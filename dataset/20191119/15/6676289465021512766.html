<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://observator.tv/eveniment/ionut-gabriel-dragomirescu-copil-mort-zapada-ciolpani-326304.html"/>
    <meta property="og:site_name" content="Observator"/>
    <meta property="article:published_time" content="2019-11-19T15:52:00+00:00"/>
    <meta property="og:title" content="Povestea terifiantă a lui Iţă, copilul chinuit şi lăsat să moară în zăpadă, lângă Ciolpani"/>
    <meta property="og:description" content="O crimă îngrozitoare, comisă în urmă cu 15 ani, este în continuare nerezolvată. Dosarul morţii lui Ionuţ Gabriel Dragomirescu, Iţă aşa cum era el cunoscut de vecini, are de 15 ani acelaşi titlu: AN (Autori Necunoscuţi)."/>
  </head>
  <body>
    <article>
      <h1>Povestea terifiantă a lui Iţă, copilul chinuit şi lăsat să moară în zăpadă, lângă Ciolpani</h1>
      <address><time datetime="2019-11-19T15:52:00+00:00">19 Nov 2019, 15:52</time> by <a rel="author">Alin Tarnovschi</a></address>
      <p>
        <b>
          <b>O crimă îngrozitoare, comisă în urmă cu 15 ani, este în continuare nerezolvată. Dosarul morţii lui Ionuţ Gabriel Dragomirescu, Iţă aşa cum era el cunoscut de vecini, are de 15 ani acelaşi titlu: AN (Autori Necunoscuţi).</b>
        </b>
      </p>
      <p>Iţă avea numai 11 ani în anul 2004, atunci când a fost chinuit şi bătut cu sălbăticie de unul sau mai mulţi criminali şi lăsat să moară în zăpadă pe un câmp din apropiere de Ciolpani (Ilfov).</p>
      <p>Ionuţ Gabriel Dragomirescu era elev în clasa a IV-a la Colegiul 'Mihai Eminescu' din Bucureşti şi locuia cu tatăl său într-un apartament mizer aflat la demisolul unei clădiri vechi din zona Pieţei Coşbuc.</p>
      <p>Pe 31 ianuarie 2004, Iţă i-a cerut voie tatălui său să iasă afară, la joacă. Se întâmpla în jurul orei 14.00.</p>
      <p>Câteva ore mai târziu, în jurul orei 20.30, copilul a fost văzut de un vecin ieşind dintr-un magazin din zona Pieţei Coşbuc.</p>
      <p>Ulterior, Iţă a fost ademenit de criminal sau criminali şi dus într-un fast-food McDonalds, aşa cum vor arăta probele găsite la locul teribilei crime.</p>
      <figure>
        <img src="https://img.digitalag.ro/?u=https%3A%2F%2Fobservator.tv%2Fuploads%2Fmodules%2Fnews%2F0%2F2019%2F11%2F19%2F326304%2F1574171675db6a0179.jpg"/>
        <figcaption>
          <a href="https://observator.tv/galerie/ionut-gabriel-dragomirescu-copil-mort-zapada-ciolpani-id326304-play384103.html">
            <b>Vezi 2 imagini în Galerie</b>
          </a>
        </figcaption>
      </figure>
      <h3>Batjocorit, rupt în bătaie şi abandonat să moară în zăpadă, lângă Ciolpani</h3>
      <p>Tatăl lui Iţă a reclamat dispariţia fiului său la Poliţie, însă nimeni nu l-a căutat.</p>
      <p>Luni, 2 februarie 2004, trupul lui Iţă a fost găsit din întâmplare pe marginea unui drum de lângă Ciolpani.</p>
      <p>Copilul se târâse pe câmp, în zăpadă, pentru a ajunge la şosea, lăsând în urmă dâre lungi de sânge.</p>
      <p>Iţă era lovit în zona feţei şi avea mâinile şi picioarele rupte. Medicii legişti au stabilit că acesta murise cu numai câteva ore înainte să fie găsit.</p>
      <p>Prima autopsie a stabilit că micuţul a murit strangulat, însă o a doua expertiză a arătat că moartea a survenit din cauza hipotermiei şi a agresiunii sexuale, notează <a href="https://www.libertatea.ro/stiri/dosarul-trebuie-luat-de-la-zero-profilerul-politiei-romane-despre-cazul-baietului-de-11-ani-violat-si-gasit-mort-pe-campul-de-langa-ciolpani-acolo-nu-este-un-singur-autor-2802199?fbclid=IwAR0CWipoJoLwzXYTl2CrVCD-RQGUMQ9kjkHmRlX4zUWJ3R1f0XsEatDigT0">Libertatea</a>.</p>
      <p>Concret, Iţă a fost batjocorit şi bătut cu sălbăticie, iar apoi a fost aruncat pe câmp, în zăpadă.</p>
      <p>Iniţial, poliţiştii chemaţi la locul crimei au crezut că băiatul a fost victima unui accident rutier, astfel că scena a fost contaminată atât de poliţiştii rutieri, cât şi de curioşi.</p>
      <p>Lângă cadavru, anchetatorii au găsit mai multe cartonaşe promoţionale de la McDonalds, iar medicii legişti au stabilit că înainte să moară, Iţă a mâncat cartofi prăjiţi.</p>
      <p>Mai mult, pe pantalonii săi, medicii au găsit lichid seminal în baza căruia s-a stabilit profilul ADN al criminalului. Din păcate, acest lucru nu a ajuta la nimic pentru că ucigaşul nu a fost găsit niciodată.</p>
      <p>De 15 ani, moartea lui Iţă a rămas nepedepsită, iar dosarul este în continuare cu AN (Autori Necunoscuţi).</p>
      <p>Continuarea pe <a href="https://www.libertatea.ro/stiri/dosarul-trebuie-luat-de-la-zero-profilerul-politiei-romane-despre-cazul-baietului-de-11-ani-violat-si-gasit-mort-pe-campul-de-langa-ciolpani-acolo-nu-este-un-singur-autor-2802199?fbclid=IwAR0CWipoJoLwzXYTl2CrVCD-RQGUMQ9kjkHmRlX4zUWJ3R1f0XsEatDigT0">Libertatea.ro</a>.</p>
    </article>
  </body>
</html>