<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/19/otpuskat-ni-63-mln-evro-za-1-4-blok-na-aec-kozlodui.430124"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T15:22:00+00:00"/>
    <meta property="og:title" content="Отпускат ни 63 млн. евро за 1-4 блок на АЕЦ &quot;Козлодуй&quot;?"/>
    <meta property="og:description" content="Парите може да бъдат заложени в следващия програмен период | Dnes.bg"/>
  </head>
  <body>
    <article>
      <h1>Отпускат ни 63 млн. евро за 1-4 блок на АЕЦ "Козлодуй"?</h1>
      <h2>Парите може да бъдат заложени в следващия програмен период</h2>
      <address><time datetime="2019-11-19T15:22:00+00:00">19 Nov 2019, 15:22</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Има индикация, че за България ще бъдат отпуснати 63 млн. евро за извеждане от експлоатация на блокове 1-4 на АЕЦ "Козлодуй" за следващия програмен период 2021-2027 г.</p>
      <p>"Ние ще се справим с финансирането на тази програма за извеждане на малките блокове до 2030 г.", коментира зам.-изпълнителният директор с ресор "Финанси, администрация и сигурност" на ДП РАО Маргарита Коркинова в отговор на журналистически въпрос на брифинг след семинара на предприятието днес в София.</p>
      <p>По последната оценка недостигът на средства за програмата за извеждане на експлоатация на блокове 1-4 от АЕЦ "Козлодуй" до 2030 г. е 91 млн. евро.</p>
      <p>Маргарита Коркинова изтъкна, че българското съфинансиране се спазва от около 31-32 процента годишно от общите разходи. "Засега нямаме проблеми във финансирането на тези дейности", уточни тя. Освен това България изключително пестеливо изразходва средства за тези дейности, предаде БТА.</p>
      <p>Като пример тя даде това, че финансирането за извеждането на четирите блока у нас е по-малко, отколкото в Словакия, където се извеждат от експлоатация два блока. Според нея точно това прави страната ни по-силна, "защото се прави нещо уникално с по-малко средства, отколкото в другите държави".<br/> </p>
    </article>
  </body>
</html>