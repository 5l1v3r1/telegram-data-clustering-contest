<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/742547"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T15:53:00+00:00"/>
    <meta property="og:title" content="&quot;โจรใต้&quot;ป่วนไม่เลิกวางบึ้ม&quot;ตำรวจรือเสาะ&quot;เจ็บสาหัส3นาย"/>
    <meta property="og:description" content="โจรใต้ ฝังระเบิดใส่กล่องเหล็กใต้ต้นไม้ ตำรวจจราจรรือเสาะ'ตั้งด่าน' ลอบกดระเบิด'ตูม'เจ็บสาหัส 3 นาย"/>
  </head>
  <body>
    <article>
      <h1>"โจรใต้"ป่วนไม่เลิกวางบึ้ม"ตำรวจรือเสาะ"เจ็บสาหัส3นาย</h1>
      <address>
        <time datetime="2019-11-19T15:53:00+00:00">19 Nov 2019, 15:53</time>
      </address>
      <p>
        <b>โจรใต้ ฝังระเบิดใส่กล่องเหล็กใต้ต้นไม้ ตำรวจจราจรรือเสาะ"ตั้งด่าน" ลอบกดระเบิด"ตูม"เจ็บสาหัส 3 นาย</b>
      </p>
      <p> เมื่อเวลา 17.30 น. วันที่ 19 พ.ย.  พ.ต.อ.จรัส เส็มสัน ผกก.สภ.รือเสาะ จ.นราธิวาส รับแจ้งมีเหตุคนร้ายจุดระเบิดระเบิดใต้โคนต้นไม้ริมถนนใกล้มัสยิดบือแนยาโมง บ้านปลายนา ม.2 ต.รือเสาะออก ทำให้เจ้าหน้าที่ตำรวจจราจรได้รับบาดเจ็บ 3 นาย จึงสั่งระดมกำลังเจ้าหน้าที่ตำรวจทหารจำนวนหนึ่งรุดเดินทางไปตรวจสอบ ที่เกิดเหตุ พบด.ต.ณรงค์ชัย กิมาคม ส.ต.อ.จักรชัย จันทร์ลอบ และ ส.ต.ต.พรเทพ ไชยมุสิก ได้รับบาดเจ็บ จมกองเลือดอยู่บนถนน จึงได้ช่วยกันนำตัวส่งรักษาที่โรงพยาบาลรือเสาะ ในที่เกิดเหตุซึ่งเป็นโคนต้นไม้ริมถนน เจ้าหน้าที่ได้ตรวจสอบในเบื้องต้น คาดว่า น่าจะเป็นระเบิดแสวงเครื่องที่คนร้ายประกอบใส่ไว้ในกล่องเหล็ก ไม่ทราบตัวจุดชนวน โดยได้กันพื้นที่ให้เจ้าหน้าที่ชุดเก็บกู้และทำลายวัตถุระเบิดเข้าตรวจสอบอีกครั้ง</p>
      <figure>
        <img src="https://www.dailynews.co.th/admin/upload/20191119/news_PBATzDPJfx221117_533.jpg?v=20191120047?v=6554"/>
      </figure>
      <p> จากการสอบสวนทราบว่า ก่อนเกิดเหตุ ร.ต.อ.เทียนชัย อินนุพัฒน์ สารวัตรจราจร สภ.รือเสาะ ได้นำกำลังเจ้าหน้าที่ตำรวจจราจร จำนวน 6 นาย ตั้งจุดตรวจจุดสกัดบนถนน และในระหว่างที่เจ้าหน้าที่กำลังปฏิบัติหน้าที่อยู่นั้น คนร้ายซึ่งคาดว่าแฝงตัวอยู่ในละแวกจุดเกิดเหตุ ได้จุดชนวนระเบิดที่แฝงตัวนำไปวางไว้ใต้โคนต้นไม้ จนระเบิดขึ้นทำให้เจ้าหน้าที่ตำรวจได้รับบาดเจ็บ 3 นายดังกล่าว เมื่อแพทย์โรงพยาบาลรือเสาะได้ทำการปฐมพยาบาลเจ้าหน้าที่ตำรวจทั้ง 3 นาย พบว่า ด.ต.ณรงค์ชัย จิมาคม มีอาการสาหัสเจ้าหน้าที่ต้องนำตัวขึ้นเฮลิคอปเตอร์ของทหารรักษาต่อที่โรงพยาบาลสงขลานครินทร์ อ.หาดใหญ่ ส่วนอีก 2 นาย แพทย์ได้ส่งตัวรักษาต่อที่โรงพยาบาลนราธิวาสราชนครินทร์.</p>
      <figure>
        <img src="https://www.dailynews.co.th/admin/upload/20191119/news_SVypVaUkrJ221124_533.jpg?v=20191120047?v=2822"/>
      </figure>
    </article>
  </body>
</html>