<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640770/%D9%85%D8%B3%DA%A9%D9%88-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C-%D8%AF%D8%B1-%D8%A7%D8%B1%D8%A7%D8%B6%DB%8C-%D9%81%D9%84%D8%B3%D8%B7%DB%8C%D9%86%DB%8C%D8%A7%D9%86-%D9%85%D8%A7%D9%86%D8%B9%DB%8C-%D8%A8%D8%B1%D8%A7%DB%8C-%D9%81%D8%B1%D8%A7%DB%8C%D9%86%D8%AF-%D8%B5%D9%84%D8%AD-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T15:44:00+00:00"/>
    <meta property="og:title" content="مسکو: شهرک‌سازی در اراضی فلسطینیان مانعی برای فرایند صلح است"/>
    <meta property="og:description" content="وزارت خارجه روسیه ضمن غیرقانونی خواندن اقدام آمریکا در به رسمیت شناختن شهرک‌سازی رژیم صهیونیستی تأکید کرد که شهرک‌سازی، مانعی در مسیر فرایند صلح است."/>
  </head>
  <body>
    <article>
      <h1>
        <a href="https://www.bultannews.com/fa/news/640770/%D9%85%D8%B3%DA%A9%D9%88-%D8%B4%D9%87%D8%B1%DA%A9%E2%80%8C%D8%B3%D8%A7%D8%B2%DB%8C-%D8%AF%D8%B1-%D8%A7%D8%B1%D8%A7%D8%B6%DB%8C-%D9%81%D9%84%D8%B3%D8%B7%DB%8C%D9%86%DB%8C%D8%A7%D9%86-%D9%85%D8%A7%D9%86%D8%B9%DB%8C-%D8%A8%D8%B1%D8%A7%DB%8C-%D9%81%D8%B1%D8%A7%DB%8C%D9%86%D8%AF-%D8%B5%D9%84%D8%AD-%D8%A7%D8%B3%D8%AA">مسکو: شهرک‌سازی در اراضی فلسطینیان مانعی برای فرایند صلح است</a>
      </h1>
      <h2>وزارت خارجه روسیه ضمن غیرقانونی خواندن اقدام آمریکا در به رسمیت شناختن شهرک‌سازی رژیم صهیونیستی تأکید کرد که شهرک‌سازی، مانعی در مسیر فرایند صلح است.</h2>
      <address><time datetime="2019-11-19T15:44:00+00:00">19 Nov 2019, 15:44</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزارت خارجه <b>روسیه</b> ضمن محکوم کردن اقدام آمریکا در به‌رسمیت شناختن شهرک‌های <b>صهیونیست‌نشین</b> در قلمرو فلسطینیان، <b>شهرک‌سازی</b> را غیرقانونی خواند.</p>
      <p>بنا به گزارش خبرگزاری اینترفکس، وزارت خارجه روسیه با صدور بیانیه‌ای تصریح کرد: «تصمیم آمریکا برای به رسمیت شناختن شهرک‌های اسرائیلی در قلمرو فلسطینیان تنش‌ها را تشدید می‌کند».</p>
      <p>وزارت خارجه روسیه ضمن غیرقانونی اعلام کردن اقدام صهیونیست‌ها در توسعه شهرک‌سازی در اراضی اشغالی فلسطینیان گفت: «شهرک‌سازی اسرائیل در سرزمین فلسطینیان، نقض قوانین بین‌المللی است و مانعی برای فرایند صلح است».</p>
      <p>«مایک پامپئو» وزیر امور خارجه آمریکا شامگاه دوشنبه گفت که واشنگتن سیاستش در قبال شهرک‌سازی‌های اسرائیل در کرانه باختری را تغییر داده و اعلام می‌دارد که این شهرک‌سازی‌ها «به خودی خود» نقض قوانین بین‌المللی به شمار نمی‌روند.</p>
      <p>دولت آمریکا در راستای تضعیف تلاش فلسطین برای به رسمیت شناخته شدن به عنوان کشوری مستقل تا به حال بیت‌المقدس را به عنوان پایتخت رژیم صهیونیستی به رسمیت شناخته است. واشنگتن همچنین دفاتر دیپلماتیک فلسطین را در واشنگتن تعطیل کرده است. </p>
      <p>صدها هزار صهیونیست در شهرک‌هایی که رژیم اشغالگر قدس بعد از جنگ ۱۹۶۷ و اشغال سرزمین‌های فلسطینی در کرانه باختری و شرق بیت‌المقدس ساخته است، سکونت دارند. </p>
    </article>
  </body>
</html>