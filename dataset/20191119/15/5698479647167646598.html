<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/19/sweden-drops-assange-rape-investigation-after-nearly-10-years"/>
    <meta property="og:site_name" content="euronews"/>
    <meta property="article:published_time" content="2019-11-19T15:59:56+00:00"/>
    <meta property="og:title" content="دادستانی سوئد تحقیقات درباره آسانژ در پرونده تجاوز را متوقف کرد"/>
    <meta property="og:description" content="دادستانی سوئد روز سه‌شنبه اعلام کرد که پس از بررسی شواهد تحقیقات مربوط اتهام تجاوز علیه جولیان آسانژ، بنیانگذار ویکی‌لیکس را متوقف می‌کند."/>
  </head>
  <body>
    <article>
      <h1>دادستانی سوئد تحقیقات درباره آسانژ در پرونده تجاوز را متوقف کرد</h1>
      <address><time datetime="2019-11-19T15:59:56+00:00">19 Nov 2019, 15:59</time> by <a rel="author">یورونیوز فارسی </a></address>
      <p>دادستانی سوئد روز سه‌شنبه اعلام کرد که پس از بررسی شواهد تحقیقات مربوط اتهام تجاوز علیه جولیان آسانژ، بنیانگذار ویکی‌لیکس را متوقف می‌کند.</p>
      <p>اوا-ماری پرسون معاون دادستان گفت: «شواهد شاکی معتبر و قابل اعتماد تلقی می‌شود اما پس از گذشت نزدیک به یک دهه خاطرات شاهدان کمرنگ شده است.»</p>
      <p>پرسون در یک نشست خبری افزود که پس از ارزیابی جامع از آنچه در جریان تحقیقات مقدماتی صورت گرفت به این نتیجه رسیده است که شواهد به اندازه کافی قوی نیستند که مبنای صدور کیفرخواست را شکل دهد.</p>
      <p>آسانژ که شهروند استرالیا است بارها این اتهام را که در سال ۲۰۱۰ مطرح شده بود، تکذیب کرده است.</p>
      <p>با این حال دادستانی سوئد تاکید کرد که تصمیم برای توقف تحقیقات قابل تجدید نظر است.</p>
      <p>دولت سوئد در سال ۲۰۱۰ بر اساس شکایت دو زن که مدعی شدند جولیان آسانژ به آنها تجاوز کرده، حکم بازداشت بین‌المللی وی را صادر کرد.</p>
      <p>جولیان آسانژ، در سال ۲۰۱۲ برای جلوگیری از استرداد خود به سوئد به سفارتخانه اکوادور در لندن گریخت. آسانژ تا ۱۱ آوریل ۲۰۱۹ در سفارت اکوادور به سر می برد اما با لغو پناهندگی او از سوی این کشور، پلیس بریتانیا وارد سفارتخانه شد و بنیانگذار ویکی‌لیکس را بازداشت کرد. نگرانی اصلی آقای آسانژ احتمال استرداد او به ایالات متحده در پرونده ویکی‌لیکس بود.</p>
      <p>پس از بازداشت، از طرف دیگر وزارت دادگستری آمریکا ۱۸ مورد اتهامی علیه وی صادر کرد. جولیان آسانژ در سال ۲۰۱۰ اطلاعات سری دولتی را در وب سایت ویکی‌لیکس منتشر کرد و بعد از آن نیز اطلاعات سری مختلفی درباره روابط دولت ها با یکدیگر و به‌ویژه با آمریکا منتشر کرد. ویکی‌لیکس در سال ۲۰۱۶ و در جریان رقابت انتخاباتی میان دونالد ترامپ و هیلاری کلینتون، ایمیل‌های کلینتون را نیز منتشر کرد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/04/15/security-footage-shows-julian-assange-private-life-inside-the-ecuadorian-embassy">ویدئویی از «زندگی خصوصی» جولیان آسانژ در سفارت اکوادور</a>
        </li>
        <li>
          <a href="https://farsi.euronews.com/2019/05/02/julian-assange-uk-court-fights-us-extradition-warrant">جولیان آسانژ: من را به آمریکا مسترد نکنید</a>
        </li>
      </ul>
    </article>
  </body>
</html>