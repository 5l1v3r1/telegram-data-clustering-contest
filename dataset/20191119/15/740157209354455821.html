<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/praca/mocny-apel-pracownikow-socjalnych-w-sprawie-bezpieczenstwa,135192.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T15:07:00+00:00"/>
    <meta property="og:title" content="Mocny apel pracowników socjalnych w sprawie bezpieczeństwa"/>
    <meta property="og:description" content="Polska Federacja Związkowa Pracowników Socjalnych i Pomocy Społecznej wystosowała do nowej Minister Rodziny, Pracy i Polityki Społecznej Marleny Maląg apel, w którym domaga się pilnych zmian legislacyjnych podnoszących poziom bezpieczeństwa pracowników pomocy społecznej."/>
  </head>
  <body>
    <article>
      <h1>Mocny apel pracowników socjalnych w sprawie bezpieczeństwa</h1>
      <address><time datetime="2019-11-19T15:07:00+00:00">19 Nov 2019, 15:07</time> by <a rel="author">aw  </a></address>
      <h4>Polska Federacja Związkowa Pracowników Socjalnych i Pomocy Społecznej wystosowała do nowej Minister Rodziny, Pracy i Polityki Społecznej Marleny Maląg apel, w którym domaga się pilnych zmian legislacyjnych podnoszących poziom bezpieczeństwa pracowników pomocy społecznej.</h4>
      <hr/>
      <ul>
        <li>
          <b>Ostatnia seria napadów na pracowników socjalnych wymaga stanowczej reakcji resortu.</b>
        </li>
        <li>
          <b>Federacja apeluje też o systematyczne szkolenia z zakresu bezpieczeństwa dla pracowników socjalnych.</b>
        </li>
        <li>
          <b>Zagrożenia w pracy to nie jedyny powód do niepokojów wśród tej grupy.</b>
        </li>
      </ul>
      <p>Właściwie w przededniu święta (Dzień Pracownika Socjalnego przypada 21 listopada) Polska Federacja Związkowa Pracowników Socjalnych i Pomocy Społecznej zwraca się z kolejnym mocnym apelem do Ministerstwa Rodziny, Pracy i Polityki Społecznej. Tym razem ws. bezpieczeństwa pracy w ośrodkach pomocy społecznej.</p>
      <p>Związkowcy przypominają, że tylko w ostatnich kilku tygodniach doszło do 6 głośnych zdarzeń zagrażających bezpieczeństwu pracowników pomocy m.in. w Zabrzu, Lublinie, Radomsku, Kaliszu oraz Złotoryi. Także prowadzone badania potwierdzają zwiększone ryzyko napaści w tej grupie zawodowej.</p>
      <p>- Liczymy, że minier Marlena Maląg doprowadzi do długo oczekiwanych zmian, które realnie podniosą poziom bezpieczeństwa, a także ostrzega przed podobnym scenariuszem, jaki miał miejsce w 2014 r., kiedy to pomimo ostrzeżeń związkowców doszło do morderstwa dwóch pracowniczek socjalnych w Gminnym Ośrodku Pomocy Społecznej w Makowie.</p>
      <p>- Środowisko pracowników pomocy społecznej nie jest zainteresowane pośmiertnym odznaczaniem pracowników zamordowanych podczas wykonywania czynności służbowych - pisze strona związkowa.</p>
      <p>Federacja wzywa nową minister do zrealizowania postulatów przedstawionych przez stronę społeczną jeszcze w 2018 r., a dotyczących m.in. wprowadzenia obowiązkowych i cyklicznych szkoleń dla pracowników pomocy społecznej w zakresie przeciwdziałania zagrożeniom oraz udzielenia gwarancji bezpieczeństwa osobistego, które miałoby być realizowane przez organy władzy rządowej i samorządowej, w uzgodnieniu z przedstawicielami pracowników.</p>
      <p>Związkowcy podnoszą też obecnie szkolenia są bardzo rzadkie, a przypadki napaści bywają przez organy ścigania bagatelizowane.</p>
      <h3>Walczą też o wyższe pensje i zmiany w przepisach</h3>
      <p>Przypomnijmy, że od ponad roku trwa akcja protestacyjna w ośrodkach pomocy społecznej. Wiosną odbyły się pikiety, a decyzja o strajku wisiała na włosku.</p>
      <p>Czytaj też: <a href="https://www.portalsamorzadowy.pl/praca/pracownicy-socjalni-apeluja-do-swych-pracodawcow-o-wsparcie-ich-protestu,126124.html">Pracownicy socjalni apelują do swych pracodawców o wsparcie ich protestu</a></p>
      <p>- Jest on odpowiedzią na wieloletnie zaniedbania w sferze pomocy społecznej, ale także na trwające lekceważenie i ignorowanie naszych postulatów przez Ministerstwo Rodziny, Pracy i Polityki Społecznej. Nasze nieinwazyjne metody protestu – pikieta w Warszawie, Czarny Tydzień w Pomocy Społecznej oraz pozostałe, były wydarzeniami bez precedensu w historii polskiej pomocy społecznej. Nigdy dotąd tak wielu z nas, z tak ogromnym zaangażowaniem nie wystąpiło w obronie prawa do godnego wynagrodzenia, właściwych warunków pracy oraz profesjonalnego pomagania – informowała wtedy Federacja.</p>
      <p>Akcja protestacyjna została zawieszona na czas wyborów, ale związkowcy wciąż domagają się przeprowadzenia i wdrożenia proponowanych przez nich zmian legislacyjnych (np. dotyczących zawodu asystenta rodziny i koordynatorów pieczy zastępczej), zmian w systemie świadczeń rodzinnych, wychowawczych oraz alimentacyjnych, a także wstrzymanie procedowania opracowanego przez Narodową Radę Rozwoju pakietu przepisów, umożliwiających tworzenie Centrów Usług Społecznych.</p>
    </article>
  </body>
</html>