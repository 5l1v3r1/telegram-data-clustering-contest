<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-mohammed-shami-ready-for-pink-ball-in-eden-gardens-against-bangladesh-2858397.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T15:44:27+00:00"/>
    <meta property="og:title" content="INDvsBAN : गुलाबी गेंद से बल्लेबाजों को चकमा देने के लिए मोहम्मद शमी कर रहे हैं खास तैयारी"/>
    <meta property="og:description" content="भारतीय टीम के तेज गेंदबाद मोहम्मद शमी ने बंगलादेश के खिलाफ दूसरे टेस्ट से पहले मंगलवार (19 नवंबर) को कहा कि वह बल्लेबाजों को चकमा देने के लिए अपनी लेंथ पर ध्यान दे रहे हैं। शमी इस वक्त अपने करियर की..."/>
  </head>
  <body>
    <article>
      <h1>INDvsBAN : गुलाबी गेंद से बल्लेबाजों को चकमा देने के लिए मोहम्मद शमी कर रहे हैं खास तैयारी</h1>
      <address><time datetime="2019-11-19T15:44:27+00:00">19 Nov 2019, 15:44</time> by <a rel="author">लाइव हिन्दुस्तान टीम,कोलकाता</a></address>
      <p>भारतीय टीम के तेज गेंदबाद मोहम्मद शमी ने बंगलादेश के खिलाफ दूसरे टेस्ट से पहले मंगलवार (19 नवंबर) को कहा कि वह बल्लेबाजों को चकमा देने के लिए अपनी लेंथ पर ध्यान दे रहे हैं। शमी इस वक्त अपने करियर की बेहतरीन फॉर्म में चल रहे हैं और उन्होंने बंगलादेश के खिलाफ इंदौर में पहले टेस्ट मैच की पहली पारी में 27 रन देकर तीन और दूसरी पारी में 31 रन देकर चार विकेट लिए थे।</p>
      <p>भारत को 22 नवंबर से कोलकाता के ईडन गार्डन में बंगलादेश के खिलाफ सीरीज का आखिरी और दूसरा टेस्ट खेलना है। यह भारतीय टीम का पिंक गेंद से खेले जाने वाला पहला अंतर्राष्ट्रीय मैच होगा। तेज़ गेंदबाज़ ने कहा, “मुझे गेंदबाजी करते समय विकेट पर नज़र रखनी है और देखना होगा कि यह कैसा बर्ताव कर रही है। पिच धीमी होने पर मुझे अतिरिक्त प्रयास करने होंगे और ऐसे समय में मुझे बल्लेबाज पर दबाव बनाना पड़ेगा। इसके लिए मुझे अपनी लेंथ में बदलाव करने होंगे।”</p>
      <p>इस बीच पूर्व कप्तान सुनील गावस्कर ने कहा कि मयंक अग्रवाल को दूसरे टेस्ट में संभलकर खेलना होगा क्योंकि विपक्षी टीम ने उन्हें काउंटर करने का पूरा प्लान बनाया होगा। मयंक ने पहले टेस्ट में दोहरा शतक जड़ा था।</p>
      <p>गावस्कर ने कहा, “मयंक टेस्ट क्रिकेट का आनंद ले रहे हैं। यह उनका प्रथम वर्ष है और उम्मीद है कि वह दूसरे साल भी ऐसे ही स्कोर करेंगे। दूसरे सत्र में बल्लेबाज के लिए खेलना थोड़ा कठिन होता है क्योंकि विपक्षी टीम के पास आपके खेल का रिकॉर्ड होता है और वह इस हिसाब से अपनी तैयारियां करते हैं। मयंक ने हालांकि शानदार बल्लेबाजी की। जिस तरह उन्होंने अपने खेल पर कंट्रोल रखा वो काबिल ए तारीफ है। उसमें आत्मविश्वास भरा हुआ है।”  </p>
    </article>
  </body>
</html>