<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39778/%D9%BE%D9%88%DB%8C%D8%B4-%D8%A7%D9%84%D9%81-%D8%A8-%D8%A7%DB%8C%D8%B1%D8%A7%D9%86-%D8%AA%D8%A7-%D9%BE%D8%A7%DB%8C%D8%A7%D9%86-%D8%AF%D9%88%D9%84%D8%AA-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-19T15:11:00+00:00"/>
    <meta property="og:title" content="پویش الف ب ایران تا پایان دولت ادامه دارد"/>
    <meta property="og:description" content="پویش «هرهفته_الف_ب_ایران» برای افتتاح هفتگی طرح‌های مهم و زیربنایی آب و برق در کشور تا پایان دوره فعالیت دولت دوازدهم تداوم می‌یابد."/>
  </head>
  <body>
    <article>
      <h1>پویش الف ب ایران تا پایان دولت ادامه دارد</h1>
      <address><time datetime="2019-11-19T15:11:00+00:00">19 Nov 2019, 15:11</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>پویش «هرهفته_الف_ب_ایران» برای افتتاح هفتگی طرح‌های مهم و زیربنایی آب و برق در کشور تا پایان دوره فعالیت دولت دوازدهم تداوم می‌یابد.</i>
      </p>
      <figure>
        <img src="https://barghnews.com/files/fa/news/1398/8/28/84024_246.jpg"/>
      </figure>
      <p>به‌گزارش <a href="https://barghnews.com/">برق نیوز</a>، وزارت نیرو برای اجرای این پویش سراسری که از شهریور امسال از استان تهران کلید خورده و قرار بود با افتتاح یا آغاز به‌کار ۲۲۷ پروژه مهم آب و برق در ۳۱ استان کشور با محوریت امیدآفرینی و رفع محرومیت از نقاط مختلف کشور تا پایان امسال ادامه پیدا کند، برنامه بلندمدت‌تری تدوین کرده و قصد دارد روند افتتاح پروژه‌های مهم آب و برق به‌عنوان یکی از مهم‌ترین برنامه‌های وزارت نیرو در سال ۱۳۹۹ و تا پایان دوره دولت تدبیر و امید ادامه دهد. طبق برنامه‌ریزی‌های انجام‌شده، مجموعه‌ای از طرح‌های مهم زیرساختی در فصول منابع آب، انرژی و آب و فاضلاب که به‌رغم مضایق ایجادشده با پیش‌بینی اعتبار مناسب از محل منابع عمومی و یا سایر روش‌های تامین مالی امکان بهره‌برداری از آن‌ها در دوره دولت دوازدهم وجود دارد، شناسایی شده است. برخی از مهم‌ترین دستاورد‌های بهره‌برداری از طرح‌های پیش‌بینی شده در این مجموعه به شرح ذیل، تا پایان دولت تدبیر و امید محقق خواهد شد. -تکمیل و بهره‌برداری از ۲۲ تصفیه‌خانه آب در ۱۲ استان برای تحت پوشش قرار دادن ۱۵ میلیون نفر جمعیت شهری و روستایی و آبرسانی روستایی به ۳ هزار روستا شامل ۲ میلیون نفر جمعیت - افتتاح ۱۷ سد در ۱۰ استان با آب قابل‌تنظیم سالانه ۴۹۳ میلیون مترمکعب<br/>- شروع آبگیری ۱۸ سد در ۱۷ استان با آب قابل‌تنظیم سالانه ۲۴۶۴ میلیون مترمکعب<br/>- اولویت‌بندی، ساخت و تکمیل طرح‌های شبکه‌های آبیاری و زهکشی به‌ویژه در اراضی پایاب سد‌های در دست بهره‌برداری ۱۵ استان به میزان ۵۰ هزار هکتار<br/>- تکمیل برنامه‌های تأمین آب در حوضه‌های آبریز مشترک با کشور‌های همسایه با رعایت ملاحظات محیط‌زیستی و مهار و تنظیم سالانه ۳۹۳ میلیون مترمکعب آب<br/>- استحصال سالانه ۳۱۰ میلیون مترمکعب پساب تصفیه‌شده با تکمیل ۴۶ تصفیه‌خانه فاضلاب در ۲۳ استان برای تحت پوشش قرار دادن ۵.۴ میلیون نفر جمعیت<br/>- بهره‌برداری از ۱۵ واحد نیروگاه حرارتی جمعاً به ظرفیت ۳۰۰۶ مگاوات در ۱۰ استان تا قبل از پیک بار سال ۱۳۹۹<br/>- افزایش توان عملی واحد‌های سیکل ترکیبی و رفع محدودیت تولید نیروگاه‌های بخاری به میزان ۳۵۰ مگاوات تا قبل از پیک بار سال ۱۳۹۹<br/>- بهره‌برداری از ۲۴ واحد نیروگاه حرارتی در ۱۴ استان به ظرفیت ۴۱۵۷ مگاوات تا پایان تابستان ۱۴۰۰<br/>- نصب ۱۵۶۰ مگاوات ظرفیت جدید نیروگاه‌های برق‌آبی و تجدیدپذیر در ۸ استان تا پایان مرداد ۱۴۰۰<br/>- اجرای ۱۸۳ پروژه پست و خطوط انتقال ۴۰۰ و ۲۳۰ کیلوولت اولویت‌دار با سرمایه‌گذاری ۹ هزار میلیارد تومان تا قبل از اوج بار در سال‌های باقیمانده دولت. وزیر نیرو نیز در نامه‌ای به  حسن روحانی، رئیس جمهور، جزئیات ادامه پویش «هرهفته_الف_ب_ایران» تا پایان دولت دوازدهم را تشریح کرده است. اجرای این پویش ابتکاری می‌تواند تاثیر بسزایی در رفع محرومیت و تامین نیاز‌های آب و برق مناطق کم‌تر برخوردار در نقاط مختلف کشور داشته و به‌عنوان یکی از طرح‌های ماندگار دولت به ثبت برسد.</p>
    </article>
  </body>
</html>