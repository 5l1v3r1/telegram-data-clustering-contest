<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/birlikte-hareket-edelim-215581h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T15:21:35+00:00"/>
    <meta property="og:title" content="Birlikte hareket edelim"/>
    <meta property="og:description" content="Keçiörengücü maçının zor geçeceğini söyleyen tecrübeli teknik adam, iç saha avantajımızı kullanmak istiyoruz” dedi"/>
  </head>
  <body>
    <article>
      <h1>Birlikte hareket edelim</h1>
      <h2>Keçiörengücü maçının zor geçeceğini söyleyen tecrübeli teknik adam, iç saha avantajımızı kullanmak istiyoruz” dedi</h2>
      <address>
        <time datetime="2019-11-19T15:21:35+00:00">19 Nov 2019, 15:21</time>
      </address>
      <p>
        <b>RECAİ UYSAL</b>
      </p>
      <p>Teknik Direktör Yalçın Koşukavak, “Milli ara bize iyi geldi. Bundan sonra ne kadar birlikte hareket edersek o kadar güçlüyüz. Taraftarımızı yanımızda görmek istiyoruz” diye konuştu.</p>
      <p>TFF 1. Lig'in 12. haftasında cumartesi günü Keçiörengücü'nü ağırlayacak Bursaspor'da Teknik Direktör Yalçın Koşukavak, milli aranın kendilerine iyi geldiğini ifade etti. “Her ara bizim işimize yarıyor” diyen tecrübeli teknik adam, “Sezon başından beri kamp dönemi geçirmeyen oyuncular vardı. Bu arayla biraz daha fazla çalışma şansı buluyoruz. Keçiörengücü alt ligden gelen bir takım. Sağlıklı bir kulüp yapısı var. Ligde de 18 puanı var. İskelet kadrosu var. Ön alan baskıları yapıyorlar. Zor gol yiyorlar. Sadece 4 maçta gol yemişler. Kolay bir rakip değil. 18 puanı bazı şeyleri doğru yaptıkları için aldılar” ifadelerini kullandı.</p>
      <p>
        <b>MAÇ SIRASINDA DA DEĞİŞİYOR</b>
      </p>
      <p>İç saha avantajını kullanmak istediklerini belirten Yalçın Hoca, “Milli maç arasında yaptığımız antrenman ve taktiksel detayları sahaya yansıtırsak kazanacağımızı düşünüyorum. Bursaspor birçok farklı oyun planıyla oynuyor. Maç sırasında da taktiksel değişiklik oluyor. Oyunculara da bunu uyguluyoruz. Her rakibin kendine göre avantaj ve dezavantajları var. Cezalı ya da sakat oyuncu olmasına alıştım artık. Bugüne kadar tam anlamıyla maçlara sakat ve cezalı oyuncuların yokluğunu düşünmeden çalışamadık. Ama problem değil. Diğer oyuncularla nasıl 20 puan aldıysak yine alırız” şeklinde konuştu.</p>
      <p>
        <b>BEKLENTİLERİ ANLIYORUM</b>
      </p>
      <p>Camiada kötümser bir hava hissettiği için sosyal medyadan mesaj verme ihtiyacı duyduğunu belirten tecrübeli teknik adam, “Camiaya birlik ve beraberlik adına mesajlar verdim. Olumlu karşılandı. Beklentileri anlıyorum. Her geçen gün Bursa'yı daha iyi tanıyorum. Önemli başarılar yakalamış, bu duyguları yaşamış taraftarlar sonra üzücü şeyler yaşamışlar. Eleştirileri de anlıyorum bu yüzden. Saha içindeki oyunlara kadar dikkatli olmaları beni sevindiriyor. Biraz da saha içini mantıklı yorumlamak gerekiyor. Bize destek olsunlar. Bugüne kadar zor şartlardan geçtik. Herkes bunu biliyor. Ne kadar birlikte hareket edersek o kadar güçlüyüz. Bursaspor taraftarını Avrupa'da da biliyorlar. Onları yanımızda görmek istiyoruz” dedi.</p>
      <p>
        <b>Seleznov geçen seneyi boş geçti</b>
      </p>
      <p>Yevgen Seleznov'un maçlarda oynatılmadığı için sürekli eleştiri aldığının altını çizen Yalçın Hoca, “Seleznov'un geçen sene Malaga'da maçı yok neredeyse. Selçuk, Özer ve Anıl gibi yaklaşamayız ona. Seleznov'un 2 maçı var tam anlamıyla geçen sezon. Oyuncuyu yorumlarken 1 yılını boş geçtiğini görmek lazım. Diğerleri ortalama 25 maç oynamış. Çok çalışıyor ama kolay değil. Yaşı da var. Bir sene boş geçtiği için uzun süreli kullanamıyorum. Böyle aralar ona yarıyor. Ben de herkes gibi en iyi oyuncularla sahaya çıkmak isterim. Fiziksel olarak rakip direnç gösteriyor. Biz 90 dakika oynayacak seviyede olmayan oyuncuyla maça başlamak istemeyiz.</p>
      <p>
        <b>Milli Takım sevindirdi</b>
      </p>
      <p>A Milli Futbol Takımı'nın Avrupa Futbol Şampiyonası'na katılmayı garantilemesinin kendilerini mutlu ettiğini ifade eden Yalçın Koşukavak, “Ülke futbolunun böyle başarıya ihtiyacı vardı. Zaman zaman yaşanıyor böyle başarılar ama sürdürülebilirliği yok. Buna üzülüyordum. İyi bir jenerasyon yakaladık. Avrupa'da oynayan oyuncuların avantajı var. Bundan sonra gelecek jenerasyonlara da iyi bir mesaj olacak” ifadelerini kullandı.</p>
      <p>
        <b>Taktiği anlattı</b>
      </p>
      <p>Antrenman öncesinde saha kenarına taktik tahtasını getirten Teknik Direktör Yalçın Koşukavak, futbolculara Keçiörengücü maçında beklentilerini iletti. Yalçın Hoca, futbolcularına yapmaları gerekenleri taktik tahtası üzerinde anlattı.</p>
    </article>
  </body>
</html>