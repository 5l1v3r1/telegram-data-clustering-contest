<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653886/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T15:18:00+00:00"/>
    <meta property="og:title" content="Мораторій на продаж землі є найбільшою перешкодою для залучення інвестицій — Світовий банк"/>
    <meta property="og:description" content="Зняття мораторію на продаж землі сільгосппризначення і створення прозорого та ефективного ринку має потенціал прискорити економічне зростання в Україні на 0,5-1,5% на рік протягом наступних 5 років."/>
  </head>
  <body>
    <article>
      <h1>Мораторій на продаж землі є найбільшою перешкодою для залучення інвестицій — Світовий банк</h1>
      <address>
        <time datetime="2019-11-19T15:18:00+00:00">19 Nov 2019, 15:18</time>
      </address>
      <p>Зняття мораторію на продаж землі сільгосппризначення і створення прозорого та ефективного ринку має потенціал прискорити економічне зростання в Україні на 0,5-1,5% на рік протягом наступних 5 років.</p>
      <p>Про це йдеться <a href="https://www.worldbank.org/uk/news/press-release/2019/11/19/ambitious-reforms-for-stronger-economic-growth-in-ukraine?fbclid=IwAR1mgKIKS8BIfFizb9Eqk3opFFO1zSkVIaLzey6DONmJpXfynhCtN7qHO-I">у заяві</a> Світового банку.</p>
      <p>"Україна має найбільші площі сільськогосподарських земель в Європі, однак продуктивність сільського господарства складає лише мізерну частину від тієї, яку мають інші європейські країни.</p>
      <p>Мораторій на продаж земель сільськогосподарського призначення є найбільшою перешкодою для залучення необхідних інвестицій та збільшення продуктивності сектору. Відсутність ринку землі не створює належної ринкової мотивації для найбільш ефективного використання землі та інвестицій, які б могли допомогти збільшити продуктивність", - наголосили у Світовому банку.</p>
      <p>"Проєкт закону про ринок землі, ухвалений минулого тижня парламентом у першому читанні, є важливим історичним проривом", - зазначив Фарук Кхан, провідний економіст Світового банку у справах Білорусі, Молдови та України.</p>
      <p>"Ухвалення цього закону разом із іншим законодавством, що створює необхідні запобіжники для забезпечення прозорості та ефективності у сфері земельних відносин, буде важливим фундаментом  для покращення перспектив економічного зростання України у майбутньому", - додав він.</p>
      <p><b>Нагадаємо</b>: </p>
      <p>
        <i>13 листопада, Верховна Рада проголосувала  в першому читанні за законопроєкт <a href="http://w1.c1.rada.gov.ua/pls/zweb2/webproc4_2?id=&amp;pf3516=2178-10&amp;skl=10"><b>2178-10</b></a>, який<a href="https://www.epravda.com.ua/news/2019/11/13/653662/"> скасовує заборону на продаж </a><a href="https://www.epravda.com.ua/news/2019/11/13/653662/">земель</a> сільськогосподарського призначення.</i>
      </p>
      <p>
        <i>Згідно з законом концентрація землі у власності визначена на рівні 35% ОТГ, 8% області та 0,5% країни.</i>
      </p>
      <p><b>Знати більше</b>: <a href="https://www.epravda.com.ua/publications/2019/11/16/653788/">"Спартанці", "медвечуківці", "соросята", "єжовщина" і не тільки: депутатські "перли" про земельну реформу</a></p>
      <p>
        <a href="https://www.epravda.com.ua/publications/2019/11/13/653650/">Рада голосує за ринок землі: чи вдалось Зеленському вмовити "своїх"</a>
      </p>
      <p>Економічна правда</p>
    </article>
  </body>
</html>