<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/ochrona-zdrowia/22-mln-zlotych-na-poprawe-opieki-nad-matka-i-dzieckiem-w-opolu,135195.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T15:03:00+00:00"/>
    <meta property="og:title" content="22 mln złotych na poprawę opieki nad matką i dzieckiem w Opolu"/>
    <meta property="og:description" content="W ramach unijnych projektów opolskie szpitale i przychodnie otrzymają ponad 22 mln złotych na poprawę opieki nad matką i dzieckiem. We wtorek marszałek województwa opolskiego podpisał umowy z czterema podmiotami, które będą realizowały projekty."/>
  </head>
  <body>
    <article>
      <h1>22 mln złotych na poprawę opieki nad matką i dzieckiem w Opolu</h1>
      <address><time datetime="2019-11-19T15:03:00+00:00">19 Nov 2019, 15:03</time> by <a rel="author">PAP/JS  </a></address>
      <h4>W ramach unijnych projektów opolskie szpitale i przychodnie otrzymają ponad 22 mln złotych na poprawę opieki nad matką i dzieckiem. We wtorek marszałek województwa opolskiego podpisał umowy z czterema podmiotami, które będą realizowały projekty.</h4>
      <hr/>
      <p>Celem projektów, które będą dofinansowane ze środków UE, jest polepszenie standardów opieki nad matką i dzieckiem w województwie opolskim. W tym celu urząd marszałkowski podzielił region na części, w których prowadzący projekty będą mieli na zadanie dotrzeć ze swoimi usługami do możliwie dużej grupy mieszkańców regionu. Finansowane przez samorząd projekty obejmują zarówno diagnostykę i opiekę nad kobietami ciężarnymi, jak i dodatkowe wsparcie dla mam i dzieci do drugiego roku życia.</p>
      <p>"Dzięki tym pieniądzom 16 700 matek i dzieci w województwie opolskim zostanie objętych specjalistyczną opieką. To m. in. bezpłatne badania prenatalne dla kobiet poniżej 35 roku życia, mobilne szkoły rodzenia i mobilne poradnie laktacyjne, wczesna rehabilitacja i rozszerzona opieka położnych środowiskowych po porodzie, badania diagnostyczne dla dzieci w celu wczesnego rozpoznania nieprawidłowości w ich rozwoju psychoruchowym i wdrożenie odpowiedniej terapii, niwelowanie nieprawidłowości w rozwoju dzieci do lat dwóch. To także zakup sprzętu medycznego i szkolenia personelu" - wylicza Violetta Ruszczewska z opolskiego urzędu marszałkowskiego.</p>
      <p>Projekty będzie realizować Kliniczne Centrum Ginekologii, Położnictwa i Neonatologii w Opolu, Szpital Powiatowy w Strzelcach Opolskich, Strzeleckie Centrum Obsługi Biznesu "SCOB" i spółka Mączka - Lekarze Ginekolodzy - Spółka Partnerska.</p>
      <p>To już druga edycja akcji mającej na celu poprawę opieki nad matką i dzieckiem w regionie. W pierwszej, na bezpłatne badania prenatalne, mobilną szkoły rodzenia i badania oraz rehabilitację dzieci wydano ponad 30 mln złotych. Skorzystało z niej 10,5 tysiąca kobiet i 8 tysięcy dzieci. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>