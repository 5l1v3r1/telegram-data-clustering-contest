<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/listopadove-slevy-a-black-friday-nemusi-byt-podle-analyzy-vyhodne/1822902?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T15:48:00+00:00"/>
    <meta property="og:title" content="Listopadové slevy a Black Friday nemusí být podle analýzy výhodné"/>
    <meta property="og:description" content="Praha - Listopadové výprodeje a slevy, mezi něž patří i marketingová akce Black Friday, nemusí znamenat, že zákazník nakoupí nejvýhodněji. Podle analýzy nákupního rádce Heureka.cz, kterou má ČTK k dispozici, vždy neplatí, že by bylo v listopadu zboží levnější než v jiných měsících roku. Ceny jednotlivých prodejců se mohou lišit v průměru až o 50 procent a v některých kategoriích lidé najdou v prosinci podle analýzy zboží o 20 procent výhodnější než v listopadu. Letos připadají slevové akce Black Friday na 29. listopadu."/>
  </head>
  <body>
    <article>
      <h1>Listopadové slevy a Black Friday nemusí být podle analýzy výhodné</h1>
      <address><time datetime="2019-11-19T15:48:00+00:00">19 Nov 2019, 15:48</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Listopadové výprodeje a slevy, mezi něž patří i marketingová akce Black Friday, nemusí znamenat, že zákazník nakoupí nejvýhodněji. Podle analýzy nákupního rádce Heureka.cz, kterou má ČTK k dispozici, vždy neplatí, že by bylo v listopadu zboží levnější než v jiných měsících roku. Ceny jednotlivých prodejců se mohou lišit v průměru až o 50 procent a v některých kategoriích lidé najdou v prosinci podle analýzy zboží o 20 procent výhodnější než v listopadu. Letos připadají slevové akce Black Friday na 29. listopadu.</p>
      <p>"Znamená to, že někteří prodejci i po padesátiprocentní slevě nabízejí zboží za cenu, za kterou se dá sehnat i u ostatních prodejců, a to třeba i bez slevové akce," uvedl manažer Heureka.cz Marek Dobrý. Pokud si zákazník před nákupem podle něj ceny porovná, může ušetřit.</p>
      <p>Pro nakupování online jsou podle Dobrého standardně nejsilnějšími dny pondělky a doba, kdy lidé obdrží výplatu. Podle Dobrého by lidé měli pozorně číst recenze a hodnocení e-shopů.</p>
      <p>Black Friday má v Česku podle odborníka na marketing z Obsahové agentury Jana Nováka pošramocenou pověst. Upozorňuje, že e-shopy jej často spouští už několik týdnů před skutečným černým pátkem a dopředu navyšují ceny, aby pak mohly slevit. "Pokud chce e-shop Black Friday marketingově využít, měl by skutečně zlevnit některé produkty a doručit je společně s nadstandardním zákaznickým zážitkem," řekl ČTK Novák.</p>
      <p>Podle webových stránek Black Friday Global si o takzvaném černém pátku v rámci slevových akcí koupí průměrný Čech tři produkty. Nejčastěji to jsou oblečení, obuv, elektronika, domácí spotřebiče, kosmetika a dětské zboží.</p>
      <p>Letos podle portálu plánují Češi utratit v e-shopech a kamenných obchodech v průměru na Black Friday téměř šest tisíc korun. V Česku meziročně rostou prodeje o téměř 500 procent proti běžným dnům, v ostatních evropských státech jsou prodeje ještě mnohem vyšší. Například na Slovensku stoupá podle portálu zájem o 666 procent a v Německu o více než 2418 procent.</p>
      <p>Zákazníci nakupují zpravidla ráno a večer, Češi podle údajů portálu za loňský rok především mezi 10:00 až 13:00 a mezi 20:00 až 21:00. Průměrná deklarovaná sleva zboží se na černý pátek loni pohybovala kolem 62 procent.</p>
      <p>Černý pátek je pro americké maloobchodníky obvykle nejrušnějším dnem v roce. Podle tržeb patří v USA k největším nákupním dnům a zahajuje hlavní předvánoční nákupní sezonu. V českých e-shopech se tento nákupní svátek objevil v roce 2013.</p>
      <p>Podle slevového portálu Picodi.com, který dnes zveřejnil nové dotazníkové šetření o slevových akcích, se černého pátku zúčastní 81 procent respondentů. Jiné průzkumy ale uvádějí polovinu. Na výprodeje podle Picodi chodí 68 procent dotazovaných Češek a 57 procent Čechů, ti však vedou v útratách. S výrazným předstihem letos spustil slevové akce k Black Friday například e-shop Mall.cz. Už 18. října představil první dva tisíce produktů se slevou. Podle mluvčí Mall.cz Pavly Hobíkové od té doby vzrostly tržby v meziročním srovnání o více než 30 procent.</p>
    </article>
  </body>
</html>