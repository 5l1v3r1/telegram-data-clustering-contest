<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B7%D8%A7%D9%84%D8%A8%D8%A7%D9%86-%D8%AF%D9%88-%DA%AF%D8%B1%D9%88%DA%AF%D8%A7%D9%86-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%D9%88-%D8%A7%D8%B3%D8%AA%D8%B1%D8%A7%D9%84%DB%8C%D8%A7%DB%8C%DB%8C-%D8%AE%D9%88%D8%AF-%D8%B1%D8%A7-%D8%A2%D8%B2%D8%A7%D8%AF-%DA%A9%D8%B1%D8%AF%D9%86%D8%AF-20191119/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-19T15:07:15+00:00"/>
    <meta property="og:title" content="طالبان دو گروگان آمریکایی و استرالیایی خود را آزاد کردند"/>
    <meta property="og:description" content="سرانجام در پی یک روند طولانی و دشوار مبادله، طالبان دو گروگان آمریکایی و استرالیایی خود را آزاد کردند. در ازای این آزادی، دولت..."/>
  </head>
  <body>
    <article>
      <h1>طالبان دو گروگان آمریکایی و استرالیایی خود را آزاد کردند</h1>
      <address>
        <time datetime="2019-11-19T15:07:15+00:00">19 Nov 2019, 15:07</time>
      </address>
      <p>
        <b>سرانجام در پی یک روند طولانی و دشوار مبادله، طالبان دو گروگان آمریکایی و استرالیایی خود را آزاد کردند. در ازای این آزادی، <a href="http://fa.rfi.fr/%D8%AD%DA%A9%D9%88%D9%85%D8%AA-%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86%D8%8C-%D8%A7%D9%86%D8%B3-%D8%AD%D9%82%D8%A7%D9%86%DB%8C%D8%8C-%D8%A8%D8%B1%D8%A7%D8%AF%D8%B1-%D8%B1%D9%87%D8%A8%D8%B1-%D8%B4%D8%A8%DA%A9%D9%87-%D8%AD%D9%82%D8%A7%D9%86%DB%8C-%D8%B1%D8%A7-%D8%A2%D8%B2%D8%A7%D8%AF-%D9%85%DB%8C%E2%80%8C%DA%A9%D9%86%D8%AF-20191112/%D8%A7%D9%81%D8%BA%D8%A7%D9%86%D8%B3%D8%AA%D8%A7%D9%86">دولت افغانستان نیز سه مسئول مهم گروه طالبان را آزاد کرد.</a></b>
      </p>
      <p>روز سه‌شنبه ١٩ نوامبر/٢٨ آبان، دو استاد دانشگاه آمریکایی کابل که از ماه اوت سال ٢٠١۶ اسیر بودند، توسط طالبان آزاد شدند. کوین کینگ آمریکایی و تیموتی ویکس استرالیایی، بعد از انتقال یافتن به ولایت زابل، در شهرستان نوبهار به آمریکایی‌ها تحویل داده شدند. در مقابل، ذبیح‌الله مجاهد سخنگوی طالبان تأیید کرد که سه عضو آزادشدۀ این گروه نیز به دوحه پایتخت قطر منتقل شده‌اند. این سه نفر انس حقانی، عبدالرشید و حاجی مالی‌خان نام دارند.</p>
      <p>انس حقانی، پسر جلال‌الدین حقانی و برادر سراج‌الدین است. شبکۀ حقانی که از نظر آمریکا یک گروه تروریستی است، مسئولیت برخی از خونین‌ترین سوءقصدهای سالهای اخیر را به عهده داشته است. خانوادۀ حقانی به داشتن روابط نزدیک با سوریس‌های مخفی پاکستان شهرت دارد. حتی در سال ٢٠١١، ژنرال مایک مولن آمریکایی گفته بود که شبکۀ حقانی "بازوی حقیقی" دستگاه اطلاعاتی پاکستان است.</p>
      <p>روز ١٢ اکتبر گذشته، اشرف غنی رئیس جمهوری افغانستان اصل مبادلۀ اسرا را قبول کرد و گفت که اتخاذ "این تصمیم دشوار"، به عنوان شرطی برای آغاز مذاکرات غیررسمی میان دولت و طالبان، ضروری بوده است. با اینحال، طالبان مثل همیشه مذاکرۀ علنی با دولت را رد می‌کنند زیرا معتقدند که دولت کابل مشروعیت ندارد.</p>
      <p>به دنبال آزادی سه عضو شبکۀ حقانی، طالبان از امیر قطر و سایر مقامات این کشور تشکر کردند. عمران خان نخست‌وزیر پاکستان نیز اعلام کرد که کشورش آزادی و مبادله اسرا را تسهیل کرده است.</p>
    </article>
  </body>
</html>