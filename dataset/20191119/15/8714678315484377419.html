<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/jobb/2019/11/blir-ny-kommunikasjonssjef-i-kripos/"/>
    <meta property="og:site_name" content="Kampanje"/>
    <meta property="article:published_time" content="2019-11-19T15:52:29+00:00"/>
    <meta property="og:title" content="Tidligere PR-rådgiver til Kripos - blir ny kommunikasjonssjef"/>
    <meta property="og:description" content="- Jeg er veldig glad for denne muligheten, sier Åste Dahle Sundet."/>
  </head>
  <body>
    <article>
      <h1>Tidligere PR-rådgiver til Kripos - blir ny kommunikasjonssjef</h1>
      <address><time datetime="2019-11-19T15:52:29+00:00">19 Nov 2019, 15:52</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>- Jeg er veldig glad for denne muligheten, sier Åste Dahle Sundet.</b>
      </p>
      <p>Det er nå klart hvem som blir ny kommunikassjonsjef i Kripos.<b> Åste Dahle Sundet</b> overtar jobben etter at <b>Ida Dahl Nilssen</b> gikk til kommunikasjonsavdelingen ved Statsministerens kontor (SMK) tidligere i høst.</p>
      <p>Sundet kommer fra stillingen som senior kommunikasjonsrådgiver i Politidirektoratet hvor hun har jobbet siden 2017.</p>
      <p>- Jeg er veldig glad for denne muligheten. Etter fine og lærerike år i Politidirektoratet ser jeg fram til å flytte sammen med en annen del av politifamilien og jobbe sammen med det dyktige kommunikasjonsteamet i Kripos, sier Sundet til Kampanje.</p>
      <p>- Mens Politidirektoratet styrer og leder hele politi- og lensmannsetaten, er Kripos den faglige spydspissen. Der brukes kommunikasjon som ett av flere virkemidler for å bekjempe alvorlig og organisert kriminalitet. Det er svært motiverende, legger hun til. </p>
      <p>Les også: <a href="https://kampanje.com/link/bd51e131ff3a4814bdac3859d1ed5d9c.aspx">Ida Dahl Nilssen går fra Kripos til Statsministerens kontor</a></p>
      <p><b>Danket ut 42 søkere<br/></b>Sundet har tidligere jobbet som nyhetsanker og journalist i NRK Finnmark, vaktsjef og nyhetsanker i P4 radio, presserådgiver i NAV og manager i PR-byrået Burson-Marsteller.</p>
      <p>Hun danket ut 42 andre søkere til stillingen som kommunikasjonssjef, 22 kvinner og 20 menn, med en ikke-oppgitt kjønn, ifølge <a href="https://www.politiforum.no/artikler/disse-vil-bli-ny-kommunikasjonssjef-i-kripos/474326">Politiforum</a>.  </p>
      <p><a href="https://karrierestart.no/ledig-stilling/1355637">Stillingsutlysningen</a> forteller at kommunikasjonssjefen har ansvaret for den daglige ledelsen av kommunikassjonsavdelingen som består av åtte medarbeidere. Sundet vil som kommunikassjonsjef være en del av ledergruppen til sjefen til Kripos.</p>
      <p>Kripos vektla at en egnet kandidat burde være både samfunnsengasjert og en dyktig leder. Kandidaten måtte videre besitte «svært gode kommunikasjonsevner og et ønske om å fremme god og viktig kommunikasjon mellom politiet, samarbeidspartnere og samfunnet for øvrig». </p>
    </article>
  </body>
</html>