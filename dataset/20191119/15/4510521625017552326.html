<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/cultura/carti/900-evenimente-lansari-prezentari-carte-targul-gaudeamus-aflat-semnul-aniversarii-30-ani-revolutia-romana-1_5dd407625163ec4271303b43/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T15:52:59+00:00"/>
    <meta property="og:title" content="900 de evenimente, lansări şi prezentări de carte la Târgul Gaudeamus, aflat sub semnul aniversării a 30 de ani de la Revoluţia Română"/>
    <meta property="og:description" content="Deschiderea oficială a Târgului Gaudeamus Radio România, ediţia Bucureşti 2019, are loc miercuri, la ora 12.00, la standul Radio România.Ediţia 2019 a Târgului de carte Gaudeamus Radio România din Bucureşti se va desfăşura între 20 şi 24 noiembrie, sub semnul aniversării a 30 de ani de la momentul istoric al Revoluţiei Române din Decembrie 1989."/>
  </head>
  <body>
    <article>
      <h1>900 de evenimente, lansări şi prezentări de carte la Târgul Gaudeamus, aflat sub semnul aniversării a 30 de ani de la Revoluţia Română</h1>
      <address><time datetime="2019-11-19T15:52:59+00:00">19 Nov 2019, 15:52</time> by <a rel="author">News.ro</a></address>
      <h4>Deschiderea oficială a Târgului Gaudeamus Radio România, ediţia Bucureşti 2019, are loc miercuri, la ora 12.00, la standul Radio România.Ediţia 2019 a Târgului de carte Gaudeamus Radio România din Bucureşti se va desfăşura între 20 şi 24 noiembrie, sub semnul aniversării a 30 de ani de la momentul istoric al Revoluţiei Române din Decembrie 1989.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/entertainment/tv/video-declaratie-egal-romania-iubesc-1_5dcd96de5163ec427105b6c5/index.html"/>
        <a href="https://adevarul.ro/tech/black-friday/black-friday-turism-cele-mai-ieftine-vacante-romexpo-1_5dcd2ec15163ec427102604b/index.html"/>
        <a href="https://adevarul.ro/news/societate/vacante-1-euro-targul-turism-romexpo-1_5dccfe285163ec4271007602/index.html"/>
      </related>
      <p>Cele mai recente volume semnate de Thierry Wolton, Olga Tokarczuk, Peter Handke, Leonard Cohen, Lucian Boia, Stephen King, vor fi la preţuri promoţionale la standurile editurilor prezente la cea de-a 26-a ediţie a Târgului Internaţional de Carte Gaudeamus, organizat de Radio România, între 20 şi 24 noiembrie, în Pavilionul Central al Complexului Expoziţional Romexpo.</p>
      <p>Iniţiat şi organizat de postul public de radiodofuziune, Gaudeamus, „cel mai citit târg de carte de la cel mai ascultat radio”, va avea loc, în premieră, în Pavilionul B2 Romexpo.</p>
      <p>Organizat anual de Radio România, cele mai recente ediţii au înregistrat peste 125.000 vizitatori. Peste 8.000 mp de standuri care vor găzdui sute de mii de titluri şi aproape 900 de evenimente, lansări şi prezentări de carte, sesiuni de autografe, dezbateri.</p>
      <p>Acces gratuit vor avea preşcolari, elevi, studenţi, cadre didactice, bibliotecari, profesionişti din domeniile editorial/ educaţional, membrii uniunilor de scriitori, jurnalişti, pensionari, persoane cu dizabilităţi şi însoţitorii acestora, grupuri organizate. Pentru vizitatorii care nu se încadrează în aceste categorii, accesul în incintă se va face pe baza biletelor (în valoare de 5 lei) şi a abonamentelor de intrare (în valoare de 10 lei, valabile pentru toată perioada), care vor constitui totodată şi suportul pentru Tombola Gaudeamus.</p>
      <p>
        <b>Thierry Wolton, în lumina reflectoarelor la Humanitas</b>
      </p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd40de35163ec4271307f5a/646x404.jpg"/>
      </figure>
      <p>Humanitas şi Humanitas Fiction sunt prezente la Gaudeamus cu peste 1.100 de titluri, peste 80 de cărţi-eveniment, 31 de lansări, sesiuni de autografe, întâlniri cu scriitori, istorici, editori, traducători, critici literari şi jurnalişti celebri.</p>
      <p>La invitaţia editurii Humanitas, jurnalistul şi scriitorul francez Thierry Wolton va fi prezent la Gaudeamus, cu ocazia lansării volumului „Negaţionismul de stânga” şi a celui de-al doilea volum al trilogiei „O istorie mondială a comunismului”. Întreaga trilogie este dedicată victimelor comunismului, dar acest al doilea volum este cu adevărat expresia datoriei morale pe care omenirea o are faţă de ele. După ce în primul volum, lansat anul trecut, călăii au fost scoşi la lumină, Thierry Wolton vorbeşte acum din perspectiva celor mulţi care au îndurat temniţa, torturile, deportarea, foametea organizată, dezumanizarea, îngenuncherea – iar în ultimă instanţă exterminarea în masă. La 30 de ani de la evenimentele din decembrie 1989, este o întâlnire importantă cu autorul celei mai complete şi copleşitoare istorii a comunismului, un prilej de a discuta despre negarea sau deformarea faptelor istorice dovedite, despre cei care resping bilanţul înfiorător al comunismului, care-i trec sub tăcere morţii şi îi ascund cauzele.</p>
      <p>Cele 31 de evenimente care se vor desfăşura în standul Humanitas din Pavilionul B2 al Complexului Expoziţional Romexpo vor oferi prilejul de întâlniri cu Gabriel Liiceanu, Lucian Boia, Radu Paraschivescu, Horia-Roman Patapievici, Thierry Wolton, Cătălin Dorian Florescu, Ioana Pârvulescu, Mircea Cărtărescu, Matei Vişniec, Ioan Stanomir, Radu Vancu, Vlad Zografi, Wilhelm Tauwinkl, Tatiana Niculescu, Lidia Bodea, Marian Voicu, Cosmin Ciotloş, Andreea Răsuceanu, Mirela Nagâţ, Mihaela Miroiu, Denisa Comănescu, Cristian Presură, Paula Herlo, Alex Dima, Cristian Leonte, Paul Angelescu, Rareş Năstase, Cosmin Savu, Georgeta Filitti, Alina Pavelescu, Radu Oltean, Cristina Godun, Marius Constantinescu, Elena Lasconi, Ana Barton, Bogdan Răileanu, Corina Sabău, Tania Radu, Dana Pîrvan, Ramona Ursu, Oana Gheorghiu, Cătălin Teniţă, Amalia Enache, Atena Boca, Liana Alexandru, Iustina Croitoru, Cătălin Striblea, Răzvan Exarhu, Cristina Cioabă, Gabriela Tabacu, Monica Pillat, Florin Bican, Ioana Nicolaie, Augustin Cupşa, Adriana Bittel, Marius Chivu, Alina Pavelescu, Jean A. Harris, Liu Zhenyun, Luminiţa Bălan.<br/>Cărţile şi audiobookurile Humanitas vor putea fi cumpărate cu o reducere de preţ de 10%, iar ediţiile de colecţie şi cărţile pentru copii cu preţuri speciale, valabile numai la Gaudeamus, cu până la 40% mai mici.</p>
      <p>
        <b>Lansări de vârf la Polirom</b>
      </p>
      <p>Editura Polirom va participa la târg cu peste 1.500 de titluri, toate aflate la reducere: 30% Colecţia Junior, 20% titlurile apărute înainte de 2019, 10% Colecţia Top10+, 10% titlurile publicate în 2019.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd40d795163ec427130744b/318x425.jpg"/>
      </figure>
      <p>Evenimentele dedicate celor mai recente apariţii Polirom - în colecţiile „Plural”, „Historia”, „Seria de autor Andrei Oişteanu”, „Seria de autor Gheorghe Crăciun”, „Fiction LTD”, „Ego.Proză”, „Ego-grafii”, „Biografii romanţate”, „Biblioteca Polirom”, „Junior” - vor prilejui la această nouă ediţie Gaudeamus întîlniri cu: Alina Isac Alak, Sorin Antohi, Simona Antonescu, Flavius Ardelean, Florin Bican, Bianca Burţa-Cernat, Mircea Cărtărescu, Doru Căstăian, Paul Cernat, Ionuţ Chiva, Marius Chivu, Cosmin Ciotloş, Dan Coman, Liliana Corobca, Călin Cotoi, Mircea Daneliuc, Caius Dobrescu, Mircea Dumitru, Vasile Ernu, Ecaterina G., Bogdan Ghiu, Valeriu Gherghel, Anca Haţiegan, Bedros Horasangian, Adrian Lăcătuş, Ion Bogdan Lefter, Dan Lungu, Maria Manolescu, Ciprian Măceşaru, Mircea Mihăieş, Mariana Mihuţ, Luminiţa Munteanu, Bogdan Murgescu.</p>
      <p>La standul editurii Polirom vor fi lansate cărţile-eveniment: „Flacăra”, de Leonard Cohen şi “Suntem dezrădăcinate. Călătoria mea şi poveştile altor fete refugiate din toată lumea”, scrisă de Malala Yousafzai iar printre noutăţile casei de editură se numără: “Poartă-ţi plugul peste oasele morţilor”, de Olga Tokarczuk (Premiul Nobel pentru Literatură pe 2018), “Alte culori”, de Orhan Pamuk, “Lumina de veghe”, de Michael Ondaatje, “Din pântecul balenei”, de Sjón.</p>
      <figure>
        <img src="https://adevarul.ro/assets/adevarul.ro/MRImage/2019/11/19/5dd40c335163ec42713062ca/646x404.jpg"/>
      </figure>
      <p>Editura Vremea  standul dedicat adulţilor a fost amenajat în atmosfera Bucureştiului interbelic, accentul căzând pe plăcerea comunicării scrise între oameni – corespondenţă, jurnale şi destăinuiri ale unor nume de marcă din perioada amintită. Standul pentru copii a fost amenajat sub forma unei invitaţii între paginile colecţiei de cărţi Kęstutis Kasparavičius; cei mici se vor întâlni aici cu personaje celebre în întreaga lume: Mica Zebră, câinele Hămăilă (care-şi aşteaptă fanii la poze!) şi nenea Kaspi împreună cu toate lucrurile însufleţite din casa lui.</p>
      <p>
        <b>Curtea Veche Publishing aduce #TimpulSaCitim la Gaudeamus 2019</b>
      </p>
      <p>La aceasta ediţie a Târgului de carte Gaudeamus, Curtea Veche Publishing continuă campania  #timpulsacitim, prin care demonstrează că, oricât de ocupaţi am fi, putem citi măcar o pagină pe zi. Campania iniţiată de Asociaţia Curtea Veche şi Leo Burnett, îşi propune să schimbe percepţia asupra lecturii în contextul statisticilor care arată ca peste 50% dintre românii adulţi nu au citit nicio carte în ultimul an şi doar 4% dintre români citesc zilnic.<br/>La standul Curtea Veche Publishing din cadrul Gaudeamus 2019 oricine este invitat să se alăture campaniei filmându-se în timp ce citeşte o pagină dintr-o carte şi postând pe reţelele proprii de socializare cu hashtag-ul #timpulsacitim. Pe site-ul timpulsacitim.ro sunt disponibile vizualuri şi statistici care pot fi folosite de toţi cei care doresc să participe la discuţia despre importanţa lecturii, precum şi mesajele a numeroase personalităţi din cultură, media, sport, cooking, social media.</p>
      <p>Curtea Veche Publishing va avea cărţi cu reduceri de 25%, multe titluri noi şi întâlniri cu autori, printre care Adrian Cioroianu, Alec Bălăşescu, Traian Berbeceanu, Marian Godină, Trupa VUNK, Joseph Hadad, Diana Bulimar, Elena Butuc (LaLena.ro), Cristina şi Alex Donovici (Poveştile Cristinei).<br/>Programul editurii la târg va fi deschis joi, de la ora 18.30, de lansarea volumului „Coruptia ucide?”, coordonat de Oana Zamfirache. Vor participa: Alec Bălăşescu, Raluca Feher, Şerban Marinescu, Emilian Mihailov, Dorina Pătrunsu, Laurenţiu Ungureanu, Oana Zamfirache.</p>
      <p>
        <b>Editura Litera</b>
      </p>
      <p>Standul Editurii Litera va fi gazda noutăţilor din cele mai diverse domenii de interes, a cărţilor-eveniment, a lansărilor şi a sesiunilor de autografe, a reducerilor şi a concursurilor cu premii garantate.</p>
      <p>Iubitorii de ficţiune nu trebuie să rateze noile titluri din colecţia „Clasici Contemporani Litera”, precum Schiţă, primul volum din trilogia semnată de Rachel Cusk, scriitoarea contemporană aflată pe lista celor mai buni tineri romancieri, întocmită de revista Granta; „Babilon” de Yasmina Reza, roman finalist la Premiul Goncourt şi câştigător al Premiului Renaudot; „Glasul de taină”, de Geraldine Brooks, câştigătoarea Premiului Pulitzer; „Să-i reparăm pe cei vii” de Maylis de Kerangal, un roman ce s-a bucurat de un succes uriaş, câştigând zece premii literare în Franţa şi o nominalizare la Premiul Man Booker International; „Jurnalul Reniei. Viaţa unei tinere în umbra Holocaustului” de Renia Spiegel, o contribuţie inestimabilă în literatura Holocaustului, o carte-mărturie ce aminteşte de jurnalul Annei Frank; o colecţie de povestiri fascinante despre ce înseamnă să fii femeie în lumea modernă, „Ştii bine că vrei. Iubitorul de pisici şi alte povestiri” de Kristen Roupenian, cea mai îndrăzneaţă voce nouă din ficţiunea americană.</p>
      <p>Cărţile în curs de ecranizare şi thrillere despre care toată lumea vorbeşte se regăsesc în super-colecţia „Buzz Books” ce include noutăţi precum: „Prietenie trădată”, de Christopher Bollen, un thriller superb de citit într-o noapte, câştigător al Premiului Fitzgerald; „Fetiţa din scrisoare”, de Emily Gunnis, o carte grozavă, greu de lăsat din mână; „Ar fi trebuit să ştii…dar acum e prea târziu”, de Jann Hanff Korelitz, un roman fascinant şi seducător; „Crăciunul lui Poirot”, de Agatha Christie, într-o ediţie de sărbătoare, „Nebuni şi muritori”, un nou roman istoric extrem de captivant, semnat de Bernard Cornwell.</p>
      <p>În cea mai nouă carte a sa, „Renovări. Amenajări interioare”, scriitoarea Mara Wagnerne povesteşte îmbinând formulele narative - poezie, proză, monolog dramatic - ¬¬despre criza în cuplurile aflate în jurul vârstei de 40 de ani, un subiect universal în care personajele iau, de multe ori, chipurile noastre, iar întâmplările sunt atât de familiare, încât nu mai distingem dacă realitatea fracturată este doar a sa ori a noastră, a tuturor.</p>
      <p>Mihai Vacariu şi Gabriel Vacariu semnează un volum de debut în proză, „Viaţa lui G.”, carte în care elementele autobiografice şi ficţiunea îşi dau mâna pentru a-l crea pe G., un personaj cu chipuri suprapuse, ce nu reuşeşte să îşi găsească locul în lume.</p>
      <p>„Blue Moon”, cea mai frumoasă colecţie de romane de poveşti de dragoste şi ficţiune istorică pentru femei, continuă cu bestsellerurile momentului: al doilea volum din seria semnată de Lucinda Riley, „Cele şapte surori”, „Sora furtună. Povestea lui Ally”; „Fiul timpului”, de Deborah Harkness; „Anul de graţie”, de Kim Liggett; „Fetele dispărute din Paris”, de Pam Jenoff; „Tot ce ne-am dorit”, de Emily Giffin şi multe alte noutăţi.</p>
      <p>Michelle Obama revine la Editura Litera cu un super jurnal inspiraţional, „Povestea mea”. Jurnal, bazat pe memoriile sale devenite bestseller internaţional. Paginile sale includ întrebări care te provoacă şi te îndeamnă să te descoperi şi să faci următorii paşi spre noi experienţe.</p>
      <p>Fanii celebrului scriitor norvegian Karl Ove Knausgård vor putea citi volumul „Toamna”, prima carte din cvartetul „Anotimpuri”, o enciclopedie personală despre lume, minunat ilustrată, scrisă de un tată pentru fiica sa nenăscută.</p>
      <p>Peste 150 de titluri reunite sub imprintul Litera, „Carte Pentru Toţi”, din toate domeniile de interes, vor fi disponibile pentru vizitatorii Târgului de carte Gaudeamus la preţuri şi oferte excelente. Dintre noutăţi menţionăm un nou volum semnat de Susanna Tamaro, de data aceasta de proză scurtă, „Pe o singură voce”: cinci povestiri ca un roman despre răul de a trăi, despre copilărie şi amintire, simţăminte şi înţelegerea poveştilor gingaşe şi atroce ale copiilor singuratici şi nefericiţi; o nouă carte de povestiri vine de la Samanta Schweblin, autoare aleasă de revista Granta printre cei mai buni 22 de scriitori de limbă spaniolă sub 35 de ani, „Păsări în gură”: poveşti pline de umor negru despre oameni şi realităţi alternative; Maria Semple, autoarea bestsellerului ecranizat „Unde ai dispărut, Bernadette?”, revine la Editura Litera cu romanul „Azi va fi altfel”, o poveste hilară şi emoţionantă despre reinventare.</p>
      <p>În acelaşi format compact îi regăsim pe autorii contemporani de ficţiune precum Marilynne Robinson („Acasă”), Sebastian Faulks („Cântecul păsărilor”), Marlon James („Scurtă istorie a şapte crime”), Hanya Yanagihara („O viaţă măruntă”) sau Saul Bellow, de data aceasta cu o „nonficţiune comparabilă ca forţă cu propria-i beletristică”, în volumul îngrijit de Benjamin Taylor: „Prea multe lucruri la care să te gândeşti”, o colecţie de eseuri, reflecţii şi relatări foarte personale.</p>
      <p>Noi cărţi relevante de dezvoltare personală apar în imprintul „Introspectiv”: „Poate ar fi bine să discuţi cu cineva”, carte ecranizată şi bestseller New York Times, scrisă de psihoterapeutul Lori Gottlieb, este o carte ce schimbă vieţi şi dă speranţă celor ce nu cred în terapie. Fanilor lykke, hygge sau japonismele recomandăm cartea „Linişte într-o epocă a zgomotului. Despre plăcerea de a evada departe de lume.” de Erlin Kogge, un îndemn la a depăşi zgomotul lumii de azi şi la a învăţa din nou să ascultăm.</p>
      <p>În colecţia „IQ230” apar două noutăţi care ne învaţă despre comportamentul uman şi cum să-l înţelegem mai bine: „Înconjurat de idioţi”, de Thomas Erikson, devenit bestseller internaţional, cu peste 1 milion de exemplare vândute, detaliază cu exemple despre cele patru tipuri de comportamente umane şi despre comunicarea eficientă; „Psihologia prostiei”, un volum coordonatde Jean-François Marmion, în care psihologi, filosofi, sociologi şi scriitori ne împărtăşesc viziunea lor despre prostia umană pentru a o înţelege şi combate mai bine.</p>
      <p>David Wallace-Wells scrie o carte puternică şi evocatoare despre lumea în care trăim şi despre impactul schimbărilor climatice, „Pământul nelocuibil. Viaţa după încălzirea globală”. Acest volum este o relatare cuprizătoare şi necesară, o lectură esenţială prin care să înţelegem cum schimbarea climatică tranformă toate aspectele vieţii noastre.<br/>În colecţia “Kronika” apare un nou titlu semnat de istoricul Lawrence Freedman, „Viitorul războiului” – o carte care ne oferă istoria completă a războiului, sub toate formele şi cu toate implicaţiile sale, arătând ce a impulsionat şi continuă să impulsioneze această formă umană unică de violenţă politică.</p>
      <p>Crăciunul pentru copii vine cu multe surprize în traistă la standul Editurii Litera: una dintre cele mai frumoase cărţi ilustrate de iarnă, „Zăpada”, de Walter de la Mare cu ilustraţii de Carolina Rabei; „Căsuţa din zăpadă”, de Peter Bently şi Charles Fuge; „Mario şi miracolul Crăciunului”, de Jane Chapman şi Karma Wilson; „Martin stă treaz”, de Jane Chapman şi Karma Wilson; „Leti şi Luca - Vine Crăciunul &amp; A venit iarna”, de Ruth Wielockx; „Alege un brăduţ”, de Patricia Toth cu ilustraţii de Jarvis; „Magia Crăciunului”, de Tony Wolf; „Cum a salvat Felix Crăciunul”, de Alex T. Smith; „Poveşti clasice de Crăciun; Sora de zăpadă”, de Emma Carroll; „Activităţi de Crăciun; Regatul de Gheaţă 2”, povestea filmului; „Poveşti muzicale. Spărgătorul de nuci”.</p>
      <p>
        <b>Editura Nemira</b>
      </p>
      <p>Editurile Nemira şi Nemi pentru copii îşi aşteaptă cititorii în noul pavilion cu zeci de titluri noi, de ficţiune şi non-ficţiune, pachete cadou şi serii de autori consacraţi.</p>
      <p>Cele mai mari noutăţi vin de la imprintul science fiction, fantasy şi thriller ARMADA, unde apare un roman inspirat de fascinantul univers al serialului Netflix Stranger Things - „Suspicious minds”, de Gwenda Bond. Un prequel din care aflăm povestea mamei lui Eleven şi de unde au început experimentele care au schimbat faţa orăşelului Hawkins.</p>
      <p>Stephen King revine cu un nou roman - „Străinul”, despre vânătoarea unui criminal în serie care ia întorsături neaşteptate. De asemenea, fanii se pot bucura de clasicul „Cimitirul animalelor” şi de cutremurătoarea continuare a romanului-cult „Shining”, Doctor Sleep, a cărui ecranizare produsă de Warner Bros va fi pe marile ecrane în acelaşi timp cu târgul de carte.</p>
      <p>Un thriller inspirat direct din mişcarea #MeToo este „Reţeaua şoaptelor”, de Chandler Baker, povestea a patru femei dintr-o firmă de avocatură din Texas care se revoltă împotriva abuzurilor bărbaţilor la putere. Femei, colege, mame, soţii, prietene vor forma o coaliţie secretă care va răsturna ierarhiile. Un alt roman cu o miză extrem de actuală este „Soţia bancherului”, de Cristina Alger, o poveste pasionantă despre misterioasa lume a finanţelor, unde un accident aviatic dezvăluie încrengăturile şi corupţia din sistemul bancar.</p>
      <p>Iubitorii de science-fiction pot descoperi romanul „Oraşul de la miezul nopţii”, de Charlie Jane Anders, una dintre cele mai dezbătute cărţi ale acestui an, în care scriitoarea imaginează o lume a viitorului în care tiranii ne controlează visele, deci vieţile şi intimitatea, pe o planetă muribundă, cufundată într-un întuneric îngheţat.<br/>În colecţia Babel de literatură universală apare o poveste de dragoste şi de război fermecătoare, care aminteşte de „Pacientul englez” şi de „Ispăşire”: „Soldatul iernii”, de Daniel Mason.</p>
      <p>Pasionaţii de cinematografie vor avea surpriza regăsirii unuia dintre cei mai şarmanţi actori de la Hollywood în colecţia Yorick de arte ale spectacolului: Michael Caine îşi povesteşte viaţa care bate filmul în volumul „Arta de a asculta şi alte lecţii de viaţă”. Un povestitor şarmant şi o scriitură cu o calitate rară la memorialişti: jovialitatea.</p>
      <p>Tot din seria memorialistică, la standul Nemira sunt disponibile „Dosar permanent”, de Edward Snowden, autobiografia tânărului care şi-a sacrificat libertatea ca să dezvăluie abuzurile sistemelor de supraveghere şi „Bohemian Rhapsody”, de Leslie Anne-Jones, biografia carismaticului Freddie Mercury, scrisă de o faimoasă jurnalistă care cunoaşte toate picanteriile scenei rock.</p>
      <p>Pe partea de de non-ficţiune, Nemira a pregătit un eseu despre efectele tehnologiei asupra spiritului civic şi democraţiei – „Oameni vs tehnologie”, scris de Jamie Bartlett.</p>
      <p>Cititoarele colecţiei Damen Tango vor descoperi două cărţi foarte diferite, dar ambele cu o puternică ancoră în istorie: „Soţia imperială”, de Irina Reyn, povestea fascinantă a Ecaterinei cea Mare, femeia care a domnit într-o lume a bărbaţilor şi „Acul din sânge”, de la autoarea bestsellerului Borgia, Sarah Bower, un roman senzual despre viaţa lui William Cuceritorul, a fratelui său, episcopul, şi a misterioasei lui amante.</p>
      <p>Pe lângă aceste noutăţi, oferta de la stand include pachete speciale cu serii bestseller clasice: „Dune”, de Frank Herbert, într-un boxset pentru colecţionari, care cuprinde un afiş cu planeta Arrakis, „Witcher”, de Andrzej Sapkowski, tot într-o cutie cu afiş original, trilogia „Jocurile foamei”, de Suzanne Collins, într-o nouă prezentare grafică de excepţie, seria Melania Roibu de Rodica Ojog-Braşoveanu.</p>
      <p>Pentru cei mici Crăciunul vine mai devreme cu „O dorinţă de Crăciun”, de Katherine Rundell, ilustrată superb de Emily Sutton. În seara de Ajun, o dorinţă tainică, face să prindă viaţă un înger ponosit, un căluţ de lemn gurmand, un măcăleandru cu aspiraţii de tenor şi un soldăţel de tinichea îndrăgostit.<br/>Lama lama se întoarce, de data aceasta cu aventurile din timpul pregătirilor pentru marea sărbătoare, în „Lama lama de Crăciun”, de Anna Dewdney.<br/>Dick King Smith, cel care l-a inventat pe cel mai simpatic şi faimos purceluş din lume, Babe, le propune copiiilor o nouă aventură cu animăluţe, „Nasul reginei.<br/>Seria Simonei Antonescu”, Istoria povestită copiilor continuă cu „Mihai I, regele-copil şi peceţile de mărgean”<br/>Sâmbătă, de la 18.00, vor fi lansate cele mai recente două volume din colecţia de poezie Vorpal: „Minunata lume Disney”, de Elena Vlădăreanu şi „Cu Orice e posibil”, de Bogdan Ghiu, prezentate de coordonatoarea colecţiei, Svetlana Cârstean.</p>
      <p>
        <b>Editura Trei</b>
      </p>
      <p>Noutăţile din colecţiile de psihologie ale Editurii Trei acoperă domenii diverse, de la politică şi sport, la arte plastice şi meditaţie.</p>
      <p>O carte-eveniment, la intersecţia dintre artă şi psihiatrie, este volumul “Expresia psihopatologică în picture”, semnat de psihiatrul şi profesorul universitar Aurel Romila. Albumul cu peste 800 de creaţii vizuale ale unor pacienţi psihiatrici, comentate şi puse în context teoretic, va fi lansat duminică, de la ora12.00, în spaţiul de evenimente ”Mircea Nedelciu”.</p>
      <p>Un alt volum de larg interes este “Psihicul politic”, o pledoarie a analistului jungian Andrew Samuels pentru o înţelegere aprofundată a motivaţiilor (adesea inconştiente) din spatele deciziilor politicienilor care ne conduc.</p>
      <p>Celebra serie “Millennium” a lui Stieg Larsson a ajuns la volumul al şaselea. David Lagercrantz, cel care a acceptat dificila misiune de a continua aventura lui Mikael Blomkvist şi Lisbeth Salander, cu “Fata care trebuia să moară”.</p>
      <p>“Să sperăm că va fi bine” este romanul de debut al autoarei suedeze Carolina Setterwall, o autoficţiune tandră şi emoţionantă, care face radiografia obsesivă a durerii. Setterwall rememorează în această carte intensitatea îndrăgostirii şi şocul pierderii bărbatului iubit.</p>
      <p>Tot în colecţia Fiction Connection continuă seriile de autor Pascal Bruckner - “Un an şi o zi”, Marc Levy - “Fantoma şi iubirea”, Pierre Lemaitre - “Culorile incendiului”, Liane Moriarty - “Ultima aniversare” şi Jo Nesbø - “Pasărea cu piept roşu”.</p>
      <p>În colecţia Istorie, cei pasionaţi de Imperiul Roman vor putea citi cartea “Pompeii. Viaţa unui oraş”, scrisă de reputatul istoric Mary Beard. “Nebunie şi vindecare”, scrisă de Barbara K. Lipska, împreună cu Elaine McArdle, este memoriul unei neurocercetătoare specializată în fiziologia bolilor mintale, care a fost diagnosticată cu metastaze la creier provocate de un cancer de piele. Purtându-şi cititorii prin Londra, Cornwall şi Balcani, “Mister”, de E L James este o poveste de dragoste plină de suspans, care te va ţine cu sufletul la gură până la ultima pagină.</p>
      <p>Autorul bestsellerului “Arta subtilă a nepăsării. O metodă nonconformistă pentru o viaţă mai bună”, de Mark Manson, revine la Editura Lifestyle Publishing, cu un nou volum: “Arta subtilă a disperării. O carte despre speranţă”.</p>
      <p>“Mănâncă şi învinge boala”, de dr. William Li, bestseller New York Times, ne provoacă să răspundem la întrebarea: ce mănânci te hrăneşte pe tine sau îţi hrăneşte boala? William Li, medic şi cercetător inovator, prezintă cititorilor peste 200 de alimente care îmbunătăţesc starea de sănătate, luptând împotriva cancerului, reducând riscul de demenţă şi ameliorând multe alte boli.</p>
      <p>Cititorii care adoră stilul Elenei Ferrante vor descoperi un nou scriitor Italian, Marco Missiroli, laureat al prestigiosului premiu literar Strega de anul acesta. “Fidelitate”, de Marco Missiroli, publicat de Pandora M în colecţia Literary Fiction, este un roman despre greutăţile vieţii de cuplu, complexitatea relaţiilor dintre oameni şi simplitatea dragostei.</p>
      <p>În colecţia StArt, cartea “Rechinul de 12 milioane de dolari”, de Don Thompson descrie uimitoarea lume a artei contemporane, dezvăluind strategiile de marketing prin care piaţa de artă generează preţuri astronomice.</p>
      <p>Tinerii cititori ai cărţilor publicate de Pandora M, dar şi părinţii lor se vor bucura de ghidul pentru cunoşterea cosmosului “Astrofizica pentru copii grăbiţi”, semnat de celebrul astrofizician şi cercetător Neil de Grasse Tyson.</p>
      <p>Fanii colecţiei LITERATI se vor delecta cu volumul trei din seria Ordinul iepurilor regali de Santa Montefiore şi Simon Sebag Montefiore - “Goana după diamant” - şi romanul “Hipopotamul de la capătul coridorului”, de Helen Cooper, o aventură fantastică într-o lume de basm. Tot în colecţia LITERATI va apărea seria Doctor Proctor, debutul în lumea cărţilor pentru copii al celebrului autor norvegian de romane poliţiste, Jo Nesbø. Primul volum al seriei, “Praful de vânturi al Doctorului Proctor”, este o aventură super-amuzantă, perfectă pentru puştii isteţi cu imaginaţie bogată creatori de invenţii trăsnite.</p>
      <p>În Colecţia PanDA apar personaje noi, simpatice şi prietenoase: “Violeta discrete” şi “Victoraş greieraş” din seria Întâmplări drăguţe cu animăluţe de Antoon Krings, precum şi noi cărţi despre prietenie, iubire, respect, compasiune, optimism, curaj, identitate: “Findus se mută”, de Sven Nordqvist, “La plimbare cu mami”, de Judith Kerr, “Elmer şi Wilbur”, de David McKee, “Noi suntem aici. Note despre viaţă pe planeta Pământ”, de Oliver Jeffers, “Îmbrăţişarea”, de Eoin McLaughlin, “Bob e artist”, de Marion Deuchars, “O pasăre pe umărul meu”, de Sibylle Delacroix.</p>
      <p>Institutul Cultural Român oferă albume şi cărţi publicate de Editura ICR la preţ redus de 30%, scrieri care vor fi disponibile, alături de revista Lettre Internationale (ediţia în limba română), în perioada 20-24 noiembrie, la ediţia 2019 a Târgului Internaţional de Carte Gaudeamus, la standul nr. 164 din Pavilionul B2 de la Romexpo. Joi, 21 noiembrie, de la ora 17.00, la standul ICR, va avea loc lansarea cărţii Dragă Cioran. Cronica unei prietenii de Alina Diaconu. Participă: Anca Sîrghie, Gabriela Banu şi Aureliu Goci. Actriţa Genoveva Preda va citi fragmente din carte. Sâmbătă, de la ora 12.00, va fi lansată cartea Exerciţiul puterii - între împlinire şi eşec. Arheologii ale uimirii în teatrul lui Matei Vişniec, scrisă de Elena Roată, publicată la editura Niculescu, în prezenţa autoarei şi a invitaţilor: Matei Vişniec, Andrei Novac, Dorica Boltaşu, Nicolae şi Irina Ungureanu.</p>
      <p>
        <b>Noutăţile editurii Cartea Copiilor</b>
      </p>
      <p>Toate titlurile editurii Cartea Copiilor disponibile la Gaudeamus vor avea reduceri de 25-30%.</p>
      <p>Printre noutăţile pe care cititorii le vor descoperi la Gaudeamus 2019 se numără: „Loc la voi pe măturoi” de Julia Donaldson, cu ilustraţii de Axel Scheffler; „Gon, puiul de vulpe", de Niimi Nankichi, cu ilustraţii de Kuroi Ken; „Lupul cel Mare şi Lupul cel Mic. Frunza care nu voia să cadă", de Nadine Brun-Cosme, cu ilustraţii de Olivier Tallec; „Dovleacul familiei Şoricel”, de Kazuo Iwamura; „Gândurile unei broscuţe", de Kazuo Iwamura; „Ultima călătorie. Doctorul Korczak şi copiii săi", de Irène Cohen-Janca, cu ilustraţii de Maurizio A.C. Quarello; „Poţi să fluieri, Johanna", de Ulf Stark, cu ilustraţii de Anna Höglund; „Miffy merge la bunici. Carte cu puzzle", de Dick Bruna; „Din cap până în picioare", de Eric Carle;  „Ursule brun, ursule brun, tu ce vezi?", de Bill Martin Jr., cu ilustraţii de Eric Carle.</p>
      <p>Radio România Cultural şi Editura Casa Radio lansează duminică la târg, de la ora 12.30, în anul în care românii sărbătoresc 30 de ani de libertate,  antologia „A fost odată comunism“.</p>
      <p>Volumul, coordonat de istoricul Georgeta Filitti, disecă, cu precizie şi rigoare, cei 45 de ani în care comunismul a mutilat viaţa majoritaţii românilor, în capitole intitulate sugestiv: „Lumea satului, la cheremul comuniştilor!”, „Nu contează cum se votează,contează cine numără voturile!”, „Postul de radio Europa Liberă,o gură de aer din lumea neîncătuşată”,  „Canalul Dunăre - Marea Neagră, drumul fără pulbere al ticăloşiei comuniste”, „Mame chinuite, spioane, muierile dracului şi tot aşa”.</p>
      <p>Explicaţiilor istorice ale Georgetei Filitti le sunt alăturate pagini emoţionante de memorialistică, ce se regăsesc în acest audiobook (carte+2CD-uri), dându-le viaţă mari actori: Victor Rebengiuc, Mariana Mihuţ, Oana Pellea, Maia Morgenstern, Marian Râlea, Alexandrina Halic. Paginile sonore sunt difuzate la Radio România Cultural în această perioadă, alături de alte rubrici şi emisiuni dedicate de postul de radio celebrării Revoluţiei din 1989.</p>
      <p>La evenimentul prilejuit de lansarea audiobook-ului „A fost odată comunism“ sunt invitaţi istoricii Georgeta Filitti şi Alina Pavelescu, actorii Oana Pellea, Mariana Mihuţ şi Victor Rebengiuc, graficianul Maria Bălan şi managerul Radio România Cultural, Radu Croitoru.</p>
      <p>Postul Radio România Cultural este singurul post de radio cu acoperire naţională în FM, care produce programe exclusiv culturale, difuzând producţie originală culturală şi informaţie din toate zonele culturii, la nivel naţional şi internaţional.</p>
      <p>Audiobook-ul „A fost odată comunism“ este disponibil, la preţ de producător, la librăria Editurii Casa Radio din str. Temişana nr. 31, Bucureşti, sau prin comandă online pe site-ul editurii (www.edituracasaradio.ro). De asemena, poate fi achiziţionat de la partenerii de distribuţie ai editurii.</p>
      <p>
        <b>Editura Corint la Târgul de Carte Gaudeamus 2019</b>
      </p>
      <p>Anul acesta, Grupul Editorial Corint împlineşte 25 de ani de când aduce bucurie în bibliotecile românilor şi vă aşteaptă în Pavilionul B2 Romexpo, cu reduceri de până la 70% la titlurile portofoliului. Pentru cei mai pasionaţi cititori avem noutăţi editoriale la toate colecţiile: Corint Junior, Corint Istorie, Leda Edge, Corint Future, Istorii urbane şi Descoperă China.</p>
      <p>Unul dintre cele mai importante momente ale târgului îl reprezintă vizita lui Jamie Susskind, autorul volumului „Politica viitorului”, colecţia Corint Future. Lansarea cărţii lui va avea loc sâmbătă, la ora 13.00, la standul Corint, alături de robotul 3-5CU (Escu).</p>
      <p>La această ediţie, editura a pregătit pentru public: prăjituri cu răvaşe pentru titlurile colecţiei Descoperă China, sacoşe de pânză pentru bestselleruri, pastă de dinţi de la Catena pentru cel mai căutat titlu din colecţia Poveşti ilustrate („Până şi monştrii se spală pe dinţi”) şi câte un pachet de cafea care completează titlul „Povestea cafelei turceşti”. Pe lângă noutăţi, vor fi ateliere zilnice pentru copii, lectură pe roluri dar şi invitaţi de marcă.</p>
      <p>
        <b>Noutăţi editoriale ALL</b>
      </p>
      <p>Editura ALL prezintă la Gaudeamus alte patru cărţi cu "Poveştile Pixi", destinate micilor cititori în noul format 19 x 19 cm, dar cu aceleaşi texte amuzante şi ilustraţii atractive: "Fâl-fâl, zboară liliacul", "Noaptea în grădină", "Petrecere în pijamale la Mimi", "Ana va reuşi". De asemenea, "Bumerangul familiei Hapciu" este o poveste menită să îi ajute pe cei mai mici dintre cititori să depăşească neplăcerile răcelilor de sezon.</p>
      <p>"Pisicile războinice. Puterea celor trei. Cartea a XVII-a: Umbre Adânci" continuă seria aventurilor clanurilor din pădure într-un volum în care îndoiala, boala şi trădarea se strecoară în viaţa pisicilor sălbatice.</p>
      <p>"Vreau să ştiu totul. Marile întrebări ale puştilor curioşi" oferă răspunsuri clare, în cuvinte atent alese şi potrivite pentru vârsta primilor ani de şcoală – vârsta la care copiii îşi dezvoltă gândirea analitică, privind tot ce-i înconjoară cu multă curiozitate. Ilustraţiile simpatice îi vor ajuta să navigheze printre informaţiile corecte şi clare.</p>
      <p>A 26-a ediţie a Târgului Internaţional Gaudeamus va avea loc în Pavilionul B2 al Complexului Expoziţional Romexpo. Program de vizitare zilnic: 10.00-20.00.</p>
      <hr/>
    </article>
  </body>
</html>