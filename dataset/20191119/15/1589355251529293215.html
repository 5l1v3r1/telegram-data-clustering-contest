<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.etrend.sk/ekonomika/vo-vystavbe-najomnych-bytov-sme-na-chvoste-pomoct-mozu-developeri-a-stat.html"/>
    <meta property="og:site_name" content="TREND.sk"/>
    <meta property="article:published_time" content="2019-11-19T15:30:00+00:00"/>
    <meta property="og:title" content="Vo výstavbe nájomných bytov sme na chvoste. Pomôcť môžu developeri a štát"/>
    <meta property="og:description" content="Zdravie krajiny neodzrkadľuje len znížená nezamestnanosť, ale aj možnosti bývania pre mladé rodiny"/>
  </head>
  <body>
    <article>
      <h1>Vo výstavbe nájomných bytov sme na chvoste. Pomôcť môžu developeri a štát</h1>
      <address><time datetime="2019-11-19T15:30:00+00:00">19 Nov 2019, 15:30</time> by <a rel="author">TASR</a></address>
      <p>
        <b>Slovensko v ponuke nájomných bytov v porovnaní s Európskou úniou výrazne zaostáva. Riešením by mohla byť podpora nájomného bývania napríklad cez povinný podiel nájomných bytov s regulovaným nájmom v nových developerských projektoch na úrovni od 5 do 10 percent. Pomôcť by taktiež mohla výraznejšia podpora zo Štátneho fondu rozvoja bývania. Ukázala to analýza Inštitútu finančnej politiky pri Ministerstve financií.</b>
      </p>
      <p>Slovensku sa podľa Inštitútu finančnej politiky darí výraznejšie znižovať nezamestnanosť, v niektorých regiónoch však stále dosahuje dvojciferné čísla. Jedným z dôvodov je, že ľudia nie sú ochotní cestovať za prácou mimo svojho domova. „Na regionálnu mobilitu vplýva okrem iného aj trh s bývaním. Kým vlastníctvo bytov pôsobí na ochotu sa sťahovať za prácou negatívne, dostupnosť nájomných bytov mobilitu zvyšuje,“ konštatuje inštitút. V ponuke nájomných bytov Slovensko v porovnaní s Európskou Úniou výrazne zaostáva.</p>
      <p>Dostupnosť nájomného bývania vplýva na použitie úspor domácností, ale aj na mobilitu pracovnej sily. „Nedostatočná ponuka nájomných bytov tak ďalej tlačí na rast cien nájmov a zhoršuje jeho dostupnosť,“ doplnil IFP.</p>
      <h3>Na chvoste Únie</h3>
      <p>Podľa Eurostatu v roku 2017 iba 1,5 percenta obyvateľov Slovenska bývalo v bytoch s regulovaným nájmom, pričom priemer Únie je 10 percent. Podiel obyvateľov v bytoch s trhovým nájmom je tiež značne pod priemerom Únie a dosahuje 8,5 percenta, pričom priemer je 20 percent. Navyše, Slovensko čelí celkovému nedostatku bytového fondu, keďže v počte bytov na 1000 obyvateľov je na chvoste Únie.</p>
      <related>
        <a href="https://www.etrend.sk/relax/v-kosiciach-pribudli-najomne-byty-a-v-trencine-netradicna-kniznica.html"/>
      </related>
      <p>„Ak by sme v počte bytov na obyvateľa chceli do roku 2030 dobehnúť priemer EÚ, museli by sme ročne postaviť približne 22-tisíc bytov. Je to o 6 000 viac ako doterajší priemer. Na dosiahnutie priemeru Únie v počte bytov s regulovaným nájmom by muselo byť zo všetkých týchto nových bytov až 88 percent v tomto segmente. Pri dnešnom tempe približne tisíc bytov ročne vo verejnom sektore je takýto prírastok nereálny, pokiaľ sa nepristúpi k výraznejšej zmene systému podpory rozvoja nájomného bývania,“ priblížil riaditeľ Odboru štrukturálnych a výdavkových politík rezortu financií Juraj Cenker.</p>
      <h3>Bývanie nás stojí priveľa</h3>
      <p>Problémom zostáva aj nadpriemerné finančné zaťaženie rodín v súvislosti s bývaním. Takmer každý desiaty majiteľ nehnuteľnosti s hypotékou totiž vynakladá viac ako 40 percent svojho príjmu práve na bývanie. V porovnaní s priemerom EÚ je to takmer dvakrát viac.</p>
      <p>Slováci tak preferujú kúpu nehnuteľností aj napriek výraznému zadĺženiu. To môže byť spôsobené kultúrnym prostredím, ale aj cenovo nedostupným trhovým nájmom či nedostatkom bytov s regulovaným nájmom.</p>
      <p>Inštitút finančnej politiky preto analyzoval aj možné opatrenia, ktoré by bytovú politiku na Slovensku zlepšili. Jednou z možností je podpora nájomného bývania, napríklad cez povinný podiel nájomných bytov s regulovaným nájom v nových developerských projektoch na úrovni od piatich percent do 10 percent.</p>
      <p>Jednou z možností, ako podporiť výstavbu takýchto bytov, by mohli byť výhodnejšie úvery zo Štátneho fondu rozvoja bývania. Tento podiel by sa mal uplatňovať vo väčších mestách v úzkej spolupráci so samosprávou.</p>
      <p>Mesto by následne stanovilo maximálnu výšku nájmu v týchto bytoch ako percentuálny podiel z priemernej mzdy v danom kraji. Výška regulovaného nájomného by zohľadňovala aj príjem rodiny.</p>
    </article>
  </body>
</html>