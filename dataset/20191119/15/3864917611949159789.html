<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-society/2821386-kriticne-mislenna-i-spivpraca-u-26-skolah-vvedut-sistemu-makih-navicok.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:56:00+00:00"/>
    <meta property="og:title" content="Критичне мислення і співпраця: у 26 школах введуть систему &quot;м'яких навичок&quot;"/>
    <meta property="og:description" content="Упродовж п'яти років 26 шкіл із різних областей України запроваджуватимуть систему з розвитку &quot;м’яких навичок&quot;, соціально-емоційного та етичного навчання (СЕЕН або SEE Learning)."/>
  </head>
  <body>
    <article>
      <h1>Критичне мислення і співпраця: у 26 школах введуть систему "м'яких навичок"</h1>
      <h2>Упродовж п'яти років 26 шкіл із різних областей України запроваджуватимуть систему з розвитку "м’яких навичок", соціально-емоційного та етичного навчання (СЕЕН або SEE Learning).</h2>
      <address>
        <time datetime="2019-11-19T15:56:00+00:00">19 Nov 2019, 15:56</time>
      </address>
      <p>Про це повідомляє 19 листопада <a href="https://mon.gov.ua/ua/news/do-2024-roku-v-26-ukrayinskih-shkolah-pilotuvatimut-proyekt-z-rozvitku-myakih-navichok-nakaz-mon">пресслужба</a> Міністерства освіти та науки.</p>
      <p>"М’які навички" є невід’ємною складовою успішного навчання й обов’язковою компетентністю, якою має володіти випускник Нової української школи. Адже накопичувати знання з предметів сьогодні недостатньо, щоб реалізуватися свої вміння та стати успішним. Важливо також розуміти, що "м’які навички" є широким поняттям, яке передбачає вміння розв’язувати складні завдання, креативно і критично мислити, комунікувати і співпрацювати. Ми прагнемо, щоб такі навички пов’язували усі навчальні предмети, які нині викладаються в українських школах. Крім того, оскільки СЕЕН є гнучкою та інклюзивною програмою, ми хочемо наповнити її кращими українськими практиками з урахуванням національних особливостей", – зазначила міністр освіти і науки Ганна <a href="https://www.ukrinform.ua/tag-novosad">Новосад</a>.</p>
      <p>Для участі у програмі загалом було надіслано 182 заявки, серед яких було відібрано 26. Представники цих закладів у жовтні пройшли перший тренінг з розробниками програми з Університету Еморі (США) та українськими експертами-консультантами. Автори програми очікують, що учасникам експерименту вдасться покращити академічну успішність, а також знизити рівень булінгу. Крім того, система СЕЕН має змінити загальну атмосферу в школах та ставлення учнів до вчителів, навчання, одне до одного та до самих себе.</p>
      <p>У межах експерименту вже готові навчальні програми для початкової та середньої школи, розробляється програма для старшої школи. Надалі розробники обіцяють оприлюднити базовий онлайн-курс з СЕЕН та надати вільний доступ до всіх методичних матеріалів, підготувати програми для старшої школи та навіть для вишів і батьків, які хочуть використовувати ці методики у домашньому навчанні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-society/2820344-na-oporni-skoli-u-selah-vidilat-35-milarda-novosad.html">На опорні школи у селах виділять 3,5 мільярда - Новосад</a>
      </blockquote>
      <p>Допомагати у розробці матеріалів будуть не лише американські, а й українські науковці та практики. Серед них – дитячий та сімейний психолог Світлана Ройз, ексміністр освіти й науки Лілія Гриневич, науковці та педагоги-практики.</p>
      <p>Ініціаторами втілення проєкту в Україні є спільнота відповідального вчительства EdCamp Ukraine.</p>
      <p>Переглянути список шкіл, які беруть участь у проєкті, можна <a href="https://nus.org.ua/news/26-shkil-navchatsya-pratsyuvaty-z-sotsialno-emotsijnym-intelektom-tryvaye-proyekt-z-see-learning/">на сайті НУШ.</a></p>
      <p>
        <i>Фото: пресслужба МОН</i>
      </p>
    </article>
  </body>
</html>