<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hbl.fi/artikel/svenska-yle-leif-salmen-dod/"/>
    <meta property="og:site_name" content="HBL"/>
    <meta property="article:published_time" content="2019-11-19T15:21:00+00:00"/>
    <meta property="og:title" content="Samhällsdebattören Leif Salmén död"/>
    <meta property="og:description" content="Författaren och samhällsdebattören Leif Salmén har dött. På 1980-talet var Salmén Finlands mest ansedda politiska tv-reporter. Dödsbudet förmedlades via en anhörig som kontaktade Svenska Yle. Salmén blev 67 år gammal."/>
  </head>
  <body>
    <article>
      <h1>Samhällsdebattören Leif Salmén död</h1>
      <h2>Författaren och samhällsdebattören Leif Salmén har dött. På 1980-talet var Salmén Finlands mest ansedda politiska tv-reporter. Dödsbudet förmedlades via en anhörig som kontaktade Svenska Yle. Salmén blev 67 år gammal.</h2>
      <address><time datetime="2019-11-19T15:21:00+00:00">19 Nov 2019, 15:21</time> by <a rel="author">Maria Gestrin-Hagner</a></address>
      <p>Som 16-åring deltog <b>Leif Salmén</b> i ockupationen av Gamla studenthuset. Åren 1968-69 var han generalsekreterare för Finlands svenska skolungdomsförbund och grundade skolvänsterns Elev-69 tillsammans med <b>Björn Wahlroos</b>.</p>
      <p>Politiskt stod Salmén hela livet långt till vänster.</p>
      <p>– Det är sant, jag har alltid hatat kapitalister, sade Salmén i en 50-årsintervju för HBL 2002.</p>
      <p>Den utlösande faktorn till att han engagerade sig politiskt var Vietnamkriget i kombination med en strävan att arbeta mot förtryck i tredje världen.</p>
      <p>Salmén inledde sin journalistkarriär 1970 som frilansare för Rundradion. Efter det här gjorde han ett kort gästspel som producent vid Lilla teatern för att sedan bli reporter och nyhetsjournalist vid TV-nytt. Rikskändis blev han som politisk journalist vid TV1 under mitten och senare hälften av 1980-talet. Han var rolig, fräck och påläst som ingen annan.</p>
      <p>1989 lämnade Salmén den politiska skjutjärnsjournalistiken för fritt författarskap. Han skrev dikter, noveller och essäer, senast samlingen <a href="https://www.hbl.fi/artikel/ar-alla-goda-foresatser-logn-2/">Det orientaliska rummet</a> (2017). Han har belönats bland annat med Topeliuspriset, Tollanderska priset och Eino Leino-priset.</p>
      <p>Salméns förläggare <b>Tapani Ritamäki </b>träffade senast Salmén på förlaget Teos sommarfest.</p>
      <p>– Då vi sågs mådde han hur bra som helst. Han reste ofta, vilket innebar att vi tidvis hade tät kontakt, medan det periodvis var uppehåll i umgänget. Senast vi träffades diskuterade vi hans kommande bokmanus som skulle handla om Medelhavskulturen och Medelhavsländerna, berättar Ritamäki.</p>
      <p>
        <b>"En djupt bildad pessimist"</b>
      </p>
      <p>Salméns stora passon var att diskutera politik och litteratur.</p>
      <p>– Han var en djupt bildad människa som var polemisk och gillade att föra fram sin åsikt. Han såg ganska pessimistiskt på Europa och Finland. Det var främst EU:s federalistiska strömningar som han motsatte sig. Och han avskydde populistpartier, säger Ritamäki.</p>
      <p>
        <b>Torvalds: Han var som en bror</b>
      </p>
      <p>Europaparlamentarikern <b>Nils Torvalds</b> minns väl den första gången han mötte Salmén i sällskap med jämnåriga vännen Björn Wahlroos på Finlands svenska skolungdomsförbunds, FSS, sommarskola i Bromarv 1967.</p>
      <p>– Jag jobbade för studenternas internationella hjälp och var där för att hålla ett inlägg om nöden i den tredje världen. Det uppstod genast någon sorts broderskap mellan Lefa och mig. Och när jag säger broderskap innehåller det ett erkännande att bröder ibland slåss. Dödsbeskedet tog mig mycket hårt. Jag håller på att brista ut i gråt. Vi hade en stor vänskap och utkämpade många strider och nu har den vänskapen gått ur tiden. Vi har förlorat någon som vi kanske inte alltid ville erkänna att var så viktig för oss, säger Torvalds.</p>
      <p>– Efter att han lämnade den aktiva journalistiken flydde han till en intellektuell värld som stod många ganska fjärran. Hans böcker är fyllda av hänvisningar till världshistorien. Han försökte återskapa ett sammanhang mellan dagens värld och antikens filosofer. Jag upplevde att Lefa i den tyska publicisten <b>Marcel Reich-Ranicki </b>fann en människa som förstod världen lika djupt som han själv.</p>
      <p>Karl Marx var den som gav anledning till de broderliga dusterna mellan Torvalds och Salmén</p>
      <p>– En stor del av de marxistiska intellektuella hamnade under Marx och tog sig aldrig ut därifrån. Vi kämpade med samma vidunder men på olika sätt. Vi försökte komma bort från Marx inflytande, men hade olika åsikter om hur det skulle göras, säger Torvalds.</p>
      <p>En annan ungdomsvän är journalisten <b>Matts Dumell </b>som lärde känna Salmén då han som 15-åring valdes in i styrelsen för FSS tillsammans med personer som Björn Wahlroos, <b>Björn Appelberg</b>, <b>Tony Ilmoni </b>och<b> Peter Stenlund</b>.</p>
      <p>– I den församlingen lyste Lefa och Nalle (Walhroos) som ljus i natten och kom att bli ganska radikala.</p>
      <p>Ett decennium senare blev Salmén och Dumell kolleger på Tv-Nytt.</p>
      <p>– Han var otroligt påläst och därför hade folk så stor respekt för honom. Men hans privatliv var något av det mest såsiga man har sett. Vi som jobbade med honom glömmer inte telegrammet som han skickade från Grekland med texten: <i>Hjalp ranad. Aten.</i> Det var typiskt honom.</p>
      <p>Salmén var gift två gånger. Med sin första hustru, journalisten och sedermera programdirektören <b>Maria Romantschuk</b>, har Salmén en i dag vuxen dotter. Andra gången var han gift med skådespelaren <b>Sinikka Sokka</b>.</p>
      <p>De senaste decennierna var Salméns livskamrat etnologen och professorn emerita <b>Anna-Maria Åström</b>. Salmén bodde tidvis i Helsingfors och tidvis på den åströmska släktgården Frugård i Jorois i Savolax.</p>
      <p>Inför Finlands 100-årsjubileum 2017 gjorde Dumell en dokumentär om demokratins utveckling och skrev manuset tillsammans med Salmén. I samband med det besökte Dumell Frugård.</p>
      <p>– Han stortrivdes på Frugård. Som ung hade han vistats en del på landet fast han hade arbetarbakgrund från stan. Han talade ofta hur han var med när fåren på Frugård lammade. Det var viktigt för honom även om han inte var någon bonde, säger Matts Dumell.</p>
    </article>
  </body>
</html>