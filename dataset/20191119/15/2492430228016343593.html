<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188722/Honderden-agenten-minder-in-regio-Rotterdam"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-19T15:00:48+00:00"/>
    <meta property="og:title" content="Honderden agenten minder in regio Rotterdam"/>
    <meta property="og:description" content="De inzet van de politie bij voetbalwedstrijden en evenementen in de regio Rotterdam gaat noodgedwongen fors omlaag. Rotterdam moet het de komende jaren volgens burgemeester Aboutaleb doen met honderden agenten minder."/>
  </head>
  <body>
    <article>
      <h1>Honderden agenten minder in regio Rotterdam</h1>
      <address>
        <time datetime="2019-11-19T15:00:48+00:00">19 Nov 2019, 15:00</time>
      </address>
      <h4>De inzet van de politie bij voetbalwedstrijden en evenementen in de regio Rotterdam gaat noodgedwongen fors omlaag. Rotterdam moet het de komende jaren volgens burgemeester Aboutaleb doen met honderden agenten minder.</h4>
      <p>Er zijn vijfhonderd agenten minder beschikbaar voor de Eenheid Rotterdam ten opzichte van 2016. Dat is zo'n tien procent van het totale aantal. De situatie wordt de komende jaren nog slechter. Pas in 2022 is er volgens Aboutaleb zicht op verbetering.</p>
      <p>De problemen voor de politie in Rotterdam zijn het gevolg van het landelijke beleid om meer politiepersoneel vrij te maken voor het beveiligen van personen. Dat werd besloten na onder meer de moord op advocaat Derk Wiersum.</p>
      <p>Ook speelt mee dat er in Rotterdam relatief veel agenten zijn die net van school komen. Die hebben veel begeleiding nodig en kunnen daardoor niet volledig ingezet worden.</p>
      <p>Aboutaleb roept de landelijke politiek op meer geld beschikbaar te stellen voor de politie in de regio 'omdat deze situatie niet houdbaar is'.</p>
      <related>
        <a href="http://www.rijnmond.nl/nieuws/187904/Grote-zorgen-bij-politie-Rotterdam-Structureel-te-weinig-personeel"/>
      </related>
      <p>Een paar maanden geleden trok de politievakbond ANPV al aan de bel over structurele tekorten. "Er staan politiewagens stil omdat we te weinig personeel hebben", zei vakbondsvoorzitter Scheers toen.</p>
    </article>
  </body>
</html>