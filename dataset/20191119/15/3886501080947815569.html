<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119532-evropska-komisija-srbija-treba-da-ubrza-reforme-u-pravosudju-slobodi-izrazavanja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-19T15:30:05+00:00"/>
    <meta property="og:title" content="Evropska komisija: Srbija treba da ubrza reforme u pravosudju, slobodi izražavanja"/>
    <meta property="og:description" content="Srbija treba da ubrza reforme u oblastima nezavisnosti i odgovornosti pravosudja, slobode izražavanja, sprečavanja korupcije i borbe protiv organizovanog kriminala, navodi se u izveštaju Evropske komisije o stanju poglavlja 23 i 24 u pregovorima o članstvu Srbije u EU.U non-pejper dokumentu u koji je agencija Beta imala uvid navodi se da je &quot;Srbija ostvarila napredak u zakonodavnim i institucionalnim reformama u nekim oblastima dok je u drugima u ozbiljnom zaostatku&quot;.&quot;U nekim oblastima su rezultati vidljivi dok u drugima još nisu opipljivi. Srbija treba da ubrza reforme u oblastima nezavisnosti i odgovornosti pravosudja, slobode izražavanja, sprečavanja korupcije i borbe protiv organizovanog kriminala&quot;, navodi se u izveštaju iz novembra 2019.Navedeno je da je u slučaju poglavlja 23 proces ustavne reforme koja treba da ojača nezavisnost i odgovornost sudstva stavljena na čekanje i da iako je inicijativa u skupštinu stigla pre godinu dana još nije bilo glasanja.&quot;Važno je da se taj proces nastavi na transparentan…"/>
  </head>
  <body>
    <article>
      <h1>Evropska komisija: Srbija treba da ubrza reforme u pravosudju, slobodi izražavanja</h1>
      <address>
        <time datetime="2019-11-19T15:30:05+00:00">19 Nov 2019, 15:30</time>
      </address>
      <p><b>Srbija treba da ubrza reforme u oblastima nezavisnosti i odgovornosti pravosudja, slobode izražavanja, sprečavanja korupcije i borbe protiv organizovanog kriminala, navodi se u izveštaju Evropske komisije o stanju poglavlja 23 i 24 u pregovorima o članstvu Srbije u EU.</b><br/><br/>U non-pejper dokumentu u koji je agencija Beta imala uvid navodi se da je "Srbija ostvarila napredak u zakonodavnim i institucionalnim reformama u nekim oblastima dok je u drugima u ozbiljnom zaostatku".<br/><br/>"U nekim oblastima su rezultati vidljivi dok u drugima još nisu opipljivi. Srbija treba da ubrza reforme u oblastima nezavisnosti i odgovornosti pravosudja, slobode izražavanja, sprečavanja korupcije i borbe protiv organizovanog kriminala", navodi se u izveštaju iz novembra 2019.<br/><br/>Navedeno je da je u slučaju poglavlja 23 proces ustavne reforme koja treba da ojača nezavisnost i odgovornost sudstva stavljena na čekanje i da iako je inicijativa u skupštinu stigla pre godinu dana još nije bilo glasanja.<br/><br/>"Važno je da se taj proces nastavi na transparentan i inkluzivan način što je pre moguće, izmedju ostalog i pripremanjem potrebnih zakona", navodi EK.<br/><br/>Kako se navodi u izveštaju, okvir za primenu zakona o nadležnosti državnih organa, čiji cilj je efikasnija borba protiv korupcije, uglavnom već postoji. Usvajanjem novog zakona o borbi protiv korupcije u maju 2019. povećane su dužnosti Agencije za borbu protiv korupcije i njen pristup informacijama.<br/><br/>U pogledu osnovnih prava, navodi EK, radna grupa za stvaranje nacrta medijske strategije ponovo se sastala u septembru i u oktobru završila pravljenje nacrta. <br/><br/>"Sveukupno, otkako je premijerka (Ana Brnabić) u proleće 2018. ponovo pokrenula proces, on je bio inkluzivan i transparentan; medijska udruženja su, medjutim, navela da raniji nacrt poslat Komisiji u maju 2019. nije bio dogovoren na radnoj grupi", piše u izveštaju.<br/><br/>Takodje, izražena je ozbiljna zabrinutost zbog pretnji i nasilja prema novinarima kao i zbog toga što ukupno okruženje ne pogoduje slobodi izražavanja.<br/><br/>Navodi se da je nastavljeno renoviranje zatvora u sklopu strategije smanjenja broja zatvorenika, da je počela primena zakona o ličnim podacima i besplatnoj pravnoj pomoći.<br/><br/>S druge strane, zakoni o zaštitniku gradjana, protiv diskriminacije, rodnoj ravnopravnosti i maloletnim počiniocima krivičnih dela uveliko zaostaju.<br/><br/>U pogledu poglavlja 24, napredak je ostvaren na polju upravljanja granicama i migracijama, što uključuje procedure za davanje azila, borbe protiv sajberkriminala, krijumčarenja ljudi i pranja novca, kao i saradnje u borbi protiv droge, kontroli naoružanja i pravosudnoj saradnji.<br/><br/>Kako se navodi, rezultat toga bi trebalo da bude uspešnija borba protiv organizovanog kriminala kao i aktivniji pristup finansijskim istragama i zaplenama sredstava.</p>
    </article>
  </body>
</html>