<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/malskyy_prysoromyv_deputativ_na_sesii_usi_dumayut_lyshe_pro_groshi_ta_prymishchennya_331130.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T15:40:00+00:00"/>
    <meta property="og:title" content="Мальський присоромив депутатів: На сесії усі думають лише про гроші та приміщення"/>
    <meta property="og:description" content="Сьогодні, 19 листопада, під час засідання сесії Львівської обласної ради депутати розглядали низку питань пов’язаних із реорганізацією у сфері медицини. З цього приводу висловився голова Львівської ОДА Маркіян Мальський, передає кореспондент Гал-інфо."/>
  </head>
  <body>
    <article>
      <h1>Мальський присоромив депутатів: На сесії усі думають лише про гроші та приміщення</h1>
      <h2>Сьогодні, 19 листопада, під час засідання сесії Львівської обласної ради депутати розглядали низку питань пов’язаних із реорганізацією у сфері медицини. З цього приводу висловився голова Львівської ОДА Маркіян Мальський, передає кореспондент Гал-інфо.</h2>
      <address>
        <time datetime="2019-11-19T15:40:00+00:00">19 Nov 2019, 15:40</time>
      </address>
      <figure>
        <img src="https://galinfo.com.ua/media/gallery/intxt/s/e/sesiya_lor20202320.jpg"/>
        <figcaption>Сесія Львівської обласної ради. Фото Гал-інфо, Олена Ляхович</figcaption>
      </figure>
      <p>Він звернув увагу, що депутати більше говорять про гроші, приміщення та про те, хто буде керувати. Натомість, за його словами, народні обранці мали б говорити про медичну допомогу і про те, як краще для пацієнтів.</p>
      <p><i>«Маючи департамент я маю йому довіряти. За діяльністю кожного важко вслідкувати. За мої кілька місяці на посаді жоден департамент не завдав стільки проблем, як департамент охорони здоров’я»</i>, - сказав <b>Маркіян Мальський</b>.</p>
      <p>Також він додав: <i>«Я є прихильником системних реформ, які сприятимуть покращенню життя громадян. Ми спільно маємо працювати над вирішенням проблемних питань. Те, що відбувається сьогодні – це відсутність комунікації. Працівники медичних закладів не мають  розуміння, що з ними буде після реорганізації»</i>.</p>
      <p>Маркіян Мальський зауважив, що мають бути відкриті та зрозумілі для громадськості обговорення.</p>
      <p><i>«Можливо варто відкрити електронну площадку, де усі зможуть поставити свої питання і отримати відповідь»</i>, - сказав голова Львівської ОДА.</p>
      <p>Він також зауважив, що неможливо говорити про покращення для пацієнтів та лікарів, коли у проектах рішення йдеться про «ліквідацію» закладів медицини.</p>
      <p><i>«Я не знаю як далі проводити реформу»</i>, - сказав Маркіян Мальський.</p>
      <p>Він також звернувся до керівниці департаменту охорони здоров’я Львівської ОДА Ірини Микичак: <i>«Боюся, що інші </i>(заклади медицини, - ред)<i> вам довіряти не будуть».</i></p>
      <p>Нагадаємо, як повідомляло <a href="https://galinfo.com.ua/">Гал-інфо</a>, три фракції Львівської облради <a href="https://galinfo.com.ua/news/try_fraktsii_lvivskoi_oblrady_prosyat_malskogo_zvilnyty_mykychak_331122.html">просять Маркіяна Мальського звільнити Ірину Микичак</a>.</p>
    </article>
  </body>
</html>