<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/campobasso-paura-per-salomon-scompare-da-casa-lasciando-porta-spalancata-e-vetri-rotti/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T15:43:13+00:00"/>
    <meta property="og:title" content="Campobasso, paura per Salomon: scompare da casa lasciando porta spalancata e vetri rotti"/>
    <meta property="og:description" content="Salomon, un giovane di 24 anni di Campolieto, è scomparso da casa in circostanze allarmanti. Il giovane è sparito lo scorso sabato da casa sua, trovata con la porta spalancata e i vetri rotti. Salomon, in Italia dal 2011, è un ragazzo estremamente religioso e dedito al lavoro e a Campolieto era benvoluto da tutti."/>
  </head>
  <body>
    <article>
      <h1>Campobasso, paura per Salomon: scompare da casa lasciando porta spalancata e vetri rotti</h1>
      <h2>Salomon, un giovane di 24 anni di Campolieto, è scomparso da casa in circostanze allarmanti. Il giovane è sparito lo scorso sabato da casa sua, trovata con la porta spalancata e i vetri rotti. Salomon, in Italia dal 2011, è un ragazzo estremamente religioso e dedito al lavoro e a Campolieto era benvoluto da tutti.</h2>
      <address><time datetime="2019-11-19T15:43:13+00:00">19 Nov 2019, 15:43</time> by <a rel="author" href="https://www.fanpage.it/author/angela-marino/" target="_blank">Angela Marino</a></address>
      <p>Era arrivato in italia da minorenne, oggi è un grande lavoratore, tanto che è riuscito anche a comprarsi un piccolissimo appartamento. Salomon, 24 anni, è scomparso sabato 16 novembre da <b>Campolieto</b>, dove ora tutta la comunità lo sta cercando. Religioso e infaticabile lavoratore, Salomon era riuscito a raccogliere i soldi necessari a far operare la sorella gravemente malata in Ghana e aveva trovato un impiego a <b>Pescara</b> in un ristorante.</p>
      <p>A rendere allarmanti le circostanze della scomparsa sono, tra l'altro, le condizioni in cui è stato ritrovato l'appartamento di Salomon. Preoccupati dal suo strano silenzio, infatti, gli amici erano andati a cercarlo nel piccolo appartamento che il giovane ha acquistato, accorgendosi, così, che il vetro di una delle finestre era stato rotto e la porta di ingresso, invece, era spalancata. L'ipotesi più verosimile è che qualcuno si sia <b>introdotto nell'appartamento</b> di Salomon e che ci sia stato uno scontro, tuttavia non si esclude neanche la possibilità che possa trattarsi di un depistaggio da parte di qualcuno interessato a<b> simulare un'effrazione</b>.</p>
      <p>Di certo c'è solo il fatto che da 3 giorni il telefono del giovane ghanese è muto e le sue ricerche proseguono con il contributo di Carabinieri, vigili del fuoco e operatori del Cnsas. Secondo chi lo conosceva Salomon non aveva nemici, tanto che lo stesso sindaco di Campolieto, Annamaria Palmiero, lo elogia come un ragazzo <b>discreto e partecipe della vita religiosa</b>, tanto che qualcuno aveva addirittura immaginato che che volesse <b>prendere i voti</b>.</p>
    </article>
  </body>
</html>