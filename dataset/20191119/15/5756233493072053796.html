<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622348/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%AF%D8%B1-%D9%BE%D9%88%D8%B4%D8%B4-%D9%85%D8%B3%D8%A6%D9%88%D9%84-%D8%AE%D8%B1%DB%8C%D8%AF-%D8%A7%D8%AF%D8%A7%D8%B1%D8%A7%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T15:36:00+00:00"/>
    <meta property="og:title" content="کلاهبرداری در پوشش مسئول خرید ادارات"/>
    <meta property="og:description" content="رئیس اداره تشخیص و پیشگیری از جرایم سایبری پلیس فتا استان ایلام در خصوص کلاهبرداری در پوشش مسئول خرید ادارات هشدار داد."/>
  </head>
  <body>
    <article>
      <h1>کلاهبرداری در پوشش مسئول خرید ادارات</h1>
      <address>
        <time datetime="2019-11-19T15:36:00+00:00">19 Nov 2019, 15:36</time>
      </address>
      <p>
        <i>رئیس اداره تشخیص و پیشگیری از جرایم سایبری پلیس فتا استان ایلام در خصوص کلاهبرداری در پوشش مسئول خرید ادارات هشدار داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرگرد «علی‌رضا یعقوبی» اظهار کرد: اخیراً مشاهده شده که افرادی به عنوان خریدار با شهروندانی که آگهی فروش وسایل و اقلام مختلف در فضای مجازی برای فروش منتشر می کنند، تماس گرفته و از آن ها کلاهبرداری می کنند.</p>
      <p>وی گفت: در این روش کلاهبرداران بعد از تماس با شهروندان، برای جلب اعتماد آن ها، عنوان می‌کنند که مسئولان خرید ادارات مختلف هستند و قصد دارند اقلامی را برای اداره خرید کنند و لازم است برای واریز وجه، صاحب آگهی به دستگاه عابر بانک مراجعه کرده و با وارد کردن کارت عابر بانک خود، وجه را دریافت کنند و با این روش حساب بانکی صاحب آگهی خالی شده و در واقع کلاهبرداری صورت گرفته است.</p>
      <p>رئیس اداره تشخیص و پیشگیری از جرایم سایبری پلیس فتا استان ایلام به شهروندان توصیه کرد برای هرگونه خرید و فروش در فضای مجازی پس از شناسایی و اطمینان کامل از هویت طرف مقابل و روئیت کالا به انجام معامله خود اقدام کنید و برای دریافت وجه، به هیچ عنوان نیاز نیست به دستگاه عابر بانک مراجه کنید.</p>
      <p>وی گفت: شهروندان در نظر داشته باشند که اگر شخصی چه به صورت تلفنی و چه به صورت پیامکی از شما خواست برای دریافت هرگونه وجهی به پای دستگاه عابر بانک مراجعه کنید، مطمئن باشید که کلاهبرداری در حال انجام است.</p>
      <p>یعقوبی در پایان گفت: از عموم مردم درخواست داریم در صورت مواجهه با چنین مواردی موضوع را سریعاً از طریق وب سایت پلیس فتا به آدرس www.cyberpolice.ir بخش گزارشات مردمی اعلام کنند.</p>
    </article>
  </body>
</html>