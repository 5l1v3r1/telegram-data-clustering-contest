<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39777/%D8%AA%D8%B4%D8%B1%DB%8C%D8%AD-%D9%81%D8%B1%D8%A7%DB%8C%D9%86%D8%AF-%D8%A8%D8%B1%DA%AF%D8%B2%D8%A7%D8%B1%DB%8C-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D9%81%D8%B1%D8%A7%DA%AF%DB%8C%D8%B1-%D9%87%D9%81%D8%AA%D9%85"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-19T15:00:00+00:00"/>
    <meta property="og:title" content="تشریح فرایند برگزاری آزمون استخدامی فراگیر هفتم"/>
    <meta property="og:description" content="مشاور عالی سازمان سنجش آموزش کشور فرایند برگزاری هفتمین آزمون استخدامی مشترک ۲۲ دستگاه‌های اجرای سال ۹۸ را تشریح کرد."/>
  </head>
  <body>
    <article>
      <h1>تشریح فرایند برگزاری آزمون استخدامی فراگیر هفتم</h1>
      <address><time datetime="2019-11-19T15:00:00+00:00">19 Nov 2019, 15:00</time> by <a rel="author">پایگاه خبری صنعت برق - برق نیوز BarghNews</a></address>
      <p><i>مشاور عالی سازمان سنجش آموزش کشور فرایند برگزاری هفتمین آزمون استخدامی مشترک ۲۲ دستگاه‌های اجرای سال ۹۸ را تشریح کرد. </i>به گزارش <a href="https://barghnews.com/">برق نیوز</a>،  حسین توکلی ضمن بیان این مطلب اظهار کرد: هفتمین امتحان مشترک فراگیر دستگاه‌های اجرایی کشور برای سال ۹۸، وزارت آموزش و پرورش، وزارت بهداشت، سازمان امور عشایری ایران، سازمان زندان‌ها، وزارت جهاد کشاورزی، سازمان ثبت احوال کشور، وزارت فرهنگ و ارشاد اسلامی، وزارت نیرو، سازمان مدیریت و برنامه‌ریزی کشور، سازمان ملی بهره‌وری ایران، مرکز آمار ایران، سازمان نقشه‌برداری کشور، مرکز آموزش مدیریت دولتی، وزارت علوم، شرکت مادر تخصصی مدیریت منابع آب ایران، سازمان اداری و استخدامی کشور، شرکت سهامی بیمه ایران، سازمان راهداری و حمل و نقل جاده‌ای، سازمان امور اراضی کشور، شرکت مهندسی آب و فاضلاب و مادر تخصصی سازمان دامپزشکی کشور متقاضی جذب نیرو هستند.<br/>وی در ادامه تصریح کرد: در هفتمین آزمون استخدامی دستگاه‌های اجرایی کشور برای ۵۲۱ هزار و ۹۷۳ داوطلب کارت آزمون صادر شده است که از این تعداد ۳۲۰ هزار و ۱۴ داوطلب زن و مابقی مرد هستند. به عبارت دیگر ۶۳.۲۲ داوطلبان را زنان تشکیل می‌دهند.<br/><br/>به گفته توکلی، کارت شرکت در آزمون تمامی داوطلبان هفتمین آزمون استخدامی متمرکز دستگاه‌های اجرایی کشور برای سال ۹۸ از روز دوشنبه ۲۷ آبان ماه جاری بر روی سایت سازمان سنجش و آموزش کشور به نشانی www.sanjesh.org قرار گرفت؛ لذا تمامی متقاضیان شرکت در جلسه امتحان باید در تاریخ تعیین‌شده با وارد کردن اطلاعات شناسنامه‌ای و یا اطلاع ثبت‌نامی و یا شماره پرونده و کد رهگیری خود پرینت کارت ورود به جلسه را دریافت کنند.<br/><br/>مشاور عالی سازمان سنجش آموزش کشور خاطر نشان کرد: بر اساس آخرین‌آمار اعلام شده حدود ۲۴۰ هزار نفر کارت آزمون فوق خود را دریافت کرده‌اند. افراد تا ساعت ۲۴ فردا ۲۹ آبان فرصت دارند نسبت به دریافت کارت خود اقدام کنند.<br/><br/>وی گفت: آزمون استخدامی در دو نوبت صبح و عصر در ۱۸۰ شهر و ۲۷۵ حوزه امتحانی در روز پنجشنبه ۳۰ آبان ۹۸ برگزار می‌شود. درِ حوزه‌های امتحانی برای آزمون صبح ساعت ۸ صبح و برای آزمون عصر ساعت ۱۴ بسته می‌شود.<br/><br/>توکلی خاطر نشان کرد: در جلسه آزمون نوبت صبح تعداد یک هزار و ۶۳۸ داوطلب در گروه اول و تعداد ۳۱۷ هزار و ۹۰۸ داوطلب در گروه دوم شرکت می‌کنند. در مجموع ۳۱۹ هزار و ۵۴۶ داوطلب در آزمون صبح شرکت می‌کنند که از این تعداد ۱۰۰ هزار و ۸۱۳ نفر مرد و ۲۱۸ هزار و ۷۳۳ نفر زن هستند.<br/><br/>مشاور عالی سازمان سنجش آموزش کشور اظهار کرد: در جلسه آزمون نوبت عصر نیز ۲۰۲ هزار و ۴۲۷ داوطلب در گروه‌های سوم و چهارم و پنجم آزمون استخدامی شرکت می‌کنند که از این تعداد ۱۱۱ هزار و ۲۸۱ نفر زن و ۹۱ هزار و ۱۴۶ نفر مرد هستند. در آزمون نوبت عصر در گروه سوم ۴۰ هزار و ۹۵۶ نفر، در گروه چهارم ۱۵۴ هزار و ۲۲ نفر و در گروه پنجم ۷۴ هزار و ۴۹ نفر شرکت می‌کنند.</p>
    </article>
  </body>
</html>