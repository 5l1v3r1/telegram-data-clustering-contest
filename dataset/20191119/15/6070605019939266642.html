<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/gent/reina-Leticia-Sofia-mercadillo-solidari-nuevo-futuro-Madrid_0_2346965436.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T15:54:59+00:00"/>
    <meta property="og:title" content="Les reines Letícia i Sofia surten juntes a comprar en un 'mercadillo' solidari de Madrid"/>
    <meta property="og:description" content="Després de la baralla pública a Palma, les aparicions conjuntes han sigut habituals"/>
  </head>
  <body>
    <article>
      <h1>Les reines Letícia i Sofia surten juntes a comprar en un 'mercadillo' solidari de Madrid</h1>
      <h2>Després de la baralla pública a Palma, les aparicions conjuntes han sigut habituals</h2>
      <address>
        <time datetime="2019-11-19T15:54:59+00:00">19 Nov 2019, 15:54</time>
      </address>
      <figure>
        <a href="https://www.ara.cat/2019/11/19/gent/Leticia-Sofia-mercadillo-solidari-Madrid_2346975486_67494875_1000x1500.jpg">
          <img src="https://www.ara.cat/2019/11/19/gent/Leticia-Sofia-mercadillo-solidari-Madrid_2346975486_67494875_1000x1500.jpg"/>
        </a>
        <figcaption>Les reines Letícia i Sofia surten juntes a comprar en un 'mercadillo' solidari de Madrid / EFE</figcaption>
      </figure>
      <p>Les reines Letícia i Sofia han visitat aquest dimarts el <i>mercadillo</i> benèfic que cada any organitza l'ONG Nuevo Futuro, la presidenta d'honor de la qual és la infanta Pilar de Borbó, germana del rei Joan Carles. Allà, davant dels mitjans, han fet diverses compres, algunes d'objectes nadalencs. També els han fet diversos regals.</p>
      <p>És la primera ocasió en què Letícia visita el mercat com a reina, tot i que ja ho va fer en diverses ocasions com a princesa d'Astúries acompanyant la seva sogra. L'última va ser el 2013.</p>
      <p>Durant prop d'una hora, Letícia i Sofia han recorregut bona part dels prop de 80 llocs de roba, decoració nadalenca, bijuteria, dolços o antiguitats instal·lats al Pabellón de Cristal de la Casa de Campo de Madrid. La visita l'han fet en companyia de la presidenta de Nuevo Futuro, Josefina Sánchez-Errázuriz, i de Simoneta Gómez-Acebo, filla de Pilar de Borbó, que no hi ha pogut ser a causa del seu delicat estat de salut.</p>
      <p>La tieta de Felip VI, de 83 anys, va ser operada d'un càncer de còlon el 4 de febrer, fet que la va obligar a estar tres setmanes hospitalitzada i a dur a terme un tractament de quimioteràpia. La duquessa de Badajoz representa des de fa més de 40 anys la cara de l'associació, dedicada a donar acollida a menors que no tenen família o estan en risc d'exclusió.</p>
      <p>Segons explica Efe, la visita ha tingut lloc abans que el <i>mercadillo</i> obrís les portes al públic, cosa que ha permès que es "desenvolupés en un ambient relaxat que ha donat peu que les reines s'aturessin amb calma en nombrosos llocs per veure els productes i xerrar amb les voluntàries".</p>
      <p>Entre les compres de les dues reines, destaquen les llums i les boles de Nadal que ha comprat la reina consort actual, que també s'ha emportat un vestit verd de punt llarg. L'emèrita, en canvi, s'ha comprat un fermall de papallones i una polsera. Les reines també han rebut regals de llocs d'allà que, en principi, venen els objectes per recaptar fons, entre els quals destaquen dos pessebres, un llibre de poemes, dos retaules artesanals del Perú, un centre de clavells –vermells per Letícia i blancs per a la seva sogra– i unes figues. Entre els nombrosos obsequis, també hi ha hagut una caixa d'<i> alfajores</i> per a la reina Sofia, per part d'uns venedors argentins, que també n'han ofert una altra a Letícia, que no l'ha volgut.</p>
      <figure>
        <a href="https://www.ara.cat/2019/11/19/gent/Leticia-Sofia-mercadillo-solidari-Madrid_2346975487_67494949_1500x1000.jpg">
          <img src="https://www.ara.cat/2019/11/19/gent/Leticia-Sofia-mercadillo-solidari-Madrid_2346975487_67494949_1500x1000.jpg"/>
        </a>
        <figcaption>Les reines Letícia i Sofia surten juntes a comprar a un 'mercadillo' solidari de Madrid / GETTY</figcaption>
      </figure>
      <p>També s'han aturat al lloc de l'Hogar Don Orione, l'associació madrilenya dedicada a la cura de discapacitats a la qual Iñaki Urdangarin, l'espòs de la infanta Cristina, va dues vegades per setmana per exercir de voluntari mentre compleix condemna pel cas Noós a la presó de Brieva (Àvila). Les representants de l'entitat amb la qual col·labora Urdangarin han regalat a les reines uns penjolls amb les mans unides, símbol de l'organització.</p>
      <p>A l'acabar el recorregut, han passat per la caseta dels autors que signen els seus llibres, entre els quals hi havia Irene Villa, víctima d'un atemptat d'ETA. Letícia i Sofia s'han mostrat "somrients i conversadores" durant tot el passeig, en línia amb l'actitud que se'ls ha vist en els actes que han protagonitzat juntes en els últims mesos des del desencontre que hi va haver a la catedral de Palma l'abril del 2018.</p>
    </article>
  </body>
</html>