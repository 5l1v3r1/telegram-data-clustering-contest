<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/19/653884/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T15:00:00+00:00"/>
    <meta property="og:title" content="Затримання &quot;банкіра Порошенка&quot;: що треба знати про справу голови &quot;Укрексімбанку&quot;"/>
    <meta property="og:description" content="В чому звинувачують банкіра, хто такий взагалі Олександр Гриценко, чи пов’язаний він з Порошенком, і до чого тут медіа холдинг, проданий оточенню Януковича."/>
  </head>
  <body>
    <article>
      <h1>Затримання "банкіра Порошенка": що треба знати про справу голови "Укрексімбанку"</h1>
      <h2>В чому звинувачують банкіра, хто такий взагалі Олександр Гриценко, чи пов'язаний він з Порошенком, і до чого тут медіа холдинг, проданий оточенню Януковича.</h2>
      <address><time datetime="2019-11-19T15:00:00+00:00">19 Nov 2019, 15:00</time> by <a rel="author" href="https://www.epravda.com.ua/authors/59ef2f497db6b/" target="_blank">Олександр Колесніченко , Дмитро Дєнков</a></address>
      <p>В минулі вихідні в Києві <a href="https://www.epravda.com.ua/news/2019/11/16/653793/">затримали</a> голову державного "Укрексімбанку" Олександра Гриценка. Банкір став одним з головних "ньюзмейкерів" останніх днів.  </p>
      <p>Спочатку ЗМІ повідомляли, що його викрали, а потім виявилося, що його, насправді, затримала Служба безпеки.</p>
      <p>Гриценка звинувачують в тому, що він начебто допоміг високопосадовцям часів Януковича легалізувати незаконно отримані доходи. А саме, що голова банку допоміг вивести з-під арешту майно, яке було заставою за виданим "Укрексімом" кредитом бізнесмену-втікачу Сергію Курченку для купівлі "Українського медіа-холдингу" (UMH).</p>
      <p>Медіа-холдинг тоді Курченко купив у колишнього голови Адміністрації президента Бориса Ложкіна.</p>
      <p>Зрозуміти, що відбувається навколо цієї справи, насправді, важко. Йдеться навіть не про те, щоб зрозуміти, чи був злочин, а розібратись, в чому саме звинувачують банкіра, хто такий взагалі Гриценко, як він пов'язаний з Порошенком, і як взагалі продавали згаданий медіа холдинг.</p>
      <p>На ці питання ЕП відповідає нижче. </p>
      <h3>Хронологія подій: від затримання до звільнення під заставу </h3>
      <p>"Викрадення" Гриценка, яке зрештою виявилось затриманням, відбулось в першій половині дня ближче до обіду.</p>
      <p>Першим про викрадення з посиланням на власні джерела<a href="https://www.epravda.com.ua/news/2019/11/16/653791/"> повідомив "5 канал"</a>, власником якого, як відомо, є Петро Порошенко. Також інформацію про викрадення посиланням на джерела і родичів передавав телеканал<a href="https://prm.ua/u-kiyevi-vikrali-golovu-ukreksimbanku-oleksandra-gritsenka/"> "Прямий"</a>, який так само пов'язують з Порошенком.</p>
      <p>За словами родичів Гриценка, невідомі забрали його в чорний автобус на очах у дитини, з якою він гуляв.</p>
      <p>Через декілька годин після цього речниця СБУ Олена Гітлянська на своїй <a href="https://www.facebook.com/giolena11/posts/2570923869622742">сторінці</a> у Facebook написала, що ніякого "викрадення не було". Гриценка затримала Служба безпеки за дорученням Генеральної прокуратори. Саму справу, як зазначила вона, веде ГПУ.</p>
      <p>Трохи пізніше в СБУ також<a href="https://www.epravda.com.ua/news/2019/11/16/653795/"> повідомили</a>, що причина затримання — підозра "у сприянні легалізації доходів, одержаних незаконним шляхом високопосадовцями часів Януковича". </p>
      <p>Наступного дня із<a href="https://www.epravda.com.ua/news/2019/11/17/653796/"> заявою</a> щодо цього випадку виступив адвокат затриманого Денис Галанський. За словами адвоката, замість доставки Гриценка до найближчого органу досудового розслідування його "кілька годин возили містом у кайданках, піддаючи тортурам". Адвокат заявив, що голову "Укрексімбанка" затримав прокурор <a href="https://www.pravda.com.ua/news/2019/08/14/7223581/">Костянтин Кулик</a>.</p>
      <p>Прокуратура клопотала про<a href="https://www.epravda.com.ua/news/2019/11/18/653833/"> запобіжний захід</a> для Гриценка у вигляді застави в розмірі 100 млн грн і взяття його під варту на 50 днів.</p>
      <p>Утім суд виявився більш гуманним до очільника держбанку, Печерський райсуд<a href="https://www.epravda.com.ua/news/2019/11/18/653844/"> відпустив</a> його під заставу в розмірі 3 млн гривень.</p>
      <h3>Хто такий Гриценко і що про нього відомо</h3>
      <blockquote>
        <b>Довідка. </b>
        <i>Укрексiмбанк засновано 1992 року. Усi його акцiї належать державi. Олександр Гриценко був призначений на посаду голови правління "Укрексімбанку" 1 серпня 2014 року. Колективу банку його представила особисто на той час глава НБУ Валерія Гонтарєва. Гриценко змінив на цій посаді Віталія Білоуса, який очолював "Укрексімбанк" з початку 2013 року. </i>
      </blockquote>
      <p>Щодо попереднього досвіду банкіра, то він був пов’язаний з роботою як в комерційному так і в державному секторі. </p>
      <p>Так, з червня 2007 року до лютого 2013 року Гриценко працював вiце-президентом департаменту ринку капiталiв у країнах Схiдної Європи, Близького Сходу й Африки Standard Bank PLC, а з лютого 2013 року до липня 2014 року — на посадi асоцiйованого директора, члена Комiтету з управлiння активами Banque Havilland S.A.</p>
      <p>Перед цим Гриценко працював в Міністерстві фінансів. В 2004-2005 роках він був керівником управлiння комерцiйних боргових зобов'язань департаменту фiнансової полiтики міністерства.</p>
      <p>Чому голову "Укрексімбанку" пов’язують з колишнім президентом Петром Порошенком? </p>
      <p>Співрозмовники ЕП в фінансових колах називали голову "Укрексіма" банкіром, <a href="https://www.epravda.com.ua/publications/2019/05/27/648147/">наближеним</a> до колишнього президента Петра Порошенка. За їхніми словами, їх пов’язують родинні зв’язки дружини колишнього президента. Проте перевірити напевно цю інформацію ЕП не вдалось.</p>
      <p>Крім цього, в "Укрексімбанку" обслуговувалась майже вся оборонна промисловість країни, яку контролювали менеджери команди Порошенка. Банк також потрапив у скандал у зв'язку з <a href="https://www.epravda.com.ua/news/2019/07/24/649964/">реструктуризацією мільярдного кредиту</a> під 1% річних корпорації "Богдан моторс", якою володів колишній президент.</p>
      <p>Так, влітку 2014 року детективи Національного антикорупційного бюро <a href="https://www.epravda.com.ua/news/2019/07/24/649964/">здійснювали обшуки</a> в "Богдан Моторс" "через можливе зловживання службовим становищем службовими особами "Укрексімбанку". </p>
      <h3>Про продаж UMH</h3>
      <p>Справа навколо Гриценка так чи інакше стосується скандального продажу "Українського медіа-холдингу" наближеному до Януковича Сергію Курченку. Це вимагає окремого пояснення.</p>
      <p>Так, UMH group заснована Борисом Ложкіним в 1994 році як видавничий дім. "Український медіа холдинг" працював на ринках України, Росії, Казахстану і Білорусі. Сукупний тираж усіх його друкованих видань у 2006 році становив 230 млн екземплярів, а сукупна аудиторія — 9 млн осіб.</p>
      <p>Станом на 2013 рік UMH group управляла портфелем з понад 50 брендів в Україні. Серед них були Forbes, Vogue, Кореспондент, Фокус, Теленеделя, i.ua, bigmir.net, football.ua, Ретро FM, Наше радіо, Europa Plus, Авторадіо, Аргументи і Факти, Комсомольська правда та інші.</p>
      <p>У 2010 році найбільшим власником акцій Advantest Plc, якій належав UMH, був Борис Ложкін з часткою 81,67% (через Integrity International Holding Ltd). Значна частина акцій торгувалася на Франкфуртській біржі. Ще 2,93% акцій належали Torbock Holdings Ltd, яку пов'язували з Concorde Capital.</p>
      <p>Крім того, в кожному окремому проекті в UMH були свої партнери, частка яких коливалася на рівні 20%.</p>
      <p>У ті роки в UMH хотіли спростити структуру акціонерного капіталу і вели переговори з партнерами про викуп їх часток в спільному бізнесі. Найбільшими партнерами UMH були Петро Порошенко, Ігор Коломойський, Геннадій Боголюбов (журнал "Фокус" і газета "Комсомольская правда"), а також Ігор Суркіс.</p>
      <p>Невеликою часткою в проекті володів СКМ Ріната Ахметова — йому належали інтернет-портали bigmir.net, tochka.net та i.ua.</p>
      <p>У 2013 році Петро Порошенко продав UMH частину свого медіабізнесу, а саме "Наше радіо" і "KP Media" (журнал "Кореспондент", сайт korrespondent.net і портал bigmir.net). Порошенко та UMH працювали разом з 2007 року — тоді майбутній президент передав в управління медіахолдингу радіостанцію "Радіо п’ять", пізніше перейменовану в "Ретро ФМ".</p>
      <p>Як розповідав в інтерв’ю Ложкін, Порошенко тоді вийшов з цього бізнесу "з гарною дохідністю".</p>
      <h4>Як Курченко купував UMH</h4>
      <p>В червні 2013 року у ділових ЗМІ з’явилася інформація, що придбанням частки в групі UMH цікавиться компанія СЄПЕК бізнесмена Сергія Курченка, а також МАКО сина тодішнього президента Олександра Януковича.</p>
      <p>Ложкін заявляв про плани залучити від 40 млн доларів до 70 млн доларів за частку, весь холдинг він оцінював в 450-500 млн доларів.</p>
      <p>Втім, несподівано для всіх була досягнута домовленість про продаж 98% акцій UMH. Покупець — СЄПЕК Курченка.</p>
      <p>Сума угоди не розголошувалася. За словами Ложкіна, близько половини від суми угоди акціонери UMH повинні були отримати негайно. Решта виплат були реструктуровані до березня 2014 року.</p>
      <p>Сам Курченко в інтерв’ю вже своєму журналу Forbes оголосив суму придбання UMH в розмірі 170 мільйонів доларів, що учасники ринку поставили під сумнів. Згодом стало <a href="https://blogs.pravda.com.ua/authors/leschenko/561e6dc0c209f/?fbclid=IwAR1Yj8kYXHaeSKIN7tt4inXaEkGVaAqo6572oguy6y07ryc6BKZ8Z33zHEw">відомо</a>, що компанія Ложкіна Integrity International Holding LTD отримала від Курченка 315 млн євро.</p>
      <p>В результаті угоди 27-річний бізнесмен отримав контроль над журналом "Forbes Україна", який першим написав про схеми самого Курченка, які допомогли йому сколотити капітал, журналом "Кореспондент", який першим опублікував фотографії з закритого маєтку президента Віктора Януковича "Межигір'я" і газетою "Комсомольська правда в Україні", яка на той момент була лідером за кількістю "джинси" серед ЗМІ.</p>
      <p>Що було потім? У березні 2014 року Курченка <a href="http://www.pravda.com.ua/news/2014/03/20/7019690/">оголосили його у розшук.</a> Тоді ж суд <a href="https://www.pravda.com.ua/news/2018/03/7/7173947/">надав Генпрокуратурі дозвіл</a> на заочне розслідування щодо олігарха-втікача. У грудні 2017 року <a href="https://www.epravda.com.ua/news/2017/12/28/632618/">суд заарештував</a> власність UMH.</p>
      <p>У грудні 2018 року генпрокурор Юрій Луценко заявив, що прокуратура проводить дії, пов'язані зі спецконфіскацією медіахолдингу Курченка. </p>
      <p>У вересні 2019 року суд передав майно, майнові та корпоративні права групи "Український Медіа Холдинг" <a href="https://www.epravda.com.ua/news/2019/09/23/651871/">в управління</a> Нацагентства з питань виявлення, розшуку та управління корупційними активами.</p>
      <h4>В чому саме звинувачують Гриценка</h4>
      <p>Як стверджує слідство, в другій половині 2012 року експерший віцепрем'єр Сергій Арбузов і Курченко, діючи за попередньою змовою з Віктором Януковичем, міністром зборів та доходів Олександром Клименком та "іншими учасниками злочинної організації", вирішили <a href="https://www.epravda.com.ua/news/2019/11/19/653861/">легалізувати</a> незаконно отримані кошти в розмірі 406 млн доларів.</p>
      <p>Для цього "представники Сім’ї" вирішили придбати медіахолдинг UMH. Вони запропонували Ложкіну та іншим бенефіціарним власникам групи компаній UMH посприяти легалізації коштів і продати бізнес.</p>
      <p>Курченко для придбання UMH у Бориса Ложкіна взяв кредит в державному "Укрексімбанку". Для "СЄПЕК Медіа Інвест" була відкрита кредитна лінія в розмірі 80 млн доларів  і 639,4 млн грн — на дев'ять років. Тобто, на той час загальна сума кредиту сягала близько 160 млн доларів. </p>
      <p>В якості забезпечення за кредитом були надані депозити компаній Курченка на 50 млн доларів і казначейські зобов'язання на 50 млн доларів, нерухомість і обладнання. Без твердого забезпечення залишалась сума 45,27 млн ​​доларів.</p>
      <p>Після Майдану і зміни влади Курченко втік до Росії, а державний "Укрексім" очолив наближений до президента Порошенка фінансист Олександр Гриценко. </p>
      <p>Так, за даними слідства, "в серпні 2014 року Курченко, який вже втік закордон, запропонував експершому віцепрезиденту UMH Григорію Шверку продовжити реалізацію злочинного плану спільно з Ложкіним, ексзаступником голови АП Олексієм Філатовим з відома і за погодженням з президентом Порошенком".</p>
      <p>Як саме? </p>
      <p>Влітку 2014 року кредит Курченка в банку вже не обслуговувався, але "Укрексім" не міг стягнути так само і заставу за кредитом — активи Курченка заарештувала Генпрокуратура в рамках <a href="https://www.pravda.com.ua/articles/2018/01/10/7167931/">закону про спецконфіскацію</a>.</p>
      <p>За версією слідства, саме тоді Курченко запропонував Шверку та Ложкіну сприяти зняттю арешту з його активів, а взамін віддав їм право власності на "Наше Радіо", яке входило в UMH.</p>
      <p>Арешт з активів Курченка у підсумку зняли. Як зазначає слідство, сталось це завдяки тому, що на одне із судових засідань, яке ініціював "Укрексімбанк", не прийшов прокурор Олексій Богомолов, який був ініціатором арешту активів. </p>
      <blockquote>Після зняття арешту банк стягнув активи. Саме через стягнення, як зазначають прокурори, голова "Укрексімбанку" фактично допоміг вивести з-під арешту кошти, <b>які підлягали спецконфіскації і повинні були надійти до бюджету.</b>  Тим самим Гриценко приєднався до злочинної організації, вважає Генпрокуратура. </blockquote>
      <p>"Намагаючись забезпечити інтереси Ложкіна, Порошенка, Філатова і Шверка, Гриценко у вересні 2014 року вирішив використовувати свої службові повноваження, всупереч інтересам державного банку щодо звернення на його користь активів групи компаній УМХ і заставного майна на суму 506 млн доларів", — йдеться в обвинуваченні прокурора в суді.</p>
      <p>Сума 506 млн доларів фігурує в обвинуваченні як кошти, легалізовані Курченком та оточенням Януковича. Розшифровується вона так: 406 млн доларів — кошти, які отримав за медіа-холдинг Курченко, ще 100 млн доларів — кошти з рахунків втікача, якими він розрахувався з Укрексімбанком, та які повинні були бути конфісковані. </p>
      <p>Натомість, у пресслужбі Ложкіна арешт голови правління "Укрексімбанку" вважають <a href="https://www.epravda.com.ua/news/2019/11/19/653905/">"частиною старої політичної історії"</a>.</p>
      <p>"Наскільки ми розуміємо, банкіра звинувачують в тому, що він "не перешкоджав" поверненню кредиту державному банку — це революційний підхід в розумінні роботи банків і застав", — заявила прес-секретар Марія Попова, коментуючи заяву Генпрокуратури про звинувачення.</p>
      <h4>Які ще справи є навколо продажу UMH</h4>
      <p>За два роки після продажу UMH, угодою зацікавились правоохоронці <a href="https://www.pravda.com.ua/news/2015/09/25/7082618/">Австрії</a>. Вони помітили дивні перекази коштів з одних офшорів на інші через рахунки в австрійських банках і запідозрили, зокрема, Ложкіна у відмиванні коштів.</p>
      <p>Сам Ложкін стверджував, що історія 2013 року – це <a href="https://www.pravda.com.ua/news/2016/04/10/7105020/">"звичайний бізнес"</a>.</p>
      <p>У лютому 2018 року вийшло <a href="https://www.pravda.com.ua/articles/2018/02/8/7171029/">розслідування</a> Al Jazeera, у якому стверджувалося, що австрійські прокурори закрили цю справу, не отримавши жодної інформації від українських колег. </p>
      <p>Однак журналісти наполягали, що Курченко заплатив за медіа-бізнес "брудними" грошима.</p>
      <p>"Майже третина грошей, отриманих Ложкіним та його інвесторами від продажу, була отримана шахрайським шляхом та має незаконне походження", – вважають автори розслідування.</p>
      <p>За даними Al Jazeera, вигоду від угоди Ложкіна–Курченка, ймовірно, отримав і Порошенко, який на той момент через офшори все ще володів акціями UMH. Сам президент це заперечував.</p>
      <p>На наступний день після президентських виборів, на яких переміг Володимир Зеленський, Генеральна прокуратура <a href="https://www.pravda.com.ua/news/2019/04/22/7213210/">викликала на допити</a> кількох представників оточення Порошенка — Ложкіна, Філатова, ексочільницю НБУ Валерію Гонтареву. Всі троє відмовилися прийти на допит.</p>
      <p>Згодом адвокати Ложкіна все ж прийшли до ГПУ, однак <a href="https://www.pravda.com.ua/news/2019/04/25/7213600/">не змогли</a> отримати підозру.</p>
    </article>
  </body>
</html>