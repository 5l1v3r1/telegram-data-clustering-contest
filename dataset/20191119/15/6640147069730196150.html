<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/huawei-p-smart-z-2020-fotocamera-rotante-come-asus-zenfone-6/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T15:38:00+00:00"/>
    <meta property="og:title" content="Huawei P Smart Z 2020: fotocamera rotante come ASUS ZenFone 6? | MobileLabs"/>
    <meta property="og:description" content="Huawei P Smart Z 2020 potrebbe arrivare con una fotocamera posteriore rotante come visto su ASUS ZenFone 6. L'azienda cinese ha depositato due brevetti con questa tecnologia."/>
  </head>
  <body>
    <article>
      <h1>Huawei P Smart Z 2020: fotocamera rotante come ASUS ZenFone 6? | MobileLabs</h1>
      <address>
        <time datetime="2019-11-19T15:38:00+00:00">19 Nov 2019, 15:38</time>
      </address>
      <p><b>Huawei P Smart Z 2020 potrebbe arrivare con una fotocamera posteriore rotante.</b> Parliamo dello stesso meccanismo visto a bordo di ASUS ZenFone 6, dove scompare la fotocamera frontale in favore di un sistema posteriore rotante che permette di utilizzare la fotocamera principale anche per scattare i selfie. In questo modo, i produttori eliminano ogni soluzione – come notch e fori sul display – per il sensore frontale. Huawei potrebbe aver scelto la stessa strategia per il suo prossimo smartphone di fascia media.</p>
      <p>Secondo quanto riportato da <a href="https://nl.letsgodigital.org/smartphones/huawei-2020-smartphone-modellen/">LetsGoDigital</a>, il produttore cinese ha depositato lo scorso giugno due brevetti presso l’EUIPO (l’Ufficio per la proprietà intellettuale dell’UE). Il brevetto ora è presente anche nel database WIPO (World Intellectual Property Office). Il primo brevetto mostra uno <b>smartphone dotato di un sistema di doppia fotocamera posteriore.</b> Uno dei sensori appare implementato in un meccanismo in grado di aprirsi e far girare la fotocamera in posizione frontale, diventando così adatta per gli autoscatti.</p>
      <figure>
        <img src="https://www.tomshw.it/images/images/2019/11/huawei-p-smart-z-2020-63986.768x432.jpg"/>
      </figure>
      <p>Credit – <a href="https://nl.letsgodigital.org/smartphones/huawei-2020-smartphone-modellen/">LetsGoDigital</a></p>
      <p>La fotocamera in questione è posta sulla parte destra (se vista frontalmente). Sul posteriore, poi, trova posto un secondo sensore insieme al flash LED e quello che appare come un sensore biometrico. In realtà, la posizione non proprio comoda lascia presuppore che possa trattarsi di altro. <b>La scocca comunque appare caratterizzata da una doppia finitura.</b></p>
      <p>Il secondo brevetto, invece, mostra un <b>meccanismo identico a quello utilizzato da ASUS per ZenFone 6</b> (di cui potete leggere la nostra recensione <a href="https://www.tomshw.it/smartphone/asus-zenfone-6-recensione-una-positiva-ventata-di-novita/">qui</a>). A differenza del primo modello, qui entrambe le fotocamere sono posizionate all’interno del modulo rotante. In questo caso, la scocca non presenta differenze cromatiche così come non è visibile nessun sensore biometrico per le impronte digitali.</p>
      <figure>
        <img src="https://www.tomshw.it/images/images/2019/08/huawei-lcd-sensore-biometrico-46872.768x432.jpg"/>
        <figcaption>Prototipo di smartphone con sensore biometrico sotto display IPS LCD</figcaption>
      </figure>
      <p>È ipotizzabile, dunque, l’implementazione al di sotto del display che non è detto che debba essere realizzato con tecnologia OLED. Nonostante le difficoltà nell’integrare il sensore biometrico sotto gli schermi IPS LCD, infatti, è stata proprio <a href="https://www.tomshw.it/smartphone/huawei-ecco-lo-smartphone-con-sensore-biometrico-sotto-il-display-lcd/">Huawei a mostrare un primo prototipo</a> con queste caratteristiche durante  la Developer Conference, ad agosto. La nuova tecnologia quindi potrebbe debuttare sul futuro P Smart Z 2020.</p>
      <p>Tuttavia, considerando che il primo smartphone Huawei a poter contare su una fotocamera a scorrimento è stato il P Smart Z 2019, <b>è lecito pensare che la fotocamera rotante possa debuttare sul suo successore.</b></p>
      <blockquote>Huawei P Smart Z con fotocamera frontale popup è disponibile a <b>meno di 200 euro</b> su Amazon. Lo trovate a <a href="https://toms.it/Z87ry">questo link. </a></blockquote>
    </article>
  </body>
</html>