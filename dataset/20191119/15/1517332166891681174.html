<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/economia/fisco-in-arrivo-55mila-lettere-per-i-contribuenti-per-recuperare-liva/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T15:50:32+00:00"/>
    <meta property="og:title" content="Fisco, in arrivo 55mila lettere per i contribuenti per recuperare l’Iva"/>
    <meta property="og:description" content="In arrivo 55mila lettere per i contribuenti dall'Agenzia delle Entrate per recuperare l'Iva: il Fisco invita imprese, professionisti e lavoratori autonomi a presentare la comunicazione entro il prossimo 30 aprile, pagando le sanzioni e gli interessi. Sono previsti sconti per chi aderisce spontaneamente alla 'compliance'."/>
  </head>
  <body>
    <article>
      <h1>Fisco, in arrivo 55mila lettere per i contribuenti per recuperare l’Iva</h1>
      <h2>In arrivo 55mila lettere per i contribuenti dall’Agenzia delle Entrate per recuperare l’Iva: il Fisco invita imprese, professionisti e lavoratori autonomi a presentare la comunicazione entro il prossimo 30 aprile, pagando le sanzioni e gli interessi. Sono previsti sconti per chi aderisce spontaneamente alla “compliance”.</h2>
      <address><time datetime="2019-11-19T15:50:32+00:00">19 Nov 2019, 15:50</time> by <a rel="author" href="https://www.fanpage.it/author/annalisacangemi/" target="_blank">Annalisa Cangemi</a></address>
      <p>L'Agenzia delle Entrate ha spedito <b>55mila lettere</b> di sollecito ai contribuenti che non hanno ancora regolarizzato la propria posizione Iva. A ricevere l'avviso, che invita a presentare la comunicazione entro il 30 aprile, termine per la dichiarazione Iva annuale, pagando le sanzioni per l’omesso invio e l’Iva eventualmente dovuta, oltre a sanzioni e interessi, sono imprese, professionisti e lavoratori autonomi, che hanno emesso fatture in formato digitale Xml, ma che non hanno presentato la comunicazione della <b>liquidazione periodica Iva</b>, relativa al primo e secondo trimestre del 2019. E che non hanno versato l'imposta.</p>
      <p>Per chi regolarizza la propria posizione subito, avrà diritto a uno sconto: il contribuente si vedrà applicato uno sconto sulla multa che sarà tanto alto quanto prima sarà celere nell'adempimento (la cosiddetta "compliance" strumento che dal 2015 serve a combattere l'evasione), secondo le regole del ravvedimento operoso.</p>
      <p>Secondo quanto riporta il<a href="https://www.ilsole24ore.com/art/fisco-55mila-lettere-contribuenti-recuperare-l-iva-obiettivo-15-miliardi-ACr8V9y"> Sole 24 Ore</a> del Lunedì, l'analisi delle Entrate si è concentrata sui documenti trasmessi al Sistema di interscambio (il ‘postino' del Fisco che recapita le fatture elettroniche) fino al 30 giugno di quest’anno. Sotto la lente del Fisco è finito anche chi ha presentato l’esterometro per documentare operazioni con soggetti stranieri (per le quali è ancora ammessa la fattura cartacea). Per il momento il Fisco si è limitato a controllare se la comunicazione di liquidazione è stata trasmessa o no. Ma successivamente verificherà anche chi l'ha comunicata, per accertare la coerenza rispetto ai dati inseriti nelle fatture.</p>
      <p>Attraverso l'adempimento spontaneo l'obiettivo è il <b>recupero di 1,5 miliardi di euro (1,4 miliardi per i due anni seguenti)</b>. Anche se, come scrive la stessa Agenzia nella missiva, la maggior parte dei contribuenti, il 98%, ha comunicato la liquidazione. Queste comunicazioni si rivolgono quindi a una minoranza di soggetti, che tra le altre cose non sono sempre tenuti all'invio. L'Agenzia delle Entrate ha comunque in previsione l'invio di<b> un milione e 800mila lettere</b> per chiedere i contribuenti a mettersi in regola con l'Iva.</p>
    </article>
  </body>
</html>