<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821353-vindman-u-kongresi-akbi-kiiv-pocav-slidstvo-proti-bajdena-ce-zigralo-b-na-ruku-kremlu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:15:00+00:00"/>
    <meta property="og:title" content="Віндман — у Конгресі: Якби Київ почав слідство проти Байдена, це зіграло б на руку Кремлю"/>
    <meta property="og:description" content="Якби Україна, на прохання Трампа, розпочала б розслідування проти Байдена та нібито &quot;втручання&quot; в американські вибори, то втратила б підтримку в Конгресі США, що підірвало б національну безпеку Америки та зіграло на руку Росії."/>
  </head>
  <body>
    <article>
      <h1>Віндман — у Конгресі: Якби Київ почав слідство проти Байдена, це зіграло б на руку Кремлю</h1>
      <h2>Якби Україна, на прохання Трампа, розпочала б розслідування проти Байдена та нібито "втручання" в американські вибори, то втратила б підтримку в Конгресі США, що підірвало б національну безпеку Америки та зіграло на руку Росії.</h2>
      <address>
        <time datetime="2019-11-19T15:15:00+00:00">19 Nov 2019, 15:15</time>
      </address>
      <p>Про це заявив під час слухань у Палаті представників США представник Ради нацбезпеки США підполковник Олександр Віндман, повідомляє власний кореспондент Укрінформу.</p>
      <p>"Я був стурбований дзвінком. Те, що я почув, було висловлено в неналежний спосіб, і я повідомив про свої занепокоєння (юридичному раднику Білого дому – ред.) Ейзенбергу", - сказав Віндман.</p>
      <p>За його словами, "для президента США було неправильним вимагати від зарубіжного уряду проводити розслідування проти громадянина США й політичного опонента". Крім того, як зазначив Віндман, прохання Трампа розпочати розслідування щодо "втручання" України у вибори 2016 року, так само як і слідчі дії проти Байденів та фірми Burisma могло трактуватися як партійні зусилля.</p>
      <p>"Це, безсумнівно, призвело би до того, що Україна втратила би двосторонню підтримку, це підірвало би національну безпеку США та сприяло би просуванню стратегічних цілей Росії в регіоні", - зауважив представник Ради національної безпеки США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2817042-impicment-u-ssa-demokrati-opriludnili-spisok-nastupnih-sluhan.html">Імпічмент у США: Демократи оприлюднили список наступних слухань</a>
      </blockquote>
      <p>Як повідомляв Укрінформ, 19 листопада у Палаті представників розпочався другий тиждень публічних слухань у справі імпічменту президента Трампа через його можливий тиск на Україну та спроби втягнути її у процес президентських виборів у <a href="https://www.ukrinform.ua/tag-ssa">США</a>.</p>
    </article>
  </body>
</html>