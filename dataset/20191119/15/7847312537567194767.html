<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473696-po-expose-nad-kreska-morawiecki-kaczynski-zandberg-budka"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T15:45:36+00:00"/>
    <meta property="og:title" content="Po expose: nad kreską Morawiecki, Kaczyński, Zandberg, Budka; pod kreską – Schetyna, Kosiniak-Kamysz, konfederaci"/>
    <meta property="og:description" content="Na expose premiera Mateusza Morawieckiego i towarzyszącą mu debatę w Sejmie warto spojrzeć pod kątem przywództwa."/>
  </head>
  <body>
    <article>
      <h1>Po expose: nad kreską Morawiecki, Kaczyński, Zandberg, Budka; pod kreską – Schetyna, Kosiniak-Kamysz, konfederaci</h1>
      <address><time datetime="2019-11-19T15:45:36+00:00">19 Nov 2019, 15:45</time> by <a rel="author" href="https://wpolityce.pl/autorzy/4-stanislaw-janecki" target="_blank">Stanisław Janecki</a></address>
      <p>
        <b>Debata po expose pokazała, jak mało jest w Sejmie polityków pierwszoligowych, przywódców, jak silne są różne urazy i kompleksy.</b>
      </p>
      <p>Na expose premiera Mateusza Morawieckiego i towarzyszącą mu debatę w Sejmie warto spojrzeć pod kątem przywództwa. I większość posłów występujących w izbie plenarnej słabo zdała test przywództwa. Zdał go premier Mateusz Morawiecki wygłaszając najlepszą swoją publiczną mowę dotyczącą spraw całego państwa. Nie popełnił błędu zbytniej technicyzacji expose, nie zasypał i nie zamęczył nadmiarem liczb i danych, nie był ani przesadnie szczegółowy, ani zbyt ogólnikowy. <b>Expose to taki rodzaj wystąpienia, gdzie powinna być widoczna filozofia władzy i najważniejsze cele strategiczne oraz wartości stojące za tą filozofią i tymi celami. I to wszystko otrzymaliśmy.</b></p>
      <p>Państwo dobrobytu, które jest celem rządu, nie bierze się tylko z woli polityków, lecz z pracy i efektów modernizacji. W tym z wykorzystania najnowszych technologii oraz nauki, a także z szanowania wysiłku oraz praw tych, którzy dają pracę i tworzą narodowe bogactwo, czyli przedsiębiorców. I nie jest możliwe w stanie kryzysu demograficznego, więc trzeba ściągać Polaków z obczyzny, ale przede wszystkim trzeba dbać o polskie rodziny. Nie tylko w wymiarze materialnym, ale także w sferze wartości rodzinę wzmacniających i chroniących, czyli przeciw temu, co ją osłabia, deprawuje i rozbija. Nie osłabia równość kobiet i mężczyzn, która zresztą w Polsce wygląda lepiej niż w wielu bogatszych od nas państwach Zachodu. Nikomu nie szkodzi też dbałość o środowisko, a wręcz może jednoczyć wokół wspólnych, szlachetnych i ważnych dla przyszłości celów. Celów wspólnych dla młodych i starszych, dla zdrowych i chorych, ale ci starsi i chorzy powinni móc liczyć na swoje państwo, na jego sprawny system emerytalny, na opiekuńczość oraz powszechną i efektywną opiekę zdrowotną. Polacy chcą brać odpowiedzialność za wspólny europejski dom, nie tracąc w nim podmiotowości. A to wszystko byłoby łatwiej zrealizować, gdyby w większym stopniu zapanowała w Polsce zgoda zamiast konfliktów i podziałów.</p>
      <p><b>Premier Mateusz Morawiecki opowiedział o filozofii i celach rządu językiem wolnym od stygmatyzacji i epitetów, wolnym od niepotrzebnych ozdobników, ale też nieprzesadnie suchym, na stosownym poziomie refleksji metapolitycznej.</b> Główne cele oraz filozofię rządu z nieco innego poziomu, także językowego i metapolitycznego, opisał były premier Jarosław Kaczyński, po raz kolejny demonstrując swój zmysł syntezy i polityczną rangę tego, co mówi. Test przywództwa zdał też Adrian Zandberg reprezentujący lewicę, nie odwołując się do łatwizny (albo w nikłym stopniu), jaką jest atakowanie ad personam, tania demagogia i przypisywanie adwersarzowi własnych fobii, urojeń i kompleksów. Zandberg używał argumentów lewicowych i pragmatycznych, ale nie zszedł na poziom żenady. I okazał się całkiem bystrym analitykiem, z dużą sprawnością retoryczną. Nad kreską, choć z kilkoma zastrzeżeniami, umieściłbym jeszcze polityka PO Borysa Budkę: spokojnego i zrównoważonego, trzeźwo, choć czasem niesprawiedliwie uogólniającego i zbyt dialektycznie operującego pojęciami prawdy oraz kłamstwa.</p>
      <p><b>Najdalej pod kreską znalazł się Grzegorz Schetyna. Właściwie nie odnosił się do expose, tylko zohydzał rządy Beaty Szydło i Mateusza Morawieckiego. Wszystko w tej mowie było czarne i beznadziejne, ludzie do szpiku kości źli, czego nie osłabiała mało inteligentna ironia.</b> Ale przede wszystkim urządził Schetyna kapturowy sąd na Mateuszem Morawieckim człowiekiem. Przypisując mu najgorsze instynkty oraz winiąc za całe zło tego świata. Było to wystąpienie absolutnie żenujące. Lepiej od Schetyny, a właściwie tuż pod kreską można ocenić mowę Władysława Kosiniaka-Kamysza z PSL. Nie odwoływał się on do skrajnej demagogii, ale to wystąpienie było pozbawione intelektualnej i retorycznej swobody. Mieliśmy coś w rodzaju odfajkowanego referatu, co o tyle dziwi, że prezes PSL demonstrował już znacznie wyższą formę i umiejętności.</p>
      <p><b>Robert Winnicki, Grzegorz Braun i Janusz Korwin-Mikke z Konfederacji ograniczyli się do ogólników lub didaskaliów, nieprzesadnie przykładając się do oceny expose. Ich wybór.</b> Politycy niereprezentujący klubów i kół dorzucili trochę przyczynków, na co sala już nie zwracała specjalnej uwagi, nawet gdy szarżowali - jak Barbara Nowacka, Izabela Leszczyna czy Sławomir Nitras. Cała debata pokazała, jak mało jest w polskim parlamencie polityków pierwszoligowych, prawdziwych przywódców, jak silne są różne urazy i kompleksy, które nawet tak doświadczonym graczom jak Grzegorz Schetyna odbierają rozum.</p>
    </article>
  </body>
</html>