<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mobil.se/nyheter/spotify-experimenterar-med-synkroniserade-lattexter-i-appen"/>
    <meta property="og:site_name" content="Mobil"/>
    <meta property="article:published_time" content="2019-11-19T15:05:00+00:00"/>
    <meta property="og:title" content="Spotify experimenterar med synkroniserade låttexter i appen"/>
    <meta property="og:description" content="Låttexter som rullas upp i takt med musiken kan bli verklighet i Spotifys mobil-appar inom kort."/>
  </head>
  <body>
    <article>
      <h6 class="kicker">En funktion i stil med den som Apple Music erbjuder</h6>
      <h1>Spotify experimenterar med synkroniserade låttexter i appen</h1>
      <address><time datetime="2019-11-19T15:05:00+00:00">19 Nov 2019, 15:05</time> by <a rel="author" href="mailto:redaktion@mobil.se" target="_blank">Mats Karlsson</a></address>
      <p>Nyheter <br/><b>Låttexter som rullas upp i takt med musiken kan bli verklighet i Spotifys mobil-appar inom kort.</b></p>
      <p>”Vänta nu, har vi inte sett det förut?” kanske du tänker nu. Och det har vi. Desktopversionen av Spotify erbjöd en tid texter, men funktionen plockades senare bort. Varför funktionen kom och sedan försvann är oklart, men nu är låttexterna hur som helst på gång till Spotify på nytt. Detta efter att man tycks ha upprättat ett avtal med tjänsten Musixmatch, som att döma av de skärmdumpar som publicerats på Twitter levererar texterna. Det är användare på en rad spridda marknader som har noterat att låttexter börjat dyka upp till vissa låtar, bland annat i Indonesien, Mexiko och Kanada. Funktionen testkörs sannolikt i begränsad omfattning, och en utrullning till samtliga användare kan med lite tur stå för dörren inom kort. Att Spotify vill hålla jämna steg med konkurrenten Apple Music är förstås inte så konstigt, och när den amerikanska rivalen valde att börja visa låttexter i samband med lanseringen av IOS 13 kan Spotify helt enkelt ha fått eld i baken. </p>
      <p>Funktionen står att finna under uppspelningspanelen och det går att aktivera ett läge där texterna visas i fullskärm. Att det är en önskad funktion råder det inget tvivel om. Inte mer än 14 300 personer har gjort tummen upp på ett inlägg på Spotifys användarforum där man vill ha tillbaka låttexterna till tjänsten. Det finns förstås en möjlighet att Spotify väljer att inte gå vidare med låttexterna också. Det handlar uppenbarligen bara om ett test i begränsad omfattning i nuläget, och utöver att Spotify har bekräftat att tester pågår så har man inte sagt någonting ytterligare om saken ännu. </p>
      <p>Annons</p>
      <footer>Källa <br/><a href="https://techcrunch.com/2019/11/14/spotify-confirms-its-testing-real-time-lyrics-synced-to-music/">Spotify testar låttexter i apparna</a></footer>
      <related>
        <h4>Relaterade artiklar</h4>
        <a href="https://www.mobil.se/nyheter/spotify-nu-integrerat-med-siri-i-ios-13"/>
        <a href="https://www.mobil.se/nyheter/ilska-nar-spotify-plockade-bort-androidwidget"/>
      </related>
    </article>
  </body>
</html>