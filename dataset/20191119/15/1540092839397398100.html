<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197911/sokaristika-stoixeia-toy-ohe-137-gynaikes-dolofonoyntai-kathimerina-apo-ton-oikogeneiako-kyklo"/>
    <meta property="og:site_name" content="CNN.gr"/>
    <meta property="article:published_time" content="2019-11-19T15:00:54+00:00"/>
    <meta property="og:title" content="Σοκαριστικά στοιχεία του ΟΗΕ: 137 γυναίκες δολοφονούνται καθημερινά από τον οικογενειακό κύκλο"/>
    <meta property="og:description" content="Σε παγκόσμια μάστιγα έχουν μετατραπεί οι γυναικοκτονίες και τα στοιχεία που δίνει ο ΟΗΕ στη δημοσιότητα εν όψει της 25ης Νοεμβρίου, η οποία έχει οριστεί από..."/>
  </head>
  <body>
    <article>
      <h1>Σοκαριστικά στοιχεία του ΟΗΕ: 137 γυναίκες δολοφονούνται καθημερινά από τον οικογενειακό κύκλο</h1>
      <h2>Σε παγκόσμια μάστιγα έχουν μετατραπεί οι γυναικοκτονίες και τα στοιχεία που δίνει ο ΟΗΕ στη δημοσιότητα εν όψει της 25ης Νοεμβρίου, η οποία έχει οριστεί από τον Οργανισμό ως η «Παγκόσμια Ημέρα Εξάλειψης της Βίας Κατά των Γυναικών», είναι σοκαριστικά.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 17:00 , 19 November 2019</p>
      <p>Σύμφωνα με τον Παγκόσμιο Οργανισμό Υγείας (ΠΟΥ), <b>«γυναικοκτονία είναι η ανθρωποκτονία από πρόθεση γυναικών επειδή είναι γυναίκες».</b></p>
      <p>Κατά μέσον όρο, <b>137 γυναίκες ανά τον κόσμο δολοφονούνται καθημερινά</b> από τον <b>σύντροφό</b> τους ή από κάποιον <b>συγγενή</b> τους, σύμφωνα με νέα στοιχεία που δόθηκαν στη δημοσιότητα από την Υπηρεσία των Ηνωμένων Εθνών για τα Ναρκωτικά και το Έγκλημα.</p>
      <p>Σύμφωνα με την ίδια πηγή, «το <b>σπίτι</b> είναι το πιθανότερο μέρος <b>διάπραξης εγκλήματος εις βάρος μιας γυναίκας</b>».</p>
      <p>Περισσότερες από τις μισές από τις 87.000 γυναίκες που δολοφονήθηκαν το 2017 φέρεται ότι έπεσαν νεκρές από τα χέρια των πιο στενών τους ανθρώπων.</p>
      <p>Από αυτές, σχεδόν <b>30.000 σκοτώθηκαν από τον σύντροφό τους</b> και άλλες <b>20.000 από έναν συγγενή τους.</b></p>
      <p>Στην έκθεση σημειώνεται ότι περισσότερα από 8 από τα 10 θύματα ανθρωποκτονιών που διαπράχτηκαν από <b>συντρόφους</b> τους ήταν <b>γυναίκες</b>.</p>
      <blockquote>«Η βία από κάποιον σύντροφο συνεχίζει να έχει δυσανάλογα βαρύ τίμημα εις βάρος των γυναικών», αναφέρεται στην έκθεση.</blockquote>
      <p>Τα στατιστικά στοιχεία των Ηνωμένων Εθνών συνοψίζουν τις διαπιστώσεις για το 2017 που βασίζονται σε πληροφορίες για ανθρωποκτονίες, τις οποίες παρείχαν<b> κυβερνητικές πηγές.</b></p>
      <p>Το <b>BBC</b> πραγματοποίησε δική του έρευνα καταγράφοντας την κάλυψη από τα μέσα ενημέρωσης των γυναικοκτονιών την 1η Οκτωβρίου του 2018 σε παγκόσμιο επίπεδο. Οι ανταποκριτές του δικτύου σε διάφορα σημεία του κόσμου μέτρησαν ότι τα μίντια <b>ανέφεραν τις δολοφονίες 47 γυναικών,</b> προφανώς για λόγους που συνδέονται με το <b>φύλο τους</b>, σε 21 διαφορετικές χώρες. Οι περισσότερες από αυτές τις δολοφονίες ερευνώνται ακόμη.</p>
      <p>-Τον μεγαλύτερο κίνδυνο (69%) να χάσουν τη ζωή τους από τον σύντροφό τους ή από κάποιον συγγενή τους διατρέχουν οι γυναίκες και τα κορίτσια στην Αφρική, σύμφωνα με την έκθεση του ΟΗΕ που κάνει λόγο για 3,1 θανάτους ανά 100.000 ανθρώπους.</p>
      <p>-Τον μεγαλύτερο αριθμό γυναικών που δολοφονήθηκαν από τον σύντροφό τους ή από κάποιον συγγενή τους για το 2017 κατέγραψε η Ασία με συνολικά 20.000 γυναικοκτονίες. Ακολουθεί η Αφρική με 19.000, η Βόρεια Αμερική, η Κεντρική και Ανατολική Αμερική (8.000), η Ευρώπη (3.000) και η Ωκεανία (300).</p>
      <p>-Το 2017 στο Σαλβαδόρ σημειώθηκαν οι περισσότερες ανθρωποκτονίες από πρόθεση παγκοσμίως: 13,9 στις 100.000 γυναίκες δολοφονήθηκαν σύμφωνα με την Υπηρεσία του ΟΗΕ. Ακολουθεί η Τζαμάικα (11 στις 100.000), η Δημοκρατία της Κεντρικής Αφρικής (9,1 στις 100.000 με στοιχεία του 2011) και η Ονδούρα (8,4 στις 100.000 με βάση στοιχεία του 2017).</p>
      <p>-Από τα 5.000 ''εγκλήματα τιμής'' που σημειώνονται κάθε χρόνο περίπου 1.000 σημειώνονται στην Ινδία. Στο Αφγανιστάν, για παράδειγμα, μια βαθιά πατριαρχική κοινωνία, "243 εγκλήματα τιμή σημειώθηκαν από τον Απρίλιο του 2011 ως τον Αύγουστο του 2013".</p>
      <p>-Στις <b>εμπόλεμες ζώνες ο βιασμός γυναικών θεωρείται «πολεμικό όπλο» που τρομοκρατεί τον πληθυσμό</b> και καταστρέφει τον κοινωνικό ιστό. Το 2014 το Ισλαμικό Κράτος πραγματοποίησε, σύμφωνα με τον ΟΗΕ, μια εκστρατεία με διαστάσεις γενοκτονίας στο βορειοδυτικό Ιράκ εις βάρος των <b>Γιαζίντι</b> και<b> συνέλαβε ως σκλάβες του σεξ πολλές γυναίκες από αυτή την μειονότητα.</b> Περισσότερες από 6.400 Γιαζίντι υποχρεώθηκαν σε σκλαβιά και μόνο 3.300 διασώθηκαν ή διέφυγαν.</p>
      <p>-Στο Κίβου της <b>ΛΔ Κονγκό οι γυναίκες και τα κορίτσια πέφτουν συχνά θύματα σεξουαλικής βίας.</b></p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197906/soyidia-stamata-i-ereyna-kata-toy-tzoylian-asanz-gia-tis-katigories-viasmoy">Σουηδία: Σταματά η έρευνα κατά του Τζούλιαν Ασάνζ για τις κατηγορίες βιασμού</a>
        </li>
        <li>
          <a href="https://www.cnn.gr/news/ellada/story/197854/ithaki-etsi-egine-to-agrio-egklima-oi-diloseis-tis-idioktitrias-toy-xenodoxeioy">Ιθάκη: Συνεχίζονται οι αποκαλύψεις για το έγκλημα – Τι δήλωσε η ιδιοκτήτρια του ξενοδοχείου</a>
        </li>
        <li>
          <a href="https://www.cnn.gr/news/kosmos/story/197841/orgismenes-antidraseis-gia-to-neo-doro-ton-hpa-sto-israil">Οργισμένες αντιδράσεις για το νέο «δώρο» των ΗΠΑ στο Ισραήλ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/100/ohe">ΟΗΕ</a>
        </li>
        <li>
          <a href="https://www.cnn.gr/eidhseis/tag/69373/gynaikoktonia">ΓΥΝΑΙΚΟΚΤΟΝΙΑ</a>
        </li>
        <li>
          <a href="https://www.cnn.gr/eidhseis/tag/658/ereyna">ΕΡΕΥΝΑ</a>
        </li>
        <li>
          <a href="https://www.cnn.gr/eidhseis/tag/271/dolofonia">ΔΟΛΟΦΟΝΙΑ</a>
        </li>
        <li>
          <a href="https://www.cnn.gr/eidhseis/tag/7219/dolofonies">ΔΟΛΟΦΟΝΙΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197890/snapshot/AP_19274272159042.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197902/snapshot/2329382.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197875/snapshot/2700995.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197888/snapshot/12586131.JPG"/>
      </figure>
    </article>
  </body>
</html>