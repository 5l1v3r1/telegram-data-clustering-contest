<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/domaci/politika/marek-vyborny-rezignuje-na-funkci-predsedy-kdu-csl-k-terminu/r~343c45740ae411ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T15:48:34+00:00"/>
    <meta property="og:title" content="Marek Výborný rezignuje na post předsedy KDU-ČSL. Skončí z rodinných důvodů"/>
    <meta property="og:description" content="Výborný se chce věnovat výchově svých tří dětí, na konci září mu náhle zemřela manželka."/>
  </head>
  <body>
    <article>
      <h1>Marek Výborný rezignuje na post předsedy KDU-ČSL. Skončí z rodinných důvodů</h1>
      <address>
        <time datetime="2019-11-19T15:48:34+00:00">19 Nov 2019, 15:48</time>
      </address>
      <p>"Do této chvíle jsme podnikli celou řadu dílčích kroků a nastartovali přípravy na kampaně pro krajské a senátní volby, které proběhnou v příštím roce. Dotáhnout vše ale bude muset někdo jiný," oznámil Výborný v dopise spolustraníkům.</p>
      <p>"K zachování maximální kontinuity a vnitřní stability KDU-ČSL a po dohodě s 1. místopředsedkyní strany Šárkou Jelínkovou, předsednictvem a celostátním výborem oznamuji, že rezignuji na post předsedy k termínu mimořádného sjezdu KDU-ČSL, který se uskuteční v sobotu 25. ledna 2020," napsal Výborný, který ve ve vedení strany v březnu letošního roku nahradil Pavla Bělobrádka.</p>
      <p>Předseda lidovců svůj konec zdůvodnil tím, že se chce po smrti manželky věnovat výchově svých dětí. "V uplynulých 50 dnech jsem poprvé zažíval, jaké to je být naplno sám tátou tří dětí a zároveň předsedou parlamentní strany," napsal. "Nechci být pokrytec. Být táta na plný úvazek a vést naplno politickou stranu prostě zodpovědně nejde," uvedl Výborný. Na tiskové konferenci uvedl, že jak pro něj, tak pro celou stranu je rodina prioritou.</p>
      <p>Ve funkci poslance bude Výborný pokračovat i nadále. "KDU-ČSL zůstávám samozřejmě věrný a budu se snažit, bude-li to možné, i nadále plnit svoje povinnosti a úkoly poslance," ujistil spolustraníky a poděkoval jim za podporu.</p>
      <p>Výborný v úterý své rozhodnutí projednal s předsednictvem i celostátním výborem strany. Svolání mimořádného sjezdu musí ještě potvrdit celostátní konference KDU-ČSL, která se uskuteční v prosinci.</p>
      <p>O tom, koho by si představoval jako svého nástupce, zatím Výborný nechtěl mluvit. "Samozřejmě že některá jména v hlavě mám, ale nebudu dávat žádné doporučení," řekl na tiskové konferenci.</p>
      <figure>
        <iframe data-src="https://twitter.com/MarekVyborny/status/1196819474470580224?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Věřím, že se do vedení po čase vrátí, napsal Zdechovský</h3>
      <p>Výborného rozhodnutí se mezi ostatními lidovci setkalo s pochopením. Respekt mu na Facebooku vyjádřil například europoslanec Tomáš Zdechovský. "Jeho rozhodnutí, být po smrti jeho ženy Markéty více s dětmi, si obrovsky vážím a pevně věřím, že se po čase do vedení KDU-ČSL vrátí," napsal na Facebook.</p>
      <p>Za dobrou práci mu poděkoval také místopředseda lidovců Jan Bartošek, kterého Výborný porazil v březnové volbě předsedy. "Udělal jsi rozhodnutí, které by udělal každý dobrý táta," napsal Bartošek.</p>
      <figure>
        <iframe data-src="https://twitter.com/honzabartosek/status/1196826383164608512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>"Marek před několika měsíci nabídl své síly k náročné službě veřejnosti. Vážím si toho, že nyní - po nečekané smrti své milované manželky Markéty - myslí na svoje děti, kterým chce být pozorným otcem," uvedl na Facebooku člen KDU-ČSL Hayato Okamura.</p>
      <p>Rozhodnutí ocenili také představitelé jiných stran. "Předseda KDU-ČSL jasně ukázal, že slova o hodnotě rodiny nejsou v křesťanské politice jen prázdné floskule," napsal na Twitter europoslanec za STAN Stanislav Polčák. "Marek Výborný udělal rozhodnutí, které by v jeho situaci zvolil asi každý. Zvolil si rodinu," uvedl na sociálních sítích ministr zahraničí Tomáš Petříček z ČSSD.</p>
    </article>
  </body>
</html>