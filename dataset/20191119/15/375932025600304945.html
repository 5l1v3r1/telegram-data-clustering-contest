<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/lidl-1878369/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T15:02:00+00:00"/>
    <meta property="og:title" content="Bizakodva tekint a jövőbe a magyarországi Lidl"/>
    <meta property="og:description" content="A vállalat mára három logisztikai központtal és 182 áruházzal rendelkezik."/>
  </head>
  <body>
    <article>
      <h1>Bizakodva tekint a jövőbe a magyarországi Lidl</h1>
      <address><time datetime="2019-11-19T15:02:00+00:00">19 Nov 2019, 15:02</time> by <a rel="author">MTI</a></address>
      <p>Az idén 15 éves Lidl Magyarország Kereskedelmi Bt. a 2018-as üzleti évét 445,11 milliárd forintos nettó árbevétellel és 26,5 milliárd forintos nyereséggel zárta, idén pedig további bővülésre számít – közölte a társaság kedden.</p>
      <aside>A nyilvánosan elérhető cégadatok szerint a vállalat 2018. márciustól 2019. február végéig tartó üzleti évében a nettó árbevétel több mint 31 százalékkal, az adózott eredmény pedig csaknem 55 százalékkal nőtt az előző évhez képest.</aside>
      <p>A közleményben felidézték, hogy a társaság 2004. november 18-án nyitotta meg első logisztikai központját és 12 üzletét Magyarországon, ma már három logisztikai központtal és 182 áruházzal rendelkezik. A társaság az induláskor 1192 munkavállalót foglalkoztatott, dolgozóinak száma jelenleg meghaladja a hatezret.</p>
      <p>A vállalat 2013-ban indította el a „Lidl a magyar beszállítókért” programot, amelynek köszönhetően áruházaikban közel 60 százalékos a magyar termékek aránya.</p>
      <figure>
        <img src="https://www.vg.hu/wp-content/uploads/2018/05/000Par2211685.jpg"/>
        <figcaption>Fotó: AFP PHOTO / MYCHELE DANIAU</figcaption>
      </figure>
      <p>Az elmúlt gazdasági évben a vállalat bruttó 549 milliárd forint forgalmat realizált, melynek 52 százaléka a magyarországi beszállítókkal bonyolított forgalomból származott.</p>
      <ul>
        <li>A magyar beszállítók a legnagyobb arányban a bor (82 százalék),</li>
        <li>a pékáru (65 százalék),</li>
        <li>és a zöldség-gyümölcs (66 százalék) termékkategóriákban találhatóak meg.</li>
      </ul>
      <aside>A magyar beszállítóknak a Lidl áruházláncon keresztül bonyolított exportforgalma 2018-ban az előző évhez képest 15 százalékkal nőtt és megközelítette a 46 milliárd forintot.</aside>
      <p>Megjegyezték, hogy a Lidl az elmúlt évben 11 millió palack magyar bort exportált, ami a teljes magyarországi borexport mintegy 27 százalékát teszi ki.</p>
      <p>A közleményben kitértek arra, hogy a Lidl Magyarország a társadalmi felelősségvállalás jegyében az elmúlt években több mint 300 millió forinttal járult hozzá több ezer hátrányos helyzetű család és gyermek életminőségének javulásához. A fenntartható fejlődés érdekében pedig az elmúlt 10 évben 15,6 milliárd forintot fordítottak modernizálásra, így az áruházak jelentős mértékű fűtési energiát, szén-dioxid-kibocsátást és áramfogyasztást takarítanak meg.</p>
    </article>
  </body>
</html>