<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714295-sta-cheria-ths-elas-tzichantisths-tromokraths-toy-ISIS.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T15:56:00+00:00"/>
    <meta property="og:title" content="Στα χέρια της ΕΛΑΣ τζιχαντιστής - τρομοκράτης του ISIS"/>
    <meta property="og:description" content="Ο συγκεκριμένος είναι ένας από τους 7 αλλοδαπούς που έχουν χαρακτηριστικά Τζιχαντιστών και τρομοκρατών και συνελήφθησαν σε ελληνικό έδαφος την περίοδο 2017-2019. Για πρώτη φορά τα"/>
  </head>
  <body>
    <article>
      <h1>Στα χέρια της ΕΛΑΣ τζιχαντιστής - τρομοκράτης του ISIS</h1>
      <address>
        <time datetime="2019-11-19T15:56:00+00:00">19 Nov 2019, 15:56</time>
      </address>
      <p>Ο συγκεκριμένος είναι ένας από τους 7 αλλοδαπούς που έχουν χαρακτηριστικά Τζιχαντιστών και τρομοκρατών και συνελήφθησαν σε ελληνικό έδαφος την περίοδο 2017-2019.</p>
      <p>Για πρώτη φορά τα τελευταία χρόνια οι ελληνικές αρχές -και πιθανώς οι ευρωπαϊκές-  έχουν στα χέρια τους ένα τόσο ευρύ υλικό για τη δράση ενός προσώπου με φερόμενο κεντρικό ρόλο στο Ισλαμικό Χαλιφάτο, το οποίο σύμφωνα με τη δικογραφία που αποκαλύπτει το capital.gr,  ήταν Ιμάμης των Τζιχαντιστών και εμφανίζεται σε ένα τρομακτικό βίντεο.  </p>
      <p>Ο συγκεκριμένος είναι ένας από τους 7 αλλοδαπούς που έχουν χαρακτηριστικά Τζιχαντιστών και τρομοκρατών και συνελήφθησαν σε ελληνικό έδαφος την περίοδο 2017-2019, σύμφωνα με όσα είπε στις αρχές Σεπτεμβρίου ο υπουργός προστασίας του πολίτη Μιχάλης Χρυσοχοΐδης απαντώντας σε ερώτηση του προέδρου της ελληνικής λύσης Κυριάκου Βελόπουλου.</p>
      <p>
        <b>Σύρος</b>
      </p>
      <p>Πρόκειται για έναν 26χρονο Σύρο που κρατείται τις φυλακές Δομοκού καθώς εντοπίστηκε σε βίντεο σοκ του Ισλαμικού Χαλιφάτου να αναγγέλλει την "τιμωρία των απίστων". Στο βίντεο υπάρχουν εικόνες που απεικονίζουν μεταξύ άλλων τη σημαία του ''Ισλαμικού Κράτους'', εκρήξεις, ακρωτηριασμούς, βασανιστήρια μαστίγωμα, μαζικές δολοφονίες, λιθοβολισμό και αποκεφαλισμούς! </p>
      <p>Ο 26χρονος Σύρος εντοπίστηκε μετά από πληροφορίες που έφτασαν στο τμήμα αντιμετώπισης διεθνούς τρομοκρατίας και βρισκόταν στο προαναχωρητικό κέντρο  της Κω μαζί με το 2χρονο γιο του και ζητούσε άσυλο. Σύμφωνα με το έγγραφο του υπουργείου Προστασίας του Πολίτη προς την Εισαγγελία στις 12/7/2019 "αποτελεί μέλος της τρομοκρατικής οργάνωσης "Ισλαμικό Κράτος". Κατά τις ίδιες πληροφορίες, ο εν λόγω αλλοδαπός εμφανίζεται να συμμετέχει και σε βίντεο το οποίο έχει αναρτηθεί στο διαδίκτυο και ασκεί προπαγάνδα υπέρ της ίδιας τρομοκρατικής οργάνωσης". </p>
      <p>
        <b>Το βίντεο </b>
      </p>
      <p>Το συγκεκριμένο βίντεο διάρκειας 11.59 λεπτών εντοπίστηκε μέσω της Ιντερπόλ στη διαβαθμισμένη πλατφόρμα  "Check The Wed" . Σε αυτό ακούγεται να λέει: "Το Ισλαμικό Κρατος πήρε εντολή από το Θεό και τον Μοχάμεντ να πολεμήσει τους άπιστους…", "…όποιος δεν θα συμμορφώνεται στο λόγο του Θεού και του Προφήτη Μοχάμεντ, θα τιμωρείται με τρόπο ανάλογο του επιπέδου της απιστίας του…", "…εσύ που ξεκινάς να μας πολεμήσεις, πρέπει να θυμηθείς ότι δεν υπάρχει ένα μέρος σε όλη τη γη, που να τηρούν τους όρους του Θεού, όπως το κάνει το Ισλαμικό Κράτος…" και "Η τιμωρία με θανατική ποινή, προστατεύει τη θρησκεία. Η τιμωρία αυτού που έχει πιει αλκοόλ, προστατεύει το μυαλό. Με την τιμωρία της δολοφονίας προστατεύονται οι ψυχές. Με την τιμωρία των κλοπών προστατεύονται οι περιουσίες. Με την τιμωρία της πορνείας προστατεύεται η αξιοπρέπεια..". </p>
      <p>
        <b>Η παραγγελία </b>
      </p>
      <p>Αμέσως δόθηκε παραγγελία στο αρμόδιο τμήμα: "Ο ψηφιακός δίσκος απεστάλη στο Τμήμα Οπτικοακουστικού Υλικού Φωτογραφίας &amp; Μεθοδικοτήτων της Διεύθυνσης Εγκληματολογικών Ερευνών, προκειμένου να προβεί σε συγκριτικές εξετάσεις  των φωτογραφιών, γνωρίζοντας μας εάν πρόκειται για τα ίδια πρόσωπα, καθώς και σε απομόνωση στιγμιότυπων, που απεικονίζουν μεταξύ άλλων τη σημαία του ''Ισλαμικού Κράτους'', εκρήξεις, ακρωτηριασμούς, βασανιστήρια, μαστίγωμα, μαζικές δολοφονίες, λιθοβολισμό και αποκεφαλισμούς".</p>
      <p>Η απάντηση ήταν πως οι φωτογραφίες των δυο ανδρών (του κρατούμενου και του Τζιχαντιστή) προσομοιάζουν". Παράλληλα η Ιντερπόλ Κουβέιτ απάντησε στις ελληνικές αρχές πως "για τον ανωτέρω μνημονευόταν ότι είναι γνωστός για τις τρομοκρατικές πεποιθήσεις του".  </p>
      <p>
        <b>Η απολογία </b>
      </p>
      <p>Σε βάρος του ασκήθηκε ποινική δίωξη για "ένταξη σε τρομοκρατική οργάνωση", προώθηση και διέγερση μέσω διαδικτύου σε τέλεση τρομοκρατικής πράξης", "βαριά σκοπούμενη σωματική βλάβη". Όπως αναφέρει το κατηγορητήριο "η προρρηθείσα πράξη του ακρωτηριασμού βιντεοσκοπήθηκε σε γνώση του από έτερα μέλη της τρομοκρατικής οργάνωσης και αποτελεί μέρος- τμήμα βίντεο που απεικονίζει μεταξύ άλλων τη σημαία του "Ισλαμικού Κρατους", εκρήξεις, ακρωτηριασμούς, βασανιστήρια, μαστίγωμα, μαζικές δολοφονίες, λιθοβολισμό και αποκεφαλισμούς, το οποίο δημοσιεύθηκε, επίσης σε γνώση του, στο διαδίκτυο". </p>
      <p>Σε ένα σημείο του βίντεο φαίνεται ο ακρωτηριασμός ενός μουσουλμάνου που φερόταν να κατηγορείται για κλοπή - φαίνεται να διατάχθηκε, όπως εικονίζεται στο βίντεο, από τον συλληφθέντα στην Κω.</p>
      <p>Ο ίδιος στην κατάθεσή του στους αξιωματικούς της Αντιτρομοκρατικής Υπηρεσίας στις 17 Ιουλίου 2019 ανέφερε:</p>
      <p>"Γεννήθηκα και μεγάλωσα στο Κουβέιτ, στην περιοχή Αλ Ζάχρα, στα σύνορα με τη Σαουδική Αραβία. Εκεί σπούδασα Οικονομικά, ενώ παράλληλα από δεκατριών ετών είχα ξεκινήσει και τη μελέτη του Ισλάμ σε τζαμί. Περίπου από το 2012 έβλεπα στο Διαδίκτυο και σε φυλλάδια ότι στη Συρία υπήρχαν οργανώσεις που ζητούσαν εθελοντές για την εκμάθηση της θρησκείας στους πιστούς. Έτσι τον Οκτώβριο του 2013 αποφάσισα να μεταβώ στη Συρία και πήγα στο Χαλέπι που ήταν τότε υπό την κατοχή του ISIS. Εκπαιδεύτηκα σε κέντρο της οργάνωσης για 22 ημέρες. Η εκπαίδευση αφορούσε υποχρεωτικά τη χρήση όπλων αλλά και θρησκευτική εκπαίδευση. Μετά το τέλος της οι υπεύθυνοι της οργάνωσης διάλεγαν ποιους ήθελαν για μαχητές και σε ποια περιοχή. Εμένα με όρισαν ιμάμη στα τζαμιά στην πόλη Ντεΐρ αλ Ζορ. Με έβαζαν επίσης να κάνω σκοπιά έχοντας πάντα στην κατοχή μου όπλο. Ακόμη, επειδή ήταν υποχρεωτικό από την οργάνωση να έρχονται οι κάτοικοι της περιοχής στα τζαμιά μ' εντολή του εμίρη, αν κάποιος δεν ερχόταν, εγώ τον ενημέρωνα και εκείνος έδινε εντολή για την τιμωρία του…..Στο εν λόγω βίντεο εμφανίζομαι στο σημείο εκτέλεσης της ποινής του καταδικασθέντος για κλοπή, όπου είχα διαταχθεί να ανακοινώσω την επιβληθείσα ποινή, σύμφωνα με τον μουσουλμανικό νόμο της σαρίας. Δεν γνώριζα ότι η βιντεοσκόπηση της εκτέλεσης επρόκειτο να χρησιμοποιηθεί για δημιουργία διαδικτυακού βίντεο".</p>
      <p>"Ερώτηση: Ωστόσο στο βίντεο απεικονίζεσαι ως "ιμάμης" να διακηρύττεις το δόγμα της Σαρίας, ενώ παράλληλα, στο ίδιο βίντεο απεικονίζονται εικόνες ένοπλης βίας. Πως εξηγείς τη συμμετοχή σου στο εν λόγω βίντεο;</p>
      <p>Απάντηση: Στο συγκεκριμένο βίντεο πράγματι ήμουν ιμάμης και με διέταξαν απλώς να ανακοινώσω στον κόσμο τι αποφάσισε το Δικαστήριο. Το Δικαστήριο δεν ξέρω από ποιους αποτελείται. Μου φέρνουν στο τζαμί οι φρουροί και ανακοινώνω την απόφαση για το θέμα" .</p>
      <p>
        <a href="https://www.capital.gr/epikairotita/3394445/imamis-ektelestis-tou-isis-stis-fulakes-domokou">capital</a>
      </p>
    </article>
  </body>
</html>