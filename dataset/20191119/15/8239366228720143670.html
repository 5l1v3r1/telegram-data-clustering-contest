<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/ukraina_posylyt_vzaiemodiyu_z_krainamy_vyshegradskoi_chetvirky_331129.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T15:25:00+00:00"/>
    <meta property="og:title" content="Україна посилить взаємодію з країнами ʺВишеградської четвіркиʺ"/>
    <meta property="og:description" content="Україна посилить взаємодію з Вишеградською групою, до якої входять Польща, Чехія, Угорщина та Словаччина. Про це під час зустрічі у Києві домовилися Президент України Володимир Зеленський та Прем’єр-міністр Чеської Республіки Андрей Бабіш, - інформують у прес-службі Президента України."/>
  </head>
  <body>
    <article>
      <h1>Україна посилить взаємодію з країнами ʺВишеградської четвіркиʺ</h1>
      <h2>Україна посилить взаємодію з Вишеградською групою, до якої входять Польща, Чехія, Угорщина та Словаччина. Про це під час зустрічі у Києві домовилися Президент України Володимир Зеленський та Прем’єр-міністр Чеської Республіки Андрей Бабіш, - інформують у прес-службі Президента України.</h2>
      <address>
        <time datetime="2019-11-19T15:25:00+00:00">19 Nov 2019, 15:25</time>
      </address>
      <figure>
        <img src="https://galinfo.com.ua/media/gallery/intxt/z/e/zelenskyy_babish.jpeg"/>
        <figcaption>Зустріч Президента України Володимира Зеленського та Прем’єр-міністра Чеської Республіки Андрея Бабіша</figcaption>
      </figure>
      <p>ʺУ рамках головування Чехії у ʺВишеградській четвірціʺ ми домовилися посилити взаємодію між Україною та цією групою. Впевнений, що досвід інтеграції цих держав до ЄС буде для нас дуже кориснимʺ, – заявив Володимир Зеленський на прес-конференції за підсумками перемовин.</p>
      <p>Глава держави зазначив, що наразі Україна та Чехія відновлюють політичний діалог на найвищому та міжурядовому рівнях.</p>
      <p>ʺЗ 2008 року це перший приїзд на такому рівні пана Прем’єр-міністра Чехії. Коли ми говоримо про рестарт (взаємин. – Ред.) – це бажання зустрічатися та домовлятися. Цей приїзд і наша зустріч уже говорять про те, що ми виходимо на новий рівень відносин між нашими країнамиʺ, – наголосив він.</p>
      <p>Володимир Зеленський назвав переговори широкими, предметними та насиченими, що свідчить про глибину потенціалу співпраці між державами.</p>
      <p>Під час зустрічі з Андреєм Бабішем Глава держави розповів про зусилля задля припинення війни на Донбасі та повернення під контроль усіх українських територій, а також про підготовку до зустрічі у Нормандському форматі.</p>
      <p>Крім того, Володимир Зеленський подякував чеському уряду за фінансову допомогу у проектах з розвитку підприємництва, зміцнення громадянського суспільства в нашій державі та реформування вищої освіти. Також Президент висловив подяку за підтримку закладів вищої освіти, перенесених з тимчасово окупованих територій. Ідеться про Донбаську національну академію будівництва та архітектури, Луганський національний університет ім. Т. Шевченка та Горлівський інститут іноземних мов.</p>
      <p>Зі свого боку Прем’єр-міністр Чехії Андрей Бабіш запросив Володимира Зеленського відвідати зустріч ʺВишеградської четвіркиʺ у Празі.</p>
      <p>ʺМи говорили з паном Президентом, що В4 має свою вагу, свій голос у межах Євросоюзу. Ми активні. І ми будемо дуже вдячні, якщо пан Президент відвідає нас у Празі, коли ми головуватимемо у В4ʺ, – сказав він.</p>
      <p>Крім того, Прем’єр-міністр Чехії заявив про підтримку територіальної цілісності та суверенітету України в міжнародно визнаних кордонах.</p>
      <p>Андрей Бабіш висловив сподівання на результативність очікуваної зустрічі в Нормандському форматі.</p>
      <p>Нагадаємо, як писало <a href="https://galinfo.com.ua/news/rozpochalasya_zustrich_prezydenta_ukrainy_ta_premierministra_cheskoi_respubliky_331112.html">Гал-інфо</a>, 19 листопада розпочалася зустріч Президента України та Прем’єр-міністра Чеської Республіки.</p>
    </article>
  </body>
</html>