<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/torino-prova-a-uccidere-il-figlio-con-farmaci-e-candeggina-nel-biberon-convalidato-fermo/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T15:04:30+00:00"/>
    <meta property="og:title" content="Torino, prova a uccidere il figlio con farmaci e candeggina nel biberon: convalidato fermo"/>
    <meta property="og:description" content="Convalidato il fermo della 42enne di Venaria Reale (Torino) che, venerdì scorso, ha tentato di avvelenare il figlio di 14 mesi con un mix di farmaci e candeggina mescolati nel biberon e poi ha cercato di suicidarsi tagliandosi le vene. Il bambino è in ospedale: sveglio e vigile, non rischia la vita."/>
  </head>
  <body>
    <article>
      <h1>Torino, prova a uccidere il figlio con farmaci e candeggina nel biberon: convalidato fermo</h1>
      <h2>Convalidato il fermo della 42enne di Venaria Reale (Torino) che, venerdì scorso, ha tentato di avvelenare il figlio di 14 mesi con un mix di farmaci e candeggina mescolati nel biberon e poi ha cercato di suicidarsi tagliandosi le vene. Il bambino è in ospedale: sveglio e vigile, non rischia la vita.</h2>
      <address><time datetime="2019-11-19T15:04:30+00:00">19 Nov 2019, 15:04</time> by <a rel="author" href="https://www.fanpage.it/author/susanna-picone/" target="_blank">Susanna Picone</a></address>
      <p>È stato convalidato il fermo della donna di quarantadue anni che venerdì scorso, 15 novembre, <b>ha tentato di uccidere il figlioletto di quattordici mesi e poi di togliersi la vita.</b> La donna, di Venaria Reale (Torino), assistita dall'avvocato Vittorio Pesavento, ieri non ha risposto alle domande del gip Maria Francesca Abenavoli. Gli atti sono stati trasmessi alla Procura di Ivrea per competenza territoriale. I fatti risalgono a venerdì scorso, quando appunto la quarantaduenne<a href="https://www.fanpage.it/attualita/torino-tenta-di-avvelenare-il-figlio-neonato-con-pastiglie-nel-biberon-poi-si-taglia-le-vene/"> ha tentato di avvelenare il bambino </a>mescolando <b>un mix di farmaci e candeggina</b> nel biberon. Subito dopo ha cercato di uccidersi ingerendo lei stessa delle sostanze e tagliandosi le vene. Attualmente il bambino è ricoverato all'ospedale infantile Regina Margherita di Torino, da dove fortunatamente arrivano buone notizie. Sveglio e vigile, il piccolo non è in pericolo di vita. È ancora ricoverato per scongiurare dei danni per le sostanze ingerite, ma le sue condizioni a quanto si apprende sono in netto miglioramento.</p>
      <p><b>A dare l'allarme tornando a casa dopo il lavoro era stato il marito –</b> A dare l’allarme chiamando i carabinieri dopo il dramma sfiorato nella casa alle porte del capoluogo piemontese era stato il marito della donna che, tornando dal lavoro, <b>aveva trovato la compagna e il figlioletto privi di sensi.</b> Sotto sequestro è finita l'abitazione dove si sono consumati i fatti. Secondo le prime notizie trapelate dopo l'episodio, pare che la donna soffrisse di problemi di salute mentale dovuti a una grave forma di depressione per la quale era stata anche in cura.</p>
    </article>
  </body>
</html>