<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aksam.com.tr/dunya/zelenskiy-donbasin-geri-verilmesi-tarihinin-belirlenmesini-istiyorum/haber-1023292"/>
    <meta property="og:site_name" content="Akşam"/>
    <meta property="article:published_time" content="2019-11-19T15:22:00+00:00"/>
    <meta property="og:title" content="Zelenskiy: Donbas'ın geri verilmesi tarihinin belirlenmesini istiyorum"/>
    <meta property="og:description" content="Ukrayna Devlet Başkanı Vladimir Zelenskiy, ülkenin doğusundaki krizin çözümüne ilişkin, &quot;Donbas'ın geri verilmesiyle ilgili tarihin belirlenmesini istiyorum.&quot; dedi."/>
  </head>
  <body>
    <article>
      <h1>Zelenskiy: Donbas'ın geri verilmesi tarihinin belirlenmesini istiyorum</h1>
      <h2>Ukrayna Devlet Başkanı Vladimir Zelenskiy, ülkenin doğusundaki krizin çözümüne ilişkin, "Donbas'ın geri verilmesiyle ilgili tarihin belirlenmesini istiyorum." dedi.</h2>
      <address>
        <time datetime="2019-11-19T15:22:00+00:00">19 Nov 2019, 15:22</time>
      </address>
      <p>Zelenskiy, Çekya Başbakanı Andrej Babis ile başkent Kiev'deki görüşmesinin ardından düzenlediği basın toplantısında, Ukrayna'nın doğusundaki krizle ilgili açıklamalarda bulundu.</p>
      <p>Normandiya dörtlüsü (Almanya, Fransa, Rusya, Ukrayna) liderler zirvesinin 9 Aralık'ta yapılacağını hatırlatan Zelenskiy, "Donbas meselesini diplomatik yollarla çözmeliyiz. Normandiya formatında gerçekleşecek müzakerelerden sonuç bekliyoruz." diye konuştu.</p>
      <p>Ukrayna'nın doğusundaki krizin çözülmesi gerektiğini vurgulayan Zelenskiy, "Donbas'ın geri verilmesiyle ilgili tarihin belirlenmesini istiyorum. Bu konuyu zirvede gündeme getireceğim." ifadelerini kullandı.</p>
      <p>Zelenskiy, Donbas bölgesinde yasa dışı şekilde bulunan askeri birliklerin çekilmesi durumunda, yerel seçimlerin yapılacağını da sözlerine ekledi.</p>
      <p>
        <b>- Doğudaki kriz</b>
      </p>
      <p>Rusya'nın Kırım'ı ilhakının ardından Ukrayna'nın doğusunda Rusya yanlısı ayrılıkçılar hareket başlatarak, 2014'te sözde Lugansk Halk Cumhuriyeti ve Donetsk Halk Cumhuriyeti adı altında bağımsızlık ilan etmişti.</p>
      <p>Ukrayna ordusu, Kırım benzeri bir olayın yaşanmaması için bölgede terörle mücadele adı altında ayrılıkçılara karşı operasyon başlatmıştı.</p>
      <p>Rusya'nın ayrılıkçı harekete destek vermek için bölgeye silah yardımı yaptığı ve asker gönderdiği iddia edilmişti. Rusya Devlet Başkanı Vladimir Putin ilk etapta iddiaları reddetmiş, sonrasında yaptığı açıklamayla bölgede 7 bin civarında Rus askerin bulunduğunu söylemişti.  (AA)</p>
    </article>
  </body>
</html>