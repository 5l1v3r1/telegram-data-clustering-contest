<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.extra.cz/nikdo-to-necekal-vila-po-zesnulem-karlu-gottovi-je-na-prodej-z-cenovky-se-protaceji-panenky"/>
    <meta property="og:site_name" content="eXtra.cz"/>
    <meta property="article:published_time" content="2019-11-19T15:20:00+00:00"/>
    <meta property="og:title" content="Nikdo to nečekal: Vila po zesnulém Karlu Gottovi je na prodej, z cenovky se protáčejí panenky"/>
    <meta property="og:description" content="Přestože pocházel z vesničky u Plzně, život Karla Gotta (†80) byl pevně spjatý s vilou na pražské Bertramce. Zpěvák tam tvořil, hostil dámské návštěvy a nakonec se i usadil s manželkou Ivanou (43) a dcerkami Charlotte (13) a Nelly (11). Sídlo má prý hodnotu až 60 milionů korun. Jiný dům, který Gott v minulosti vlastnil, je teď k mání o polovinu levněji!"/>
  </head>
  <body>
    <article>
      <h6 class="kicker">nečekané</h6>
      <h1>Nikdo to nečekal: Vila po zesnulém Karlu Gottovi je na prodej, z cenovky se protáčejí panenky</h1>
      <address><time datetime="2019-11-19T15:20:00+00:00">19 Nov 2019, 15:20</time> by <a rel="author">Zdeněk Drgáč</a></address>
      <slideshow>
        <figure>
          <img src="https://www.extra.cz/images/thumbs/d4/2a/d42ae80-247188-gottjevany-0d0000000-0d0000000-1d0000000-1d0000000-sector_2560x0-shrink.png"/>
          <figcaption>
            <cite>Profimedia.cz, svoboda-williams.com</cite>
          </figcaption>
        </figure>
        <figure>
          <img src="https://www.extra.cz/images/thumbs/7f/15/7f15ede-244870-snimek-obrazovky-2019-10-28-v-10-2560x0-shrink.png"/>
          <figcaption>Vypadá to, že život Gottových se začíná vracet do normálních kolejí.<cite>Lenka Hatašová/Karel Gott Agency</cite></figcaption>
        </figure>
        <figure>
          <img src="https://www.extra.cz/images/thumbs/8a/57/8a57eda-247180-580733-resize-rodinny-dum-7-1-pr-2560x0-shrink.jpg"/>
          <figcaption>Vila v Jevanech po Karlu Gottovi je na prodej.<cite>svoboda-williams.com</cite></figcaption>
        </figure>
        <figure>
          <img src="https://www.extra.cz/images/thumbs/11/33/1133cd2-247176-580717-resize-rodinny-dum-7-1-pr-2560x0-shrink.jpg"/>
          <figcaption>Prošla kompletní rekonstrukcí.<cite>svoboda-williams.com</cite></figcaption>
        </figure>
        <figcaption>
          <a href="https://www.extra.cz/nikdo-to-necekal-vila-po-zesnulem-karlu-gottovi-je-na-prodej-z-cenovky-se-protaceji-panenky/galerie/4">+ Dalších 23 fotografií</a>
        </figcaption>
      </slideshow>
      <p>
        <b>Přestože pocházel z vesničky u Plzně, život Karla Gotta (†80) byl pevně spjatý s vilou na pražské Bertramce. Zpěvák tam tvořil, hostil dámské návštěvy a nakonec se i usadil s manželkou Ivanou (43) a dcerkami Charlotte (13) a Nelly (11). Sídlo má prý hodnotu až 60 milionů korun. Jiný dům, který Gott v minulosti vlastnil, je teď k mání o polovinu levněji!</b>
      </p>
      <p>Jak jsme již na eXtra.cz informovali, <a href="https://www.extra.cz/pravda-o-prodeji-bertramky-co-ivana-gottova-udela-se-slavnou-vilou-po-mistrovi">Ivana Gottová je pevně rozhodnuta a Bertramku prodávat nebude.</a> Zato jevanská vila, která v minulosti také patřila <a href="https://www.extra.cz/tema/karel-gott-zpevak">Karlu Gottovi</a>, je na prodej.</p>
      <p>Rezidence leží nedaleko Prahy a před nedávnem se objevila v nabídce prestižní realitní kanceláře. Má cenovku 29 900 000 Kč a budoucí majitel se bude moct pyšnit tím, že má barák po Mistrovi, v němž dokonce jeden čas fungovalo i Gottovo muzeum.</p>
      <related>
        <a href="https://www.extra.cz/pravda-o-prodeji-bertramky-co-ivana-gottova-udela-se-slavnou-vilou-po-mistrovi"/>
      </related>
      <p>Historie domu sahá až do období první republiky, nechal si ji postavit továrník Alois Köppel, který v něm žil s manželkou. V roce 1947 se pánem vily stal zemědělský inženýr Roček, který ji vlastnil do roku 1968, kdy na scénu přišel Karel Gott. Zpěvák vilu koupil v roce 1969 za 195 435 Kčs a až do své smrti v roce 1977 tam žila jeho maminka. V 80. letech ji za 170 000 marek (3,4 milionu korun) prodal vekslákovi Miroslavu Provodovi. Vilu na něj ale nepřepsal, protože po Provodovi šla policie. V roce 2005 ji Mistr prodal podnikateli <a href="https://www.extra.cz/tema/jan-motovsky">Janu Moťovskému</a>, který v roce 2008 záhadně zmizel a později byl prohlášen za mrtvého.</p>
      <h3>Co tam všechno je</h3>
      <p>Za 30 milionů získá nový majitel luxusní sídlo. V přízemí je společenská místnost s krbem, jídelna, televizní místnost, terasa, kuchyně, šatna, koupelna a toaleta. První patro tvoří dvě ložnice s koupelnami a pracovna, v podkroví pak apartmá s ložnicí, koupelnou a šatnou. <a href="https://www.extra.cz/chtel-gott-opravdu-spocinout-na-hrbitove-na-malvazinkach-jeho-duvernice-tomu-neveri">V suterénu je bazén, sauna a vinný sklípek</a>, kam se dá vejít přímo z garáže, v níž zaparkují čtyři vozy. Vila prošla kompletní rekonstrukcí. Na pozemku také vyrostl další dům, který je možné využít k ubytování hostů.</p>
      <p><a href="https://www.extra.cz/dcera-zmizela-z-bertramky-tajne-manevry-pred-gottovou-vilou-ivana-zustava-v-cesku">Ačkoliv zde Karel Gott nikdy sám dlouhodobě nežil</a>, měl tohle místo spojené s milovanou maminkou. Jsme zvědaví, kdo se nakonec stane novým majitelem.</p>
    </article>
  </body>
</html>