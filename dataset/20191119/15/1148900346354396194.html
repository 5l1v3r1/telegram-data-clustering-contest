<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/coi-vetsina-kontrolovanych-bazaru-ci-zastavaren-porusila-zakon-83132"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T15:15:00+00:00"/>
    <meta property="og:title" content="ČOI: většina kontrolovaných bazarů či zastaváren porušila zákon - Seznam Zprávy"/>
    <meta property="og:description" content="Tři pětiny bazarů, zastaváren, starožitnictví a aukčních síní, které od dubna do září kontrolovala Česká obchodní inspekce, porušilo zákon, zejména o ochraně spotřebitele."/>
  </head>
  <body>
    <article>
      <h1>ČOI: většina kontrolovaných bazarů či zastaváren porušila zákon - Seznam Zprávy</h1>
      <address>
        <time datetime="2019-11-19T15:15:00+00:00">19 Nov 2019, 15:15</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/ekonomika">Byznys<br/></a>»<br/><a href="https://www.seznamzpravy.cz/clanek/coi-vetsina-kontrolovanych-bazaru-ci-zastavaren-porusila-zakon-83132">ČOI: většina kontrolovaných bazarů či zastaváren porušila zákon</a></p>
      <h3>ČOI: většina kontrolovaných bazarů či zastaváren porušila zákon</h3>
      <p><a href="https://www.seznamzpravy.cz/autor/ctk-74">ČTK</a>, <a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>19. 11. 16:15</p>
      <p>Tři pětiny bazarů, zastaváren, starožitnictví a aukčních síní, které od dubna do září kontrolovala Česká obchodní inspekce, porušilo zákon, zejména o ochraně spotřebitele.</p>
      <p>Za zjištěná pochybení inspektoři uložili stovku pokut za téměř 240 000 korun, informovala ČOI v tiskové zprávě.</p>
      <p>Inspekce od 15. dubna do 30. září zkontrolovala 179 provozoven. Zaměřila se na to, jak plní povinnosti, které vyplývají ze zákonů o ochraně spotřebitele, o některých opatřeních proti legalizaci výnosů z trestné činnosti a financování terorismu a o omezení provozu zastaváren v noční době. Ve 105 – tedy bezmála v 59 procentech – případech inspektoři prokázali porušení zákona.</p>
      <h4>Zjištěné nedostatky</h4>
      <p>
        <b>Zákon o ochraně spotřebitele</b>
      </p>
      <p>37 případů: prodávající porušili povinnost řádně informovat spotřebitele o rozsahu, podmínkách a způsobu reklamace, spolu s údaji o tom, kde reklamaci uplatnit.</p>
      <p>32 případů: prodávající porušili povinnost vyznačit v dokladu o zakoupení výrobku informaci, že se jedná o výrobek použitý nebo s vadou.</p>
      <p>16 případů: prodávající řádně neseznámili spotřebitele s cenou nabízených výrobků a poskytovaných služeb.</p>
      <p>16 případů: prodávající neinformovali spotřebitele jasným, srozumitelným a snadno dostupným způsobem o subjektu mimosoudního řešení spotřebitelských sporů.</p>
      <p>12 případů: prodávající porušili povinnost vydat, na žádost spotřebitele, doklad o zakoupení výrobku s povinnými údaji.</p>
      <p>5 případů: prodávající spotřebitele předem zřetelně neupozornili, že při prodeji použitých nebo upravovaných výrobků, výrobků s vadou nebo výrobků, jejichž užitné vlastnosti jsou jinak omezeny, nebyly prodávány odděleně od ostatních výrobků v místě pro ně vyhrazeném.</p>
      <p>
        <b>Zákon o některých opatřeních proti legalizaci výnosů z trestné činnosti a financování terorismu</b>
      </p>
      <p>43 případů: prodávající porušili povinnost identifikace klienta.</p>
      <p>1 případ: prodávající neuchovával stanovené údaje po dobu 10 let od uskutečnění obchodu nebo od ukončení obchodního vztahu s klientem.</p>
      <p>
        <b>5 případů: porušení jiných právních předpisů</b>
      </p>
      <p>Nejčastější pochybení se týkala zákona o ochraně spotřebitele. Prodávající například neinformovali zákazníky o ceně zboží, o reklamaci, o subjektu mimosoudního řešení spotřebitelských sporů nebo na dokladu o zakoupení zboží nevyznačili informaci o tom, že výrobek je použitý nebo s vadou.</p>
      <related>
        <a href="https://www.seznamzpravy.cz/clanek/sok-na-zemi-zivitelce-vetsina-stankaru-zde-sidie-lidi-odhalila-kontrola-coi-78348?autoplay=1"/>
        <a href="https://www.seznamzpravy.cz/clanek/sok-na-zemi-zivitelce-vetsina-stankaru-zde-sidie-lidi-odhalila-kontrola-coi-78348"/>
        <a href="https://www.seznamzpravy.cz/clanek/coi-ve-2-ctvrtleti-zjistila-chyby-u-84-procent-kontrolovanych-e-shopu-77052"/>
      </related>
      <p>V souvislosti se zákonem o některých opatřeních proti legalizaci výnosů z trestné činnosti a financování terorismu pak inspektoři v několika desítkách případů zaznamenali, že prodávající porušili povinnost identifikace klienta.</p>
    </article>
  </body>
</html>