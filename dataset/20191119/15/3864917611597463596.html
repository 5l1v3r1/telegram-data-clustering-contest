<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2821358-konvencia-oon-pro-prava-ditini-najpopularnisij-dokument-u-sviti.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T15:27:00+00:00"/>
    <meta property="og:title" content="Конвенція ООН про права дитини — найпопулярніший документ у світі"/>
    <meta property="og:description" content="Високий Представник ЄС Федеріка Могеріні виступила із заявою з нагоди 30-ї річниці Конвенції ООН про права дитини, що відзначається 20 листопада, в якій назвала цей документ найбільш ратифікованим гуманітарним документом за всю історію."/>
  </head>
  <body>
    <article>
      <h1>Конвенція ООН про права дитини — найпопулярніший документ у світі</h1>
      <h2>Високий Представник ЄС Федеріка Могеріні виступила із заявою з нагоди 30-ї річниці Конвенції ООН про права дитини, що відзначається 20 листопада, в якій назвала цей документ найбільш ратифікованим гуманітарним документом за всю історію.</h2>
      <address>
        <time datetime="2019-11-19T15:27:00+00:00">19 Nov 2019, 15:27</time>
      </address>
      <p>Повний текст документа оприлюднений <a href="https://ec.europa.eu/commission/presscorner/detail/en/STATEMENT_19_6295">на сайті Європейської Комісії</a>.</p>
      <p>«Цього року ми святкуємо 30-ту річницю Конвенції ООН про права дитини – найбільш широко ратифікованої угоди з прав людини в історії, яка дозволяє забезпечити краще життя для дітей по усьому світу. У цей день Європейський Союз підтверджує рішучість забезпечити дотримання прав кожної дитини. Діти мають отримати можливість рости у безпечних умовах та отримувати належне харчування. Такі умови мають бути вільними від насильства, експлуатації, образ або нехтування», - йдеться у заяві.</p>
      <p>Високий Представник зазначила, що Конвенція <a href="https://www.ukrinform.ua/tag-oon">ООН</a> про права дитини є керівним документом для розробки зовнішньої політики ЄС, законодавство і фінансові програми якого скеровані на захист прав дітей. Всі країни ЄС є учасниками згаданого міжнародного документа.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2818593-mzs-privitalo-shvalenna-oon-rezolucii-iz-zahistu-prav-ludini-v-okupovanomu-krimu.html">МЗС вітає схвалення проєкту "кримської" резолюції ООН</a>
      </blockquote>
      <p>«Попри всі зусилля 25 мільйонів дітей в ЄС та 19,5 відсотка дітей по усьому світу продовжують жити в бідності. Діти по усьому світу стають жертвами експлуатації та контрабанди, вони страждають від ментальних проблем, від булінгу, скоюють самогубства. В нас все ще довгий шлях попереду, щоб всі діти, незалежно від походження, соціально-економічних умов та міграційного статусу могли повною мірою радіти власному дитинству» - зауважила Високий представник ЄС.</p>
    </article>
  </body>
</html>