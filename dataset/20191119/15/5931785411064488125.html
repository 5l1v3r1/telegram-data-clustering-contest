<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/19/srpkinje-otputovale-u-koreju-cilj-kvalifikacije-za-oi/"/>
    <meta property="og:site_name" content="Sportska centrala"/>
    <meta property="article:published_time" content="2019-11-19T15:00:17+00:00"/>
    <meta property="og:title" content="Srpkinje otputovale u Koreju: Cilj – kvalifikacije za OI"/>
    <meta property="og:description" content="Ženska reprezentacija Srbije otputovala je u Južnu Koreju, gde će se kroz treninge i učestvovanje na „Seul kupu“ od 22. do 25. novembra, pripremati za nastupe na Svetskom prvenstvu koje počinje 30. novembra u japanskom Kumamotou. Sa skraćenog spiska od 19 igračica otpala je povređena Andrea Lekić, koja je operisala bubnu opnu. Među putnicama za […]"/>
  </head>
  <body>
    <article>
      <h1>Srpkinje otputovale u Koreju: Cilj – kvalifikacije za OI</h1>
      <address><time datetime="2019-11-19T15:00:17+00:00">19 Nov 2019, 15:00</time> by <a rel="author">Milos</a></address>
      <p>Ženska reprezentacija Srbije otputovala je u Južnu Koreju, gde će se kroz treninge i učestvovanje na „Seul kupu“ od 22. do 25. novembra, pripremati za nastupe na Svetskom prvenstvu koje počinje 30. novembra u japanskom Kumamotou.</p>
      <p>Sa skraćenog spiska od 19 igračica otpala je povređena Andrea Lekić, koja je operisala bubnu opnu. Među putnicama za Aziju, nalaze se i tri potencijalne debitantkinje što se tiče velikih takmičenja – golman Kristina Graovac, desno krilo Ana Kojić i bek Jovana Jovović.</p>
      <p>–<b> Ovo je poslednja šansa da izborimo vizu za Olimpijske igre sledeće godine. Veliki ispit za ovu generaciju. Imamo jaku grupu, idemo iz utakmice u utakmicu. Prvi protivnik će biti jako nezgodan, Angola. Želimo da prenesemo što više bodova u drugi krug</b>, rekla je Željka Nikolić, na čije reči se nadovezala Jelena Trifunović:</p>
      <p>–<b> Očekivanja su vezana za plasman u olimpijske kvalifikacije. Imam dobar osećaj. Godiće nam odlazak u Aziju da se naviknemo na vremensku razliku. Imaćemo prijateljske utakmice da dođemo do željene forme. Želimo plasman u glavnu fazu i da prenesemo što više bodova, što da ne i sva četiri.</b></p>
      <p>Marija Obradović se vratila u nacionalni tim posle serije povreda:</p>
      <p>– <b>Nedostajala mi je reprezentacija. Lepo je igrati za svoju državu, ima posebnu draž. Idemo korak po korak, da prođemo grupu, pa ćemo planirati dalje. Grupa je dosta teška, ali tražimo našu šansu. Mesto nam je u samom vrhu.</b></p>
      <p>Jovana Risović, zajedno sa Kaćom Tomašević i Kristinom Graovac, čuvaće mrežu reprezentacije:</p>
      <p>– <b>Imamo jedan cilj i smatram da možemo da dođemo do njega. Imamo dobru ekipu i velike ambicije. Cilj je plasman u kvalifikacije za Olimpijske igre. Imamo tešku grupu, ona sa kojom ukrštamo je još i teža, ali da ne verujemo, ne bismo ni išle na prvenstvo. Smatram da možemo da prođemo grupu i prenesemo neke bodove.</b></p>
      <p>
        <i>Rukometni savez Srbije</i>
      </p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/19/udarac-za-srbiju-andrea-lekic-propusta-svetsko-prvenstvo/"/>
        <a href="https://www.sportskacentrala.com/2019/11/18/sp-se-blizi-srpkinje-krecu-put-aziju/"/>
        <a href="https://www.sportskacentrala.com/2019/11/14/obradovic-skratio-spisak-igracica-za-sp-u-japanu/"/>
        <a href="https://www.sportskacentrala.com/2019/11/06/obradovic-za-svetsko-prvenstvo-racuna-i-na-andreu-lekic/"/>
        <a href="https://www.sportskacentrala.com/2019/09/27/obradovic-da-konstantno-poboljsavamo-sve-segmente-igre/"/>
        <a href="https://www.sportskacentrala.com/2019/09/25/ubedljiv-trijumf-srpkinja-za-pocetak-kvalifikacija/"/>
        <a href="https://www.sportskacentrala.com/2019/09/22/okupile-se-reprezentativke-srbije-obradovic-ocekuje-ozbiljan-pristup/"/>
        <a href="https://www.sportskacentrala.com/2019/09/12/srbiju-ocekuju-kvalifikacije-za-ep-obradovic-objavio-spisak/"/>
        <a href="https://www.sportskacentrala.com/2019/06/21/srbija-u-grupi-a-na-sp-u-japanu-foto/"/>
      </related>
    </article>
  </body>
</html>