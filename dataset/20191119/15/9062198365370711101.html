<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380278/gazetecilere-yonelik-olaganustu-baski-var"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T15:17:00+00:00"/>
    <meta property="og:title" content="Gazetecilere yönelik olağanüstü baskı var"/>
    <meta property="og:description" content="Uluslararası basın özgürlüğü dernekleri Türkiye’ye gerçekleştirdikleri ziyarete ilişkin bir rapor yayımladı. Raporda özgür medya vurgusu yapılarak Türkiye'ye çağrıda bulunuldu."/>
  </head>
  <body>
    <article>
      <h1>Gazetecilere yönelik olağanüstü baskı var</h1>
      <h2>Uluslararası basın özgürlüğü dernekleri Türkiye’ye gerçekleştirdikleri ziyarete ilişkin bir rapor yayımladı. Raporda özgür medya vurgusu yapılarak Türkiye'ye çağrıda bulunuldu.</h2>
      <address>
        <time datetime="2019-11-19T15:17:00+00:00">19 Nov 2019, 15:17</time>
      </address>
      <p>Uluslararası basın özgürlüğü dernekleri Türkiye’ye gerçekleştirdikleri ziyarete ilişkin bir rapor yayımladı. Rapor “Türkiye’nin Gazetecileri Sanık Kürsüsünde: Dördüncü Kuvvetin Yargıyla Susturulması” başlığını taşıyor.</p>
      <p>Avrupa Birliği’nin (AB) finanse ettiği proje çerçevesinde çıkan rapor “Türkiye’nin Gazetecileri Sanık Kürsüsünde: Dördüncü Kuvvetin Yargıyla Susturulması” başlığını taşıyor.</p>
      <p>Rapor, Türkiye’de olağanüstü hal kaldırıldıktan sonra basın özgürlüğü konusunda bir ilerleme sağlanamadığını belirtiyor. Sekiz uluslararası basın derneğinin ortaklaşa hazırladığı rapor Türkiye’de gazetecilerin keyfi yargı uygulamaları yoluyla susturulmaya çalışıldığını savunuyor. Sekiz derneğin 11-13 Eylül 2019 tarihlerindeki Türkiye ziyaretinin ardından hazırlanan rapor medyaya baskının siyasi motivasyonla yapıldığını yazıyor.</p>
      <p>Türkiye’ye ziyareti gerçekleştiren ve raporu hazırlayan söz konusu kuruluşlar Uluslararası Basın Enstitüsü (IP), Article 19, Avrupa Gazeteciler Federasyonu (EFJ), Gazetecileri Koruma Komitesi (CPJ), Uluslararası Yazarlar Birliği (PEN), Norveç PEN, Sınır Tanımayan Gazeteciler (RSF) ve Avrupa Basın ve Medya Özgürlüğü Merkezi (ECPMF).</p>
      <p>Bu dernekler Türkiye’de Anayasa Mahkemesi, Yargıtay, Adalet Bakanlığı, AB Türkiye Delegasyonu, yabancı temsilcilikler, sivil toplum örgütü ve gazetecilerle bir araya geldi. Rapor, Uluslararası Basın Enstitüsü'nün (IPI) Türkiye'deki gazetecilerin serbest bırakılması yönündeki kampanyası çerçevesinde yayımlandı. AB'nin finanse ettiği rapora İsveç'in İstanbul Başkonsolosluğu da destek verdi.</p>
      <p>
        <b>Raporun bazı bulguları şu maddeleri içeriyor:</b>
      </p>
      <p>Ülkedeki basın özgürlüğü, olağanüstü halin kaldırılmasından sonra ilerleme göstermedi. Medyaya karşı siyasi motivasyonla gerçekleşen ve uzayan sıkı tedbirlerin sonucu olarak hapiste gazeteciler bulunuyor veya gazetecilerin seyahat yasağı devam ediyor.</p>
      <p>Yargının geniş şekilde ele geçirilmesi ülkede hukukun üstünlüğüne ve halkın bilgiye erişimine artarak ve ciddi şekilde zarar verdi.</p>
      <p>Darbe girişiminden sonra yargıçların yaklaşık üçte birinin ihraç edilmesi yargıya bir yük getirdi ancak bu durum temel hakların devamlı, sistematik ve ciddi şekilde ihlal edilmesini düzeltmenin bir bahanesi olamaz.</p>
    </article>
  </body>
</html>