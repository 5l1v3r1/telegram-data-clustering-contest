<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426051/kwstas-pattas-mporoyme-kai-kalytera"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T15:50:01+00:00"/>
    <meta property="og:title" content="Κώστας Πάττας: «Μπορούμε και καλύτερα»"/>
    <meta property="og:description" content="«Είμαι απόλυτα ευχαριστημένος από τους παίκτες μου, όμως σαφέστατα και μπορούν ακόμα καλύτερα!»."/>
  </head>
  <body>
    <article>
      <h1>Κώστας Πάττας: «Μπορούμε και καλύτερα»</h1>
      <h2>Ο τεχνικός του Ηρακλή Μαριτσών Κώστας Πάττας αναφέρθηκε στη μέχρι τώρα πορεία της ομάδας του στο πρωτάθλημα. Αρκετά είναι τα προβλήματα με τραυματισμούς</h2>
      <address>
        <time datetime="2019-11-19T15:50:01+00:00">19 Nov 2019, 15:50</time>
      </address>
      <p>
        <b>«Είμαι απόλυτα ευχαριστημένος από τους παίκτες μου, όμως σαφέστατα και μπορούν ακόμα καλύτερα!».</b>
      </p>
      <p>Η παραπάνω δήλωση ανήκει στον προπονητή του Ηρακλή Μαριτσών Κώστα Πάττα και έχει και να κάνει με τη μέχρι τώρα παρουσία της ομάδας του στο πρωτάθλημα της Α’ Κατηγορίας Δωδεκανήσου.</p>
      <p>Ο ίδιος πρόσθεσε και τα ακόλουθα:<br/>«Δεν θα σταματήσω να λέω πως οι συγκεκριμένοι ποδοσφαιριστές μπορούν να προσφέρουν ακόμα περισσότερα πράγματα και δεν έχουν παίξει ακόμη σύμφωνα με τις πραγματικές τους δυνατότητες.</p>
      <p>Τονίζω όμως ότι είμαι πολύ ευχαριστημένος από την παρουσία τους μέχρι τώρα».</p>
      <p>Αναφερόμενος στη συνέχεια του πρωταθλήματος, τόνισε με νόημα τα ακόλουθα (φωτογραφίζοντας τη διαιτησία) χωρίς να θελήσει πάντως να δώσει περισσότερες εξηγήσεις:</p>
      <p>«Πρέπει να μπορέσουμε να διαχειριστούμε κάποια σημαντικά πράγματα σε ορισμένα παιχνίδια που μέχρι στιγμής δεν τα έχουμε καταφέρει. Δεν θα ήθελα στην παρούσα φάση να πω κάτι περισσότερο.</p>
      <p>Από εκεί και πέρα, το σίγουρο είναι ότι το πρωτάθλημα έχει ακόμα πολύ δρόμο μπροστά. Εμείς κοιτάζουμε κάθε παιχνίδι ξεχωριστά. Ακόμη είναι νωρίς για να ξεχωρίσουμε τις ομάδες που θα διεκδικήσουν τον τίτλο».</p>
      <p>Σε ό,τι έχει να κάνει με τα καθαρά αγωνιστικά ζητήματα, ο Κώστας Πάττας αντιμετωπίζει αρκετά προβλήματα καθώς αρκετοί παίκτες αντιμετωπίζουν τραυματισμούς. Οι Χατζηκοσμάς, Παφιάκης, Κούφαλης και Παγκράτης θα φανεί στη σημερινή προπόνηση ποια είναι η κατάσταση τους και αν μπορούν να υπολογίζονται για το εκτός έδρας παιχνίδι της ερχόμενης αγωνιστικής με τη Δόξα Καρδάμαινας.</p>
      <p>Ο Ηρακλής έχει αύριο και αγώνα κυπέλλου στο οποίο οι προαναφερθέντες παίκτες, κατά τα φαινόμενα δεν θα μπορέσουν να προσφέρουν τις υπηρεσίες τους για να προστατευτούν.</p>
    </article>
  </body>
</html>