<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/business/news/reliance-jio-says-to-hike-mobile-tariffs-from-next-few-weeks-01690859.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-19T15:46:36+00:00"/>
    <meta property="og:title" content="टेलीकॉम / एयरटेल, वोडाफोन-आइडिया के बाद रिलायंस जियो भी अगले कुछ सप्ताह में टैरिफ बढ़ाएगा"/>
    <meta property="og:description" content="रिलायंस जियो ने कहा- टैरिफ बढ़ाने से डाटा की खपत पर कोई असर नहीं पड़ेगा एयरटेल और वोडाफोन-आइडिया भी दिसंबर से टैरिफ बढ़ाने का ऐलान कर चुके हैं | After Airtel &amp; Voda Idea Reliance Jio says to hike mobile tariffs From Next Few Weeks"/>
  </head>
  <body>
    <article>
      <h1>टेलीकॉम / एयरटेल, वोडाफोन-आइडिया के बाद रिलायंस जियो भी अगले कुछ सप्ताह में टैरिफ बढ़ाएगा</h1>
      <address><time datetime="2019-11-19T15:46:36+00:00">19 Nov 2019, 15:46</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/19/0521_jio_n_t.png"/>
      </figure>
      <ul>
        <li>रिलायंस जियो ने कहा- टैरिफ बढ़ाने से डाटा की खपत पर कोई असर नहीं पड़ेगा</li>
        <li>एयरटेल और वोडाफोन-आइडिया भी दिसंबर से टैरिफ बढ़ाने का ऐलान कर चुके हैं</li>
      </ul>
      <h3>Dainik Bhaskar</h3>
      <p>Nov 19, 2019, 09:16 PM IST</p>
      <p><b>नई दिल्ली.</b> रिलायंस जियो भी अगले कुछ हफ्ते में मोबाइल टैरिफ बढ़ाएगा। कंपनी ने मंगलवार को इसकी घोषणा की। इससे पहले सोमवार को एयरटेल और वोडाफोन-आइडिया दिसंबर से टैरिफ बढ़ाने का ऐलान कर चुके हैं। जियो ने कहा- टैरिफ बढ़ाने से डाटा की खपत पर कोई असर नहीं पड़ेगा। </p>
      <p>टेलीकॉम रेगुलेटर ट्राई के आंकड़ों के मुताबिक, वोडाफोन-आइडिया और एयरटेल ने सितंबर महीने में कुल 49 लाख से अधिक सब्सक्राइबर्स खो दिए। वहीं, रिलायंस जियो ने इस दौरान 69.83 लाख नए उपभोक्ता जोड़े। डाटा के अनुसार, एयरटेल ने इस दौरान 23.8 लाख, वोडाफोन-आइडिया ने 25.7 लाख उपभोक्ता खो दिए। इसके बाद एयरटेल यूजर्स की संख्या 32.55 करोड़ जबकि वोडाफोन-आइडिया के ग्राहकों की संख्या 37.24 करोड़ पर आ गई। जियो के ग्राहकों की संख्या 35.52 करोड़ है।</p>
      <p><b>सितंबर में बीएसएनएल से 7.37 लाख नए यूजर्स जुड़े</b><br/>इस बीच सार्वजनिक क्षेत्र की कंपनी एमटीएनएल को 8,717 यूजर्स ने छोड़ दिया। उसके कुल ग्राहकों की संख्या 33.93 लाख हो गई। वहीं, बीएसएनएल से 7.37 लाख नए यूजर्स जुड़े, जिससे उसके यूजर्स की संख्या 11.69 करोड़ हो गई। टेलीकॉम विभाग ने सभी कंपनियों को सार्वजनिक स्थानों पर नेटवर्क इन्फ्रास्ट्रक्चर को साझा करने की अनुमति दी है। इससे कॉल ड्रॉप में कमी और मोबाइल के डाटा स्पीड में बढ़ोतरी होगी। </p>
      <p><b>देश में मोबाइल डाटा और कॉल टैरिफ में गिरावट</b><br/>टेलीकॉम रेगुलेटरी अथॉरिटी ऑफ इंडिया (ट्राई) के मुताबिक, जून 2016 से दिसंबर, 2017 के बीच देश में मोबाइल डाटा की दरों में 95% की तेज गिरावट दर्ज की गई है। अब मोबाइल डाटा 11.78 रुपए प्रति गीगाबाइट (जीबी) के औसत दाम में उपलब्ध है। मोबाइल कॉल की दरें भी 60% गिरकर करीब 19 पैसे प्रति मिनट हो गई हैं।</p>
      <figure>
        <img src="https://visuals.dbnewshub.com/bhaskar/cms-assets/news/images/2019-08/Rashifal_strip3.png"/>
      </figure>
    </article>
  </body>
</html>