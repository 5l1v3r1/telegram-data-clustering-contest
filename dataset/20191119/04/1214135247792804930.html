<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/sports/30084"/>
    <meta property="og:site_name" content="ערים"/>
    <meta property="article:published_time" content="2019-11-19T04:13:34+00:00"/>
    <meta property="og:title" content="חדש ברחובות החדשה: חוג ספורט ייחודי לבעלי צרכים מיוחדים מכל רחבי העיר"/>
    <meta property="og:description" content="עיריית רחובות ורשת חוויות פותחות לראשונה חוג ספורט לילדים, נוער ומתבגרים על הרצף האוטיסטי ועם פיגור קל-בינוני...בימים אלה נפתחה במרכז הקהילתי חוויות שוויץ רחובות החדשה."/>
  </head>
  <body>
    <article>
      <h1>חדש ברחובות החדשה: חוג ספורט ייחודי לבעלי צרכים מיוחדים מכל רחבי העיר</h1>
      <h2>עיריית רחובות ורשת חוויות פותחות לראשונה חוג ספורט לילדים, נוער ומתבגרים על הרצף האוטיסטי ועם פיגור קל-בינוני</h2>
      <address><time datetime="2019-11-19T04:13:34+00:00">19 Nov 2019, 04:13</time> by <a rel="author">ארז שרווינטר</a></address>
      <p>בימים אלה נפתחה במרכז הקהילתי חוויות שוויץ רחובות החדשה פעילות ספורט ייחודית לילדים, נוער ומתבגרים על רצף האוטיסטי ועם פיגור קל-בינוני. עיריית רחובות מסבסדת את החוג, על מנת להקל על הנטל הכלכלי עבור ההורים העומדים בתנאי הזכאות.</p>
      <p>הסבסוד העירוני והחוג הם תוצאה של פעילות פורום אוכלוסיות מיוחדות רחובות, שמובילה חברת המועצה אורית שרגאי, מחזיקת תיק אוכלוסיות מיוחדות. הפורום מאגד את פעילות כלל הגורמים העירוניים העוסקים בתחום: עיריית רחובות, רשת חוויות, הארגונים והעמותות הרלוונטיות. מדי חודש נפגשים משתתפי הפורום מתוך כוונה להעניק מענה שלם ומקיף לכל הצרכים של אוכלוסיות מיוחדות בעיר.</p>
      <p>החוג, 'אצל עודד כל אחד יכול', מותאם באופן אישי לכל משתתף ומשתתפת, בהדרכתו של עודד גוב ארי -מאמן כושר בכיר ממכון וינגייט ומאמן מוסמך לאימון עם הפרעות קשב וריכוז.</p>
      <p>חברת המועצה אורית שרגאי: ״פורום אוכלוסיות מיוחדות פועל במטרה לתת קשת רחבה של מענה לצרכים בהתאם לבקשות שעולות מהשטח. מתוך השיח המשותף עלה כי הורים לילדים, נוער ומתבגרים עם צרכים מיוחדים מבקשים להמשיך ולהרחיב את המענה לשעות הפנאי. פנתה אלי מירב אהרון מנהלת מרכז חוויות שוויץ רחובות החדשה, שביקשה לאפשר לכלל האוכלוסיות בעיר לקחת חלק בחוג החדש והייחודי. פעלתי להשיג מימון תקציבי המיועד לסבסד את עלות החוג למשתתפים. חשוב לציין כי אנשים עם צרכים מיוחדים נזקקים לפעילות גופנית מותאמת, הן מבחינת ציוד העזר והן מבחינת ההכשרה אשר עוברים המדריכים, מה שמאפשר למשתתפים לעסוק בפעילות גופנית בהנאה ובביטחון".</p>
      <figure>
        <img src="https://www.arimnews.co.il/wp-content/uploads/2018/10/8d6c08c39389f846cd6e417a6397bc77-500x500.jpeg"/>
        <figcaption>אורית שרגאי</figcaption>
      </figure>
      <p>יו״ר דירקטוריון חוויות, חבר המועצה אמיתי כהן: "רשת חוויות מובילה את מתן השירותים לאוכלוסיות עם צרכים מיוחדים בעיר, בשיתוף עם הרבה מאוד גורמים ושותפים. מתוך השיח המשותף עולה כי הורים לילדים, נוער ומתבגרים עם צרכים מיוחדים מבקשים להמשיך ולהרחיב את המענה לשעות הפנאי. במרכז הקהילתי הרימו את הכפפה ופותחים חוג שיעניק אימוני ספורט אישיים וקבוצתיים, תוך מתן יחס אישי וחיזוק הביטחון העצמי".</p>
      <p>מנהלת מרכז חוויות שווייץ החדשה, מירב אהרון, מוסיפה כי הפעילות מתקיימת תוך פיתוח כושר גופני על כל היבטיו, בהם קואורדינציה ומהירות התורמים למיקוד הקשב, שיפור יכולת הוויסות והתמצאות במרחב, וכן דגש על התמודדות עם משימות ופיתוח תחושת מסוגלות: "החלטנו לענות לצורך של ההורים והילדים לפעילות פנאי איכותית ומעשירה. אנו שמים לנגד עינינו את החשיבות במתן מענה לאוכלוסייה בשעות הפנאי. כל מי שמעוניין בפעילות, יכול להגיע למרכז למלא טופס לבקשת הנחה והוא ייבחן לגופו, במטרה להסיר את החסם הכלכלי ולפתוח את החוג לכמה שיותר משתתפים. המסגרת הותאמה הן לאימונים אישיים והן לאימונים קבוצתיים של מספר משתתפים".</p>
      <p>
        <b>לפרטים: מרכז חוויות שוויץ רחובות החדשה, טל': 086366171/2, או עודד גוב ארי בטל': 0549789491.</b>
      </p>
    </article>
  </body>
</html>