<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T04:30:00+00:00"/>
    <meta property="og:title" content="دونوازی سیاوش کامکار و یوهانس بِکِلمَن در اروپا"/>
    <meta property="og:description" content="به گزارش فارس، سیاوش کامکار نوازنده سنتور در جدیدترین فعالیت هنری خود کنسرت «منظره نگاه» را به صورت «دوئت»(دونوازی) با همراه ویلنسل «یوهانس بِکِلمَن» در شهرهای استکهلم و گوتنبرگ سوئد روی صحنه می‌برد."/>
  </head>
  <body>
    <article>
      <h1>دونوازی سیاوش کامکار و یوهانس بِکِلمَن در اروپا</h1>
      <address>
        <time datetime="2019-11-19T04:30:00+00:00">19 Nov 2019, 04:30</time>
      </address>
      <p>سیاوش کامکار نوازنده سنتور در جدیدترین فعالیت هنری خود کنسرت «منظره نگاه» را به صورت «دوئت»(دونوازی) با همراه ویلنسل «یوهانس بِکِلمَن» در شهرهای استکهلم و گوتنبرگ سوئد روی صحنه می‌برد.</p>
      <p>به گزارش فارس، سیاوش کامکار نوازنده سنتور در جدیدترین فعالیت هنری خود کنسرت «منظره نگاه» را به صورت «دوئت»(دونوازی) با همراه ویلنسل «یوهانس بِکِلمَن» در شهرهای استکهلم و گوتنبرگ سوئد روی صحنه می‌برد.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000462_Test_NewPhotoFree.PNG"/>
      </figure>
      <p>کنسرت «منظره نگاه» دونوازی سنتور ایرانی و چلو یا ویلنسل غربی است که براساس مُدها و فرم‌های موسیقی ایرانی که بیشتر برگرفته از رپرتوار ایرانی تنظیم شده به اجرا گذاشته خواهد شد.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000450_Test_NewPhotoFree.jpg"/>
      </figure>
      <p>سیاوش کامکار که در حال حاضر برای ضبط پروژه «نیشتیمان» در پاریس به‌سر می‌برد، در گفتگو با خبرنگار موسیقی فارس در مورد کنسرت خود گفت: غایت اصلی من در اینچنین اجراها و پرفورمنس‌هایی شناساندن فرهنگ و موسیقی ایران‌زمین به غربی‌هاست تا از طریق سنتورم کشورم را بیشتر و بهتر و آنچنان که شایسته فرهنگ ایرانی است بشناسند و بیشتر آشنا شوند. این کار هرچند کوچک اما برای من بسیار ارزشمند است.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000459_Test_NewPhotoFree.jpg"/>
      </figure>
      <p>آلبوم «منظره‌ نگاه» دو نوازی سنتور و ویولن‌سل «سیاوش کامکار» و «رکسان ژِنُت» به زودی در شهرهای استکهلم و گوتنبرگ سوئد و با نوازندگی ویلنسل «یوهانس بِکِلمَن» اجرا می‌شود.</p>
      <p>این اثرِ بی‌کلام حاصل همنوازی سنتور سیاوش کامکار و ویولنسل رکسان ژنت است. سیاوش کامکار در مورد آن می‌گوید: این مجموعه در اواخر بهار و اوایل تابستان ۹۶ در مدت یک ماه نوشته شد و به هیچ قانون و چهارچوبی جز اینکه از نوشتن و شنیدنش در ذهنم لذت ببرم فکر نکردم. طبیعتا لذت در دیدگاه شخص من شامل نکات فنی فراوانی است، به شرط آن که روح و احساسم محصورشان نباشد.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000456_Test_NewPhotoFree.jpg"/>
      </figure>
      <p>«غمگین و شکوهمند» «آماده برای هر چیز»، «شور و اشتیاق» «لزگی»  «منظره» و «راه پرپیج و خم» قطعات تشکیل‌دهنده کنسرت سیاوش کامکار هستند که تماما قطعات آلبوم مذکور را شامل می‌شوند.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000461_Test_NewPhotoFree.jpg"/>
      </figure>
      <p>سیاوش کامکار متولد سال ۱۳۶۸ در تهران، فرزند «پشنگ کامکار» و «سودابه سالم» است. او موسیقی را با نواختن تنبک زیر نظر عمویش «ارژنگ کامکار» آغاز کرد. سنتور را اولین بار از مادرش «سودابه سالم» و سپس نزد پدرش «پشنگ کامکار» و عمویش «اردوان کامکار» فرا گرفت.</p>
      <figure>
        <img src="https://media.farsnews.com/Uploaded/Files/Images/1398/08/27/13980827000451_Test_NewPhotoFree.jpg"/>
      </figure>
      <p>او جوان‌ترین عضو گروه کامکارها است و تاکنون سه آلبوم به نام‌های «بارانی بر دریا»(تکنوازی سنتور)، «از آب‌ها به بعد»(سنتور و ارکستر) و «باغی در صدا» عرضه کرده است. همچنین کنسرت مجموعه قطعات «سیاوش کامکار» برای سنتور و کوارتت زهی در سال ۱۳۸۷ روی صحنه رفت.</p>
    </article>
  </body>
</html>