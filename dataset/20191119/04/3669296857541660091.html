<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/husiler-kizildenizde-3-gemiye-el-koydu"/>
    <meta property="og:site_name" content="CNN Türk"/>
    <meta property="article:published_time" content="2019-11-19T04:56:30+00:00"/>
    <meta property="og:title" content="Husiler, Kızıldeniz'de 3 gemiye el koydu"/>
    <meta property="og:description" content="Yemen'deki Husiler Kızıldeniz'de, biri Suudi..."/>
  </head>
  <body>
    <article>
      <h1>Husiler, Kızıldeniz'de 3 gemiye el koydu</h1>
      <h2>Yemen'deki Husiler Kızıldeniz'de, biri Suudi Arabistan, ikisi Güney Kore'ye ait olmak üzere 3 geminin alıkonulduğunu açıkladı.</h2>
      <address><time datetime="2019-11-19T04:56:30+00:00">19 Nov 2019, 04:56</time> by <a rel="author">AA</a></address>
      <p>Uluslararası tanınırlığı olmayan Husi hükümeti İçişleri Bakanlığından yapılan açıklamada, sahil güvenlik birliklerinin, kara sularını ihlal ettikleri gerekçesiyle <a href="https://www.cnnturk.com/haberleri/yemen">Yemen</a>'in Ukban Adası'nın 3 mil açığında 3 gemiyi alıkoyduğunu belirtti.</p>
      <p>Açıklamada alıkonulan gemiler arasında <a href="https://www.cnnturk.com/haberleri/suudi-arabistan">Suudi Arabistan</a>'a ait "<a href="https://www.cnnturk.com/haberleri/rabigh-3">Rabigh 3</a>" isimli geminin de olduğu kaydedildi.</p>
      <p>Gemilerin, Hudeyde ilinde bulunan Salif Limanı'na çekildiği ve ilgili makamlarla irtibata geçildiği aktarılan açıklamada diğer 2 geminin Güney Kore'ye ait olduğu belirtildi. </p>
      <p>Yemen Dışişleri Bakanı Muhammed el-Hadrami daha önce yaptığı açıklamada, <a href="https://www.cnnturk.com/haberleri/iran">İran</a> destekli Husileri, ülkenin batısında Kızıldeniz'de Güney Kore'ye ait bir gemi ve ona eşlik eden iki tekneyi alıkoymakla suçlamıştı.</p>
      <p>Husilerin üst düzey yöneticilerinden Muhammed Ali el-Husi, <a href="https://www.cnnturk.com/haberleri/sosyal-medya">sosyal medya</a> hesabı <a href="https://www.cnnturk.com/haberleri/twitter">Twitter</a> üzerinden yaptığı açıklamada ise Kızıldeniz'de Suudi Arabistan öncülüğündeki koalisyon güçlerine ait olduğu düşüncesiyle bir gemiyi alıkoyduklarını, geminin Güney Kore'ye ait olduğunun ortaya çıkması durumunda serbest bırakılacağını duyurmuştu.</p>
      <related>
        <h4>ilgili haberler</h4>
        <a href="https://www.cnnturk.com/dunya/son-dakika-isvecten-julian-assange-karari"/>
        <a href="https://www.cnnturk.com/dunya/meksikada-feci-kaza-3-otobus-birbirine-girdi-11-olu"/>
        <a href="https://www.cnnturk.com/dunya/duses-meghan-markle-ingiliz-basinina-karsi-yeni-belgeleri-sundu"/>
      </related>
    </article>
  </body>
</html>