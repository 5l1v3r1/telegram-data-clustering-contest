<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/articles/2019/11/19/7232357/"/>
    <meta property="og:site_name" content="Українська правда"/>
    <meta property="article:published_time" content="2019-11-19T04:00:00+00:00"/>
    <meta property="og:title" content="Гаврилюк, Ярош, Парасюк, Соболєв, Луценко та інші. Де зараз та чим займаються герої Майдану"/>
    <meta property="og:description" content="“Українська правда” згадує людей, які отримали популярність та політичний капітал завдяки акціям протесту. Ми вивчили, як склалася їхня кар’єра та що з ними зараз. "/>
  </head>
  <body>
    <article>
      <h1>Гаврилюк, Ярош, Парасюк, Соболєв, Луценко та інші. Де зараз та чим займаються герої Майдану</h1>
      <address><time datetime="2019-11-19T04:00:00+00:00">19 Nov 2019, 04:00</time> by <a rel="author" href="https://www.pravda.com.ua/authors/561fc96582bad/" target="_blank">"Українська Правда"</a></address>
      <p>
        <i>21 листопада виповниться шість років від початку масштабних антиурядових акцій протесту, що пізніше отримали назву Революції Гідності. Напевно, якби людям, що вийшли в тот вечір на Майдан, сказали, що з цієї події, яка зібрала у центрі міста близько 1000 людей, почнеться нова глава в українській новітній історії, мало хто б у це повірив.</i>
      </p>
      <p>
        <i>Події шестирічної давнини змінили історичний курс України. І, як у кожної революції, тут були свої негідники та герої. </i>
      </p>
      <p>
        <i>"Українська правда" згадує людей, які отримали популярність та політичний капітал завдяки акціям протесту. Ми вивчили, як склалася їхня кар'єра та що з ними зараз. </i>
      </p>
      <h3>Мустафа Найєм</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p><i>"Зустрічаємося о 22:30 під монументом Незалежності. Одягайтеся тепло, беріть парасольки, чай, каву, гарний настрій і друзів"</i>. Вважається, що цей пост Мустафи Найєма 21 листопада 2013 року поклав початок акціям протесту на Майдані Незалежності. </p>
      <p>Сам Найєм у річницю революції згадував, що не ставився до цього оголошення на Фейсбуці серйозно і не думав, що з нього фактично і почнеться відлік Революції Гідності.</p>
      <p>Через кілька днів після початку акцій протесту Найєм разом із іншими журналістами запустили "Громадське телебачення" – проект, який висвітлював наживо найважливіші події революції та отримав за рахунок цього неймовірну популярність. </p>
      <p>Найєм робив прямі включення під час найзапекліших протистоянь революції, в тому числі і у дні розстрілу протестувальників 18-20 лютого. Також він брав участь у переговорах із політиками та був одним із лідерів "майдану без політиків".</p>
      <figure>
        <img src="https://img.pravda.com/images/doc/0/3/039a7d6-mustafa.jpg"/>
        <figcaption>Допис у фейсбуці Мустафи Найєма розпочав відлік Євромайдану<cite>фото: fb Мустафи найєма</cite></figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Восени 2014 року Мустафа Найєм разом із колегою Сергієм Лещенком та активісткою Світланою Заліщук стали народними депутатами від Блоку Петра Порошенка. </p>
      <p>Дуже скоро через постійну критику діяльності президента молоді політики опинилися у внутрішньофракційній опозиції. Навесні 2015 року Найєм разом із іншими активістами презентував кампанію Go Global – із популяризації англійської мови. </p>
      <p>У лютому 2019 року, за місяць до першого туру президентських виборів, Найєм разом із друзями вийшли з фракції. На позачергових виборах до парламенту, на відміну від своїх колег Заліщук та Лещенка, Найєм вирішив не балотуватися.</p>
      <p>З вересня 2019 року колишній депутат співпрацює із командою нового керівника "Укроборонпрому" Айвараса Абромавичуса, де відповідає за напрямок відносин концерну із державними установами.</p>
      <blockquote>Читайте також: <a href="https://www.pravda.com.ua/articles/2018/11/21/7198820/">Символи Майдану</a></blockquote>
      <h3>Єгор Соболєв</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>З другої половини 90-х років Соболєв працював журналістом у різних виданнях, агенціях і телеканалах. Незадовго до початку Майдану він очолював бюро журналістських розслідувань "Свідомо". У липні 2013 року Соболєв заявив, що <a href="https://blogs.pravda.com.ua/authors/sobolev/51d162ee67e61/?utm_source=twitterfeed&amp;utm_medium=twitter">залишає професію</a> та йде в політику: </p>
      <p>
        <i>"Я хочу сконцентруватися на тому, без чого жодна професія в цій країні не буде професійна. Нам треба піднятися, викинути цю владу і – ще важливіше – нарешті заснувати державу Україна, якою можна пишатися".</i>
      </p>
      <p>Згодом країну охопила Революція, до якої ексжурналіст, а тоді вже громадський активіст одразу долучився. Під час протестів Соболєв входив до Ради Майдану.</p>
      <figure>
        <img src="https://img.pravda.com/images/doc/2/f/2f9a4cd-sobolev1.jpg"/>
        <figcaption>Єгор Соболєв пішов з журнралістики у політику</figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Після перемоги Революції Соболєву довірили опікуватись очищенням влади. Очолюваний ним люстраційний комітет хоч і залишався громадською організацією без офіційного статусу, але домігся ухвалення Верховною Радою закону "Про очищення влади".</p>
      <p>Влітку 2014 року Соболєв разом із однодумцями презентував власний проєкт – <a href="https://www.pravda.com.ua/news/2014/06/21/7029748/">партію "Воля"</a>. До політсили увійшли також позафракційний нардеп Юрій Дерев'янко, громадський активіст Ольга Галабала, медіаексперт, ексзаступниця секретаря РНБО Вікторія Сюмар, політолог Сергій Таран і блогер Сергій Іванов.</p>
      <p>Однак на виборах 2014 року новостворена "Воля" об'єдналась з іншим молодим проектом – "Самопоміччю". За її списком, 13 номером, до Ради пройшов і Соболєв.</p>
      <p>Депутат працював у комітеті з питань запобігання і протидії корупції, перші три роки його очолював. У кінці 2017 року колеги Соболєва, переважно з БПП, "Опозиційного блоку" і "Народного фронту", вирішили його <a href="https://www.pravda.com.ua/news/2017/12/7/7164710/">посунути з посади</a> "у зв'язку з незадовільною роботою".</p>
      <p>У 2017 році Соболєв брав участь в організації протестів <a href="https://www.pravda.com.ua/articles/2017/10/17/7158552/">"за велику політичну реформу"</a>: виборчу реформу, створення Антикорупційного суду та скасування депутатської недоторканності, а також торговельної блокади окупованих територій.</p>
      <p>Соболєв був одним із найактивніших депутатів "Самопомочі", членом її політради. Однак у квітні цього року <a href="https://www.pravda.com.ua/news/2019/04/10/7211795/">залишив партію</a>. Пізніше він розповідав, що <a href="https://www.pravda.com.ua/articles/2019/04/11/7211880/">вирішив розійтись з політсилою</a> Андрія Садового ще під час протестів 2017 року, бо багато його однопартійців не підтримали тодішні вимоги.</p>
      <p>У 2019 році Соболєв на вибори не пішов. Тепер він розповів УП, що вирішив опановувати нову професію – програмування:</p>
      <p>
        <i>"</i>
        <i>Оскільки я прийшов у політику з журналістики, то я зрозумів, що дороги назад немає. Зараз я собі поставив питання: чим займатися, щоб воно мені приносило задоволення і дохід.</i>
      </p>
      <p>
        <i>Цей новий цифровий світ, в якому я уже почувався наче у 19 столітті, для мене дуже цікавий. Я вчу відразу дві мови програмування: Java і Python. Зараз я домовляюся про стажування – це досить важко, тому що на ринку величезна конкуренція, і це мені теж подобається".</i>
      </p>
      <p>Екснардеп каже, що нове захоплення йому вже навіть сниться. Але все-таки зовсім відійти від свого колишнього профілю не зміг:</p>
      <p>
        <i>"Ще одна справа – це антикорупція. До мене звернувся американський федеральний суддя Марк Вулф, щоб я приєднався до кампанії про створення міжнародного антикорупційного суду. І я погодився.</i>
      </p>
      <p>
        <i>А стосовно того, що ще змінилось, то можу сказати, що я став набагато кращим батьком і чоловіком".</i>
      </p>
      <blockquote>Читайте також: <a href="https://www.pravda.com.ua/photo-video/2014/11/21/7044957/">Імена Революції</a></blockquote>
      <h3>Петро Порошенко</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>До початку Революції Гідності Петро Порошенко перебував в українській політиці близько 15 років. За цей час його кар'єра радше нагадувала американські гірки, на яких Петра Олексійовича кидало політичними траєкторіями то вгору, то вниз. </p>
      <p>Петро Олексійович розпочав свою кар'єру в лавах провладної СДПУ(о), де "рулив" майбутній кум Путіна Віктор Медведчук. Потім очолив партію "Солідарність", що згодом стала однією з частин Партії регіонів.</p>
      <p>Вже через кілька років Порошенко опинився в опозиційному таборі, де став соратником Віктора Ющенка під час <a href="https://www.pravda.com.ua/articles/2005/11/22/3020736/">Помаранчевої революції</a>. Після приходу останнього до влади посварився з Юлією Тимошенко, яка тоді очолювала уряд, але через кілька років працював в її новому уряді.</p>
      <p>За кілька років до Революції Гідності працював уже в призначеному Януковичем уряді Миколи Азарова, але протести зустрічав уже як звичайний позафракційний депутат.</p>
      <p>До пам'ятного дня 1 грудня 2013 року, який кардинально змінив життя Порошенка, його політичні амбіції обмежувались хіба що посадою <a href="https://www.pravda.com.ua/news/2013/02/12/6983300/">мера Києва</a>.</p>
      <p>Все змінилося після подій першого дня зими 2013-2014 років. </p>
      <p>Тоді Порошенко не побоявся прийти на Банкову і <a href="https://www.pravda.com.ua/news/2013/12/1/7004044/">залізти на пригнаний туди грейдер</a>, щоб закликати протестуючих не піддаватися на провокації і дотримуватися ненасильницького опору.</p>
      <p>На відміну від Арсенія Яценюка, Віталія Кличка і Олега Тягнибока, які постійно представляли політиків на сцені Майдану, Порошенко більше перебував у тіні. Можливо, саме це й стало одним з факторів, що допоміг йому уникнути хвиль негативу, які з кожним разом викликали політики в очах протестуючих.</p>
      <figure>
        <img src="https://img.pravda.com/images/doc/7/3/73730d0-ap-porokh.jpg"/>
        <figcaption>
          <cite>фото: дмитро ларін, уп</cite>
        </figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Одразу після Майдану Порошенко відмовився від пропозиції приєднатися до Кабміну Арсенія Яценюка, що також дозволило абстрагуватися від дій уряду в умовах розгортання російської агресії.</p>
      <p>На фоні безпорадності тимчасової влади під час анексії Криму Порошенко, який після перших сутичок у Сімферополі полетів на півострів, тоді в очах українців був одним з небагатьох політиків, що вдавалися хоча б до якихось рішучих дій.</p>
      <p>А вже після <a href="https://www.pravda.com.ua/articles/2014/04/2/7021142/">віденських домовленостей</a>, які дозволили Порошенку заручитись підтримкою Віталія Кличка на президентських виборах, він залишився ледь не головною надією українців на лідерство, що й показала переконлива <a href="https://www.pravda.com.ua/articles/2014/05/25/7022956/">перемога</a> вже у першому турі.</p>
      <p>П'ять років президентства Петра Порошенка оцінюють по-різному. Хтось хвалить за дії, що допомогли зупинити просування російських військ вглиб України, хтось закидає неспроможність подолати корупцію і досягти миру.</p>
      <p>Втім, наразі основну оцінку діяльності на посту глави держави Порошенко отримав на виборах президента, на яких українці не довірили йому булаву вдруге.</p>
      <p>Після виборів експрезидент не полишив політики і, зібравши навколо себе найвірніших соратників, пішов до Верховної Ради працювати звичайним депутатом з амбіціями головного опозиціонера чинному гаранту Володимиру Зеленському.</p>
      <p>Шосту річницю Петро Олексійович зустрічає у статусі <a href="https://www.pravda.com.ua/articles/2019/11/18/7232290/">майже підозрюваного</a> в перевищенні повноважень за часів його президентства.</p>
      <p>З країни Порошенко не тікає, а значить, впевнений, що йому вдасться відстояти своє ім'я в судах і продовжувати опонувати новому господарю кабінета на Банковій. </p>
      <blockquote>Читайте також <a href="https://www.pravda.com.ua/rus/articles/2014/11/20/7044675/">Кращі фотографії часів Євромайдану</a></blockquote>
      <h3>Отець Іван Сидор</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p><a href="https://www.pravda.com.ua/rus/articles/2013/12/11/7005267/">Ніч на 11 грудня 2013 року</a> на Майдані була однією з найважчих. Загони "Беркута" наступали на барикади. Активісти у касках лавами стояли проти спецпризначенців, які тисли протестувальників з усіх боків.</p>
      <p>У серці столиці палала пожежа з шин, безперервно лунав Гімн України, а над містом, як колись у Середні віки, розносився важкий дзвін із дзвіниці Михайлівського монастиря. </p>
      <p><a href="https://www.pravda.com.ua/photo-video/2014/11/21/7044957/">Отець Іван (Сидор)</a>, дзвонар обителі, подавав сигнал усьому місту, країні і світу, що сталась біда. </p>
      <p>Отця Івана розбудив телефонний дзвінок з невідомого номера, у слухавці голос благав бити у дзвони. І він бив.</p>
      <figure>
        <img src="https://img.pravda.com/images/doc/c/0/c05a491-sydor-foto.jpg"/>
        <figcaption>Отець Іван Сидор, дзвонар Михайлівського монастиря<cite>фото: focus.ua</cite></figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Після Майдану отець Іван при Михайлівському монастирі довгий час збирав допомогу бійцям і добровольцям на Схід.</p>
      <p>Пізніше, він пішов на "підвищення" і став одним зі священників, яким було довірено здійснювати <a href="https://life.pravda.com.ua/society/2016/02/19/208405/">богослужіння у так званій Теплій Софії</a>, в одному з храмів Софійського заповідника, де тоді УПЦ Київського патріархату отримала дозвіл правити на свята та у неділю.</p>
      <p><a href="https://life.pravda.com.ua/society/2014/12/11/185699/">Справу дзвонарства у Михайлівському монастирі</a> отець Іван передав своїм учням. А сам зосередився на роботі з митрополитом Епіфанієм. </p>
      <p>Якийсь час після<a href="https://www.pravda.com.ua/articles/2018/12/15/7201360/"> створення ПЦУ,</a> обрання Епіфанія митрополитом київським та отримання томосу про автокефалію, Іван (Сидор) виконував роль помічника і прессекретаря предстоятеля ПЦУ.</p>
      <p>Цікаво, що під час <a href="https://www.pravda.com.ua/news/2019/02/3/7205600/">інтронізації митрополита Епіфанія</a> на київську кафедру, саме отець Іван (Сидор) сповідав у Софійському соборі тоді ще президента Петра Порошенка та його дружину. </p>
      <blockquote>Читайте більше: <a href="https://vybory.pravda.com.ua/articles/2018/05/15/7149623/">Отець Іван Сидор: Під час війни ми побачили, яка церква за Україну, а яка – проти</a></blockquote>
      <h3>Тетяна Чорновол</h3>
      <p>
        <b>
          <i>Чим запам'яталася на Майдані</i>
        </b>
      </p>
      <p>Журналістка-розслідувачка Тетяна Чорновол стала однією з перших жертв Майдану, які постраждали поза межами центру Києва.</p>
      <p>У листопаді 2013 біля Європейської площі, де тоді стояв "партійний Майдан", Чорновол розбила люк і заскочила в мікроавтобус СБУ, який вів спостереження за протестувальниками. Тоді сталася сутичка, і <a href="https://www.pravda.com.ua/news/2013/11/25/7003026/">"Беркут" відбивав захоплених СБУшників.</a></p>
      <figure>
        <iframe src="https://www.youtube.com/embed/V74VTwerYP0" width="640" height="360" data-service="Youtube" scrolling="no"/>
      </figure>
      <p>Рівно через місяць, 25 грудня, пізно ввечері Тетяна поверталася з Майдану додому. На Бориспільській трасі її автомобіль підрізав "Porsche". Тоді Чорновол була журналісткою, яка писала викривальні <a href="https://blogs.pravda.com.ua/authors/chornovol/52b9e29e4286c/">матеріали про топ-посадовців</a> режиму Януковича і <a href="https://www.pravda.com.ua/rus/articles/2012/08/24/6971416/">пробиралась у резиденцію "Межигір'я"</a>.</p>
      <p>Її <a href="https://www.pravda.com.ua/news/2013/12/25/7008299/">машину кілька разів вдарили</a> і змусили стати. Коли Чорновол зупинилась, з авто нападників вискочили двоє чоловіків, розбили скло у її машині та <a href="https://www.pravda.com.ua/news/2013/12/25/7008295/">жорстоко побили журналістку.</a></p>
      <p>Чорновол забрали у травмпункт, до неї одразу приїхало кілька опозиційних нардепів і журналісти. Тетяна мала страшні побої. Але була жива. </p>
      <p>Громадськість і політики вимагали знайти нападників на Чорновол. У відповідь міліція Захарченка <a href="https://www.pravda.com.ua/news/2013/12/25/7008446/">затримала фейкових нападників. </a></p>
      <p>Справу довели до суду і <a href="https://www.pravda.com.ua/rus/news/2018/10/25/7196267/">засудили двох нападників</a> уже після зміни влади, коли Чорновол стала народним депутатом. Ще один нападник досі перебуває у розшуку, а один підозрюваний помер.</p>
      <figure>
        <img src="https://img.pravda.com/images/doc/5/7/57a72f2-chornovol.jpg"/>
        <figcaption>У листопаді 2013 біля Європейської площі Тетяна Чорновол розбила люк і заскочила в мікроавтобус СБУ, який вів спостереження за протестувальниками</figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Майже одразу після Євромайдану Тетяна Чорновол пережила ще одну трагедію, 10 серпня <a href="https://www.pravda.com.ua/news/2014/08/10/7034440/">біля Іловайська загинув її чоловік</a>, який служиву у батальйоні "Азов". </p>
      <p>На парламентських виборах після Євромайдану Тетяна Чорновол стала депутаткою від партії "Народний фронт". </p>
      <p>У парламенті запам'яталась наполегливими спробами протиснути прийняття закону про <a href="https://www.eurointegration.com.ua/articles/2015/09/15/7038290/">так звану "спецконфіскацію"</a>. За ним мали конфіскувати на користь держави майно і активи "режиму Януковича", але процедури у законі викликали <a href="https://www.pravda.com.ua/news/2016/03/28/7103514/">різку критику з боку Євросоюзу</a> і громадськості. </p>
      <p>Врешті, після кількох спроб закон про "спецконфіскацію" таки провалили. </p>
      <p>Чорновол запам'яталась також своїми викривальними заявами та статтями, за матеріалами яких НАБУ почало переслідування одіозного депутата Олександра Онищенка через його газові оборудки. </p>
      <p>Після програшу Петра Порошенка на президентських виборах та оголошення дострокових виборів Ради Тетяна Чорновол пішла у <a href="https://www.pravda.com.ua/articles/2019/07/10/7220460/">список партії "Європейська солідарність".</a> </p>
      <p>Потрапити на 27 місце у списку партії Порошенка, якого Чорновол дозволяла собі досить сильно критикувати, їй допоміг ексспікер Ради Андрій Парубій. Однак місце виявилось непрохідним. </p>
      <p>Тож поки Тетяна Чорновол залишилась поза політикою. Сьогодні вона частий гість телеканалу "Прямий", який пов'язують із Порошенком.</p>
      <h3>Дмитро Ярош</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>Наприкінці 2013 року на Майдані спалахнула зірка <a href="https://www.pravda.com.ua/articles/2014/02/4/7012683/">Дмитра Яроша</a>, який очолив націоналістичний рух радикальних сил "Правий сектор". Дуже скоро прізвище лідера "ПС" стане чи не найзгадуванішим у російських ЗМІ. </p>
      <p>Бренд націоналістів буде настільки впізнаваним, що ним лякатимуть російського глядача найближчі кілька років. </p>
      <p>Очільник "Правого сектора" стане уособленням усіх націоналістичних сил спротиву і 20 лютого 2014 року, у найкривавішу добу Майдану, співробітники СБУ для перемовин з Януковичем <a href="https://www.pravda.com.ua/news/2014/02/26/7016416/">покличуть саме Яроша</a>.</p>
      <p>Але бенефісом націоналістичного руху та його лідера стане наступний день – 21 лютого. Тоді очільники трьох опозиційних фракцій, Віталій Кличко, Арсеній Яценюк та Олег Тягнибок, підписали <a href="https://www.pravda.com.ua/articles/2014/02/21/7015533/">"мирову" угоду з Януковичем</a>. </p>
      <p>"Правий сектор" не погодився прийняти такий порядок справ. Під схвальні крики натовпу Дмитро Ярош зі сцени Майдану заявив, що вони <a href="https://www.pravda.com.ua/news/2014/02/21/7015590/">не здадуть зброю</a> та не знімуть блокаду з адмінбудівель, поки президент не піде у відставку. </p>
      <figure>
        <img src="https://img.pravda.com/images/doc/2/8/287b460-yarosh.jpg"/>
        <figcaption>Дмитро Ярош на сцені Майдану</figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Після Євромайдану історія "Правого сектора" не скінчилась. На основі ПС Ярош сформував добровольчий корпус та поїхав воювати на Донбас.</p>
      <p>Навесні 2014 року нібито знайдена у повністю згорілій автівці у Слов'янську <a href="https://www.pravda.com.ua/articles/2014/04/21/7023185/">візитка Яроша</a> стане справжнім інтернет-мемом та символом російської пропаганди. </p>
      <p>У цьому ж році лідер "ПС" виставляє свою кандидатуру на президентських виборах. За їхніми результатами посідає лише 11 місце, отримавши 0,7% голосів.</p>
      <p>На позачергових виборах до Ради висувається по 39 округу на Дніпропетровщині та <a href="https://www.pravda.com.ua/news/2014/10/26/7042228/">отримує перше місце</a> з великим відривом. У парламенті не увійшов до жодної фракції. </p>
      <p>Наступний рік він майже не з'являється у Раді та стає чи не найбільшим "прогульником" серед нардепів. Багато часу проводить на передовій, в основному у селі Піски на околицях Донецька. Там же потрапляє під обстріл "Граду" та <a href="https://www.pravda.com.ua/news/2015/01/21/7055908/">отримує серйозне поранення руки</a>. </p>
      <p>Наприкінці 2015 <a href="https://www.pravda.com.ua/news/2015/12/28/7093943/">Ярош виходить з "Правого сектора</a>" через ідеологічні розбіжності та засновує Українську добровольчу армію, яка продовжує воювати на фронті до осені 2018 року. 14 жовтня під час святкування Дня Захисника Ярош заявляє, що УДА відходить з передової. </p>
      <p><i>"Після відходу допомагаємо в парамедичному забезпеченні "передка". Наші хлопці також співпрацюють з СБУ по різним антидиверсійним заходам. Активно працюємо над потужними ударними безпілотниками. У нас вже є своєрідне конструкторське бюро. Навіть патентуємо деякі речі", </i>– говорив Ярош в<a href="https://www.pravda.com.ua/rus/articles/2019/01/15/7203757/"> інтерв'ю "Українській правді"</a> на початку 2019 року.</p>
      <p>Зараз близькі до очільника УДА люди розповідають, що більшість часу він перебуває у своєму будинку в Кам'янському на Дніпропетровщині, опікується родиною та бавить онуків. Лікує поранену на передовій руку. </p>
      <blockquote>
        <a href="https://www.pravda.com.ua/articles/2014/02/4/7012683/">Лідер "Правого сектору" Дмитро Ярош: Коли 80% країни не підтримує владу, громадянської війни бути не може</a>
      </blockquote>
      <h3>Михайло Гаврилюк</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>Михайло Гаврилюк, уродженець Чернівецької області, став одним із символів спротиву в розпал Революції. Чоловікові було 34, коли мережу облетіло<a href="https://www.pravda.com.ua/news/2014/01/23/7010998/"> відео знущань над ним</a>.</p>
      <p>Силовики затримали Гаврилюка на вулиці Грушевського 22 січня, просто на морозі роздягли догола, знімали на відео і фото та били.</p>
      <p>Сам активіст Самооборони Майдану пізніше розповідав, що потрапив у руки спецпризначенців "Ягуара", коли <a href="https://www.pravda.com.ua/news/2014/01/24/7011230/">відступав з місця сутички</a>:</p>
      <p>
        <i>"Вони повалили мене на землю, ставили ноги на голову і так фотографувалися. Це в них була така розвага… Били всі по черзі. А потім хтось запропонував відрізати мені чуба. Вони тримали мою голову і по частинах відрізали чуба ножем".</i>
      </p>
      <p>Цей чуб і слава незламного революціонера доповнили образ "козака Гаврилюка", яким він себе вважав. З таким прізвиськом його і запам'ятали.</p>
      <figure>
        <img src="https://img.pravda.com/images/doc/0/9/09640fe-gavriluk-mihail-2.jpg"/>
        <figcaption>"Козак Гаврилюк"</figcaption>
      </figure>
      <p>
        <b>
          <i>Що робив далі </i>
        </b>
      </p>
      <p>З початком війни на Донбасі Гаврилюк служив у батальйоні патрульної служби міліції особливого призначення "Золоті ворота", створив благодійний фонд, названий своїм ім'ям, опікувався забезпеченням бійців-добровольців.</p>
      <p>На позачергових парламентських виборах 2014 року зайшов у Раду від "Народного фронту" як мажоритарщик, обирався на окрузі на Київщині. У парламенті працював заступником голови комітету у справах ветеранів, учасників бойових дій, учасників антитерористичної операції та людей з інвалідністю.</p>
      <p>У Києві, вже будучи нардепом, Гаврилюк <a href="https://tabloid.pravda.com.ua/person/5745c6ee89137/">вдруге одружився</a>, на дівчині, яка студенткою брала участь у Майдані.</p>
      <p>Попри репутацію "простого хлопця", який <a href="https://tabloid.pravda.com.ua/person/54c5fb2397a24/">читає Конституцію</a> у перервах між засіданнями, парламентар-Гаврилюк запам'ятався також випадком, коли <a href="https://www.pravda.com.ua/news/2017/05/18/7144318/">штовхнув блогера</a> у кулуарах Ради. <a href="https://tabloid.pravda.com.ua/scandal/591ec1e8ca03e/">Виправдання депутата</a> потім довго "гуляли" мережею: <i>"Підклав свої рученята", "сорочка порвалася, лице розбилося".</i></p>
      <p>Цьогоріч народний обранець знову пішов на вибори як самовисуванець у тому ж окрузі №95 на Київщині. Однак вдруге він мандат не виборов, програвши кандидату зі "Слуги народу".</p>
      <p><i>"Усе своє життя я працюю. З 14 років допомагаю батькам утримувати нашу велику родину, тому не хвилюйтесь – я не пропаду", </i>–<i> </i><a href="https://www.facebook.com/photo.php?fbid=2380432008908922&amp;set=a.1717858341832962&amp;type=3&amp;theater">написав</a> Гаврилюк і жартома додав: <i>"Дружина змилостивилась і дала мені ще один шанс знайти роботу, тому розлучення також відміняється".</i></p>
      <p>Він навіть не натякнув, куди подасться, але нагадав, що пройшов шлях від звичайного будівельника до відомого революціонера:</p>
      <p>
        <i>"Тепер я займуся однією з найлегших справ. Так що посуньтесь, диванні критики, у вашому полку прибуло. Дивлячись на кількість україноненависників, які пройшли в Раду, розумію, що критикувати буде кого".</i>
      </p>
      <p>За словами колишньої помічниці нардепа, з якою зв'язалась УП, нині Гаврилюк не працює, але вчиться на юридичному факультеті, вільний час проводить із родиною.</p>
      <h3>Ігор Луценко</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>Луценко був активним учасником Євромайдану. Однак його ім'я пролунало у всіх медіа не через це. </p>
      <p>Рано вранці 21 січня 2014 року невідомі <a href="https://www.pravda.com.ua/news/2014/01/21/7010351/">викрали Луценка та Юрія Вербицького</a> із Жовтневої лікарні. Їх вивезли до лісу за місто, згодом їх запроторили у якийсь гараж. </p>
      <p><i>"Потім мене повезли у машині, їхали майже годину… Мене у кульку на голові поставили лобом до сосни на коліна і сказали молитися. Я не відмовився. Поки я читав молитву, мої супроводжувачі щезли. Навіть не було чутно, коли"</i>, – згадував Луценко.</p>
      <p>Активіст зумів пішки дійти з лісу і вийти на зв'язок. Його доправили до лікарні – Луценко <a href="https://www.pravda.com.ua/news/2014/01/22/7010551/">мав струс мозку, вибитий зуб, синці</a>. </p>
      <p>Того ж дня Юрія Вербицького <a href="https://www.pravda.com.ua/news/2014/01/22/7010792/">знайшли мертвим</a>. </p>
      <figure>
        <img src="https://img.pravda.com/images/doc/2/f/2f90931-lutsenko-690.jpg"/>
        <figcaption>21 січня 2014 року невідомі викрали Луценка та Юрія Вербицького</figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>На початку осені 2014 року "Батьківщина" Юлії Тимошенко запросила Луценка до свого виборчого списку. </p>
      <p>Активіст пішов до Верховної Ради під №3 партії "Батьківщина". Однак у парламенті Луценко не був наближений до Тимошенко чи іншого керівництва фракції та чимось особливо не виділявся. </p>
      <p>Ексдепутат запам'ятався тим, що в 2016 році під час розгляду закону про Нацкомісію, що здійснює державне регулювання у сферах енергетики та комунальних послуг, він <a href="https://www.pravda.com.ua/news/2016/07/14/7114738/">запустив дрон </a>просто у залі Верховної Ради. </p>
      <p>На дострокових виборах до Ради Луценко балотувався на мажоритарному окрузі №154, де програв кандидату від "Слуги народу".</p>
      <p>Нині екснардеп <a href="https://www.pravda.com.ua/news/2019/10/15/7229080/">працює радником мера Києва</a> Віталія Кличка з питань запобігання та виявлення корупції в Києві.</p>
      <h3>Дмитро Булатов</h3>
      <p>
        <i>
          <b>До Майдану</b>
        </i>
      </p>
      <p>Дмитро Булатов приєднався до акцій протесту на Майдані 30 листопада 2013 року після <a href="https://www.pravda.com.ua/articles/2013/11/30/7003663/">жорстокого розгону</a> студентського Майдану "Беркутом". </p>
      <p>У той день разом зі своїм товарищем Олексієм Гриценком він організував автопробіг Києвом. У перший день акції в ній взяли участь 300 автомобілістів.</p>
      <p>Булатов брав участь у більшості акцій "Автомайдану", він організовував поїздки до Межигір'я та до інших посадовців.</p>
      <p>23 січня 2014 року, після початку зіткнень на Майдані, активісти "Автомайдану" заявили про несподіване зникнення Дмитра Булатова. Через кілька днів друзі Булатова оголосили винагороду у розмірі 10 тисяч доларів за інформацію про його місцезнаходження. </p>
      <p>Через тиждень Булатов вийшов на зв'язок із друзями. Він розповів, що його спочатку викрали, а потім катували невідомі. Згодом, за його словами, Булатова вивезли за місто та викинули з машини. </p>
      <p>Булатов дістався до найближчого населеного пункту у Бориспільському районі, звідки він був госпіталізований. Окрім численних травм, Булатову також відрізали шматок вуха. Згодом його направили на лікування за кордоном. </p>
      <p>Обставини цього викрадення досі залишаються невідомими. </p>
      <figure>
        <img src="https://img.pravda.com/images/doc/9/5/95ac6a6-bulatov-poroshenko.jpg"/>
        <figcaption>Петро Порошенко та покалічений Дмитро Булатов<cite>фото: ОЛЕКСІЙ ГРИЦЕНКО</cite></figcaption>
      </figure>
      <p>
        <i>
          <b>Після Майдану</b>
        </i>
      </p>
      <p>Одразу після перемоги революції Булатов отримав посаду міністра з питань молоді та спорту в уряді Арсенія Яценюка. </p>
      <p>Колишні друзі з "Автомайдану" згодом звинуватили міністра в тому, що Булатов одразу після викрадення відправився на відпочинок в Домініканську республіку за рахунок грошей, що збиралися на потреби Майдану.</p>
      <p>За словами одного з "автомайданівців", Сергія Коби, Булатов пропонував і йому відпочити на престижному курорті. Сам активіст ці звинувачення заперечував – мовляв, у відпустку їхав, але за свій рахунок.</p>
      <p>На посаді міністра Булатов протримався до грудня 2014 року. Наприкінці на його адресу все частіше лунали звинувачення у зловживаннях, корупції та непрофесійності.</p>
      <p>Через півроку після звільнення Булатова призвали до армії. Колишній міністр пішов в АТО, де влітку 2015 року отримав поранення після обстрілу українських позицій у місті Щастя. Він продовжував службу до липня 2016 року.</p>
      <p>Після цього Булатов намагався ще декілька разів потрапити на держслужбу, брав участь у конкурсах на посади в Мін'юст, Мінінфраструктури. </p>
      <p>Врешті влітку 2018 року він став заступником Державного агентства резерву. З посади Булатова звільнили у вересні 2019 року.</p>
      <h3>Володимир Парасюк</h3>
      <p>
        <b>
          <i>Чим запам'ятався на Майдані</i>
        </b>
      </p>
      <p>Після десятків жертв на Майдані Незалежності Віктор Янукович пішов на компроміс з лідерами опозиції Віталієм Кличком, Арсенієм Яценюком та Олегом Тягнибоком – вони <a href="https://www.pravda.com.ua/articles/2014/02/21/7015533/">підписали угоду</a> про врегулювання політичної ситуації.</p>
      <p>Коли лідери <a href="https://www.pravda.com.ua/news/2014/02/21/7015590/">прийшли повідомляти про цей компроміс</a> на Майдан, люди обурено їх засвистали. </p>
      <p>Раптом до сцени прорвався невідомий чоловік у камуфляжі і підійшов до мікрофону. </p>
      <p><i>"Люди, я вас дуже прошу: підтримайте ту річ. Я вам кажу від своєї сотні, де є мій батько, який приїхав сюди: якщо ви завтра до 10 ранку не виступите із заявою, щоб Янукович ішов у відставку, ми йдемо на штурм зі зброєю, я вам клянуся"</i>, – вигукував чоловік зі сцени. </p>
      <p>Це був нікому не відомий до цього <a href="https://www.pravda.com.ua/articles/2014/02/24/7016048/">Володимир Парасюк</a>. </p>
      <figure>
        <iframe src="https://www.youtube.com/embed/4ys0FDfXQak" width="640" height="360" data-service="Youtube" scrolling="no"/>
      </figure>
      <p>За великим рахунком, заклик Парасюка переламав хід Революції Гідності. Того ж вечора Янукович <a href="https://www.pravda.com.ua/news/2014/02/21/7015619/">полетів у Харків</a>, звідки <a href="https://www.pravda.com.ua/articles/2014/02/22/7015644/">втік</a> у Російську Федерацію. </p>
      <figure>
        <img src="https://img.pravda.com/images/doc/5/d/5d5e99b-parasiuk3.jpg"/>
        <figcaption>Заклик Парасюка переламав хід Революції Гідності</figcaption>
      </figure>
      <p>
        <b>
          <i>Після Майдану і зараз</i>
        </b>
      </p>
      <p>Революція зробила з Парасюка справжню політичну зірку. Восени 2014 року він з легкістю переміг на рідному йому 122 окрузі Львівської області і пройшов до ВРУ як самовисуванець. </p>
      <p>Впродовж всієї каденції Ради VIII скликання Парасюк запам'ятався своєю радикальністю та бійками. </p>
      <p>Він підтримував Геннадія Корбана <a href="http://www.pravda.com.ua/news/2015/11/4/7087529/">у суді, де бився</a> з прокуром. Згодом він бив СБУшника Василя <a href="https://www.pravda.com.ua/news/2015/11/19/7089434/">Пісного ногою в голову</a>. Потім у прямому ефірі він почубився з депутатом фракції "Опоблок" <a href="https://www.pravda.com.ua/news/2016/09/22/7121488/">Олександром Вілкулом</a>. І ще багато разів Парасюк брав участь у штовханинах Верховної Ради та різноманітних <a href="https://www.pravda.com.ua/articles/2017/12/11/7165027/">акціях</a> і мітингах. </p>
      <p>Після <a href="https://www.pravda.com.ua/news/2019/05/20/7215527/">розпуску парламенту Зеленським</a> Парасюк планував знову піти на вибори. </p>
      <p>Однак ЦВК відмовилася реєструвати його кандидатом у народні депутати через порушення в оформленні пакету документів. Парасюк намагався судитися, але <a href="https://www.pravda.com.ua/news/2019/06/30/7219593/">суди підтвердили законність відмови</a>. </p>
      <p>Нині Парасюк веде більш спокійний спосіб життя, записує неполітичні сторіз у Facebook зі Львова та ділиться сімейними фотографіями на своїй сторінці. </p>
      <p>Наприклад, в останньому пості він повідомляв юзерам, що став<a href="https://www.facebook.com/photo.php?fbid=2514458525288570&amp;set=a.380896298644814&amp;type=3&amp;theater"> хрещеним батьком</a>. </p>
      <p><i>"Якщо ви запитаєте про хобі, то сьогодні моє хобі – це розвиток юнацького футболу на Львівщині. Я цим живу, мені це цікаво"</i>, – говорить у коментарі УП Парасюк. </p>
      <p><i>"Стосовно роботи, то я допомагаю у сімейному бізнесі. У моєї сім'ї кілька магазинів одягу у Львові та області. Крім того допомагаю одній іноземній компанії, в якої рейдернули бізнес. Можна сказати, що я їх консультую: намагаюся добитися правди"</i>, – відповідає ексдепутат на запитання, чим займається після роботи у ВРУ. </p>
      <p>Парасюк зазначає, що продовдовжує цікавитися політикою, але наразі "поставив її на паузу". </p>
      <related>
        <a href="https://www.pravda.com.ua/news/2019/11/21/7232606/"/>
        <a href="https://www.pravda.com.ua/news/2019/11/21/7232604/"/>
        <a href="https://www.pravda.com.ua/news/2019/11/18/7232319/"/>
      </related>
    </article>
  </body>
</html>