<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/concertele-pe-care-lara-fabian-urma-sa-le-sustina-la-bucuresti-au-fost-reprogramate-pentru-3-februarie-2020.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T04:30:46+00:00"/>
    <meta property="og:title" content="Concertele pe care Lara Fabian urma să le susţină la Bucureşti au fost reprogramate pentru 3 februarie 2020"/>
    <meta property="og:description" content="Concertele pe care Lara Fabian urma să le susţină pe 18 şi 19 noiembrie la Sala Palatului din Bucureşti au fost reprogramate în data de 3 februarie 2020,"/>
  </head>
  <body>
    <article>
      <h1> Concertele pe care Lara Fabian urma să le susţină la Bucureşti au fost reprogramate pentru 3 februarie 2020 </h1>
      <address><time datetime="2019-11-19T04:30:46+00:00">19 Nov 2019, 04:30</time> by <a rel="author">Redacția</a></address>
      <p>Concertele pe care Lara Fabian urma să le susţină pe 18 şi 19 noiembrie la Sala Palatului din Bucureşti au fost reprogramate în data de 3 februarie 2020, anunţă organizatorii, transmite News.ro.</p>
      <p>Artista a amânat show-urile din cauza unei infecţii pe care a contactat-o recent. Ea suferă de o boală care nu îi permite să cânte, iar medicii i-au prescris repaus câteva zile.</p>
      <p>Biletele deja achiziţionate vor putea fi folosite pentru noua dată. Pentru evenimentul din 19 noiembrie, locurile vor fi realocate în limita disponibilităţii.</p>
      <p>Cererile de returnare a biletelor trebuie să fie făcute până la data de 8 decembrie. Cei care doresc să îşi recupereze banii, se vor adresa agenţiilor de la care au achiziţionat biletele.</p>
      <p>Invitaţiile emise pentru concertele de pe 18 şi 19 noiembrie vor fi anulate, iar organizatorii vor emite altele cu puţin timp înainte de concert.</p>
      <p>Lara Fabian a anunţat cu o zi înainte de primul concert pe care urma să îl susţină în Bucuresti faptul că a contactat o infecţie. „Dragii mei, cu tristeţe sunt nevoită să anulez concertele mele din această săptămână. În acest moment, sunt complet incapabilă să stau pe scenă şi am fost sfătuită de doctor să mă odihnesc. Regret cu adevărat ce se întâmplă şi realizez că acest fapt va provoca multă dezamăgire… Îmi cer scuze pentru neplăcere. Promit să mă revanşez faţă de voi. A voastră, Lara”, a fost anunţul oficial pe care l-a făcut artista pe conturile ei de social media.</p>
      <p>Cea mai bine vândută artistă belgiană a tuturor timpurilor, Lara Crokaert, pe numele său real, s-a născut pe 9 ianuarie 1970, în Belgia. A trăit şi în Italia, iar în 1996 a devenit cetăţean canadian. A debutat discografic în 1991 şi a lansat de atunci alte 13 materiale de studio.</p>
    </article>
  </body>
</html>