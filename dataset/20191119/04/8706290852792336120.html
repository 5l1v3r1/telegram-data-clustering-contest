<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685149/gennimata-agonizomaste-enomenoi-gia-na-kanoume-tin-parataxi-xana-"/>
    <meta property="og:site_name" content="enikos.gr"/>
    <meta property="article:published_time" content="2019-11-19T04:01:00+00:00"/>
    <meta property="og:title" content="Γεννηματά: Αγωνιζόμαστε ενωμένοι για να κάνουμε την παράταξη ξανά ισχυρή"/>
    <meta property="og:description" content="Το ΠΑΣΟΚ δυνατό μέσα στο Κίνημα Αλλαγής. Αγωνιζόμαστε μαζί, ενωμένοι για να κάνουμε την παράταξη ξανά ισχυρή, πρωτοπόρα και να πρωταγωνιστεί στις εξελίξεις..."/>
  </head>
  <body>
    <article>
      <h1>Γεννηματά: Αγωνιζόμαστε ενωμένοι για να κάνουμε την παράταξη ξανά ισχυρή</h1>
      <address>
        <time datetime="2019-11-19T04:01:00+00:00">19 Nov 2019, 04:01</time>
      </address>
      <p>«Στο δρόμο<a href="http://www.enikos.gr/politics/685058/to-savvato-to-ektakto-synedrio-tou-pasok"> για το συνέδριο του ΠΑΣΟΚ </a>δεν θα μπορούσα να μην επισκεφθώ την Αχαΐα, ένα τόπο δεμένο με την ιστορία μας. Και μπροστά σε αυτό το συνέδριο, ένα είναι το μήνυμα μας. Το ΠΑΣΟΚ δυνατό μέσα στο Κίνημα Αλλαγής. Αγωνιζόμαστε μαζί, ενωμένοι για να κάνουμε την παράταξη ξανά ισχυρή, πρωτοπόρα και να πρωταγωνιστεί στις εξελίξεις, γιατί η χώρα μας, χρειάζεται μία σοβαρή, υπεύθυνη, εναλλακτική προοδευτική πρόταση».</p>
      <p>Αυτά τόνισε μεταξύ άλλων <a href="http://www.enikos.gr/politics/684816/gennimata-tin-exegersi-tou-polytechneiou-tin-giortazoume-den-tin-">η πρόεδρος του Κινήματος Αλλαγής, Φώφη Γεννηματά, </a>σε δηλώσεις που έκανε απόψε στην Πάτρα, λίγο πριν να ξεκινήσει περιφερειακή συνδιάσκεψη στελεχών σε κεντρικό ξενοδοχείο της πόλης.</p>
      <p>Μάλιστα, όπως πρόσθεσε η Φώφη Γεννηματά, «το Κίνημα Αλλαγής δυναμώνοντας, μπορεί και πρέπει να γίνει η πραγματική κυβερνώσα αριστερά».</p>
      <p>«Και το λέω αυτό», συνέχισε, «γιατί δυστυχώς η κυβέρνηση δεν έχει να παρουσιάσει ένα ολοκληρωμένο σχέδιο για την οικονομία, αλλά τηρεί ακριβώς τις δεσμεύσεις του κ. Τσίπρα, όσον αφορά τα δυσβάστακτα πλεονάσματα».</p>
      <p>«Και αυτό σημαίνει», παρατήρησε η Φώφη Γεννηματά, «ότι διατηρείται η θηλιά στο λαιμό, η οικονομία παραμένει καθηλωμένη και η ανάπτυξη αναιμική».</p>
      <p>Μένοντας στα θέματα της οικονομίας, σημείωσε ότι «τα πλεονάσματα δεν επιτυγχάνονται μέσω της ανάπτυξης, αλλά μέσα από την φορολογική εξόντωση της ελληνικής κοινωνίας και ιδιαίτερα των μεσαίων και τον πιο αδύναμων», προσθέτοντας: «Είναι χαρακτηριστικό ότι σε όλα αυτά τα φορολογικά μέτρα που έχει ανακοινώσει η κυβέρνηση, τίποτα ουσιαστικό δεν αφορά τους μισθωτούς και τους συνταξιούχους. Η καθημερινότητα θα εξακολουθήσει να είναι δύσκολη».</p>
      <p>Στην συνέχεια η Φώφη Γεννηματά παρατήρησε ότι «παρόλο που άλλαξε η κυβέρνηση, συνεχίζεται η ίδια αδιέξοδη πολιτική στα κεντρικά ζητήματα που αφορούν τη χώρα», επισημαίνοντας ότι «πολιτικές που ακολούθησε το προηγούμενο διάστημα η κυβέρνηση Τσίπρα τις ακολουθεί σήμερα και η κυβέρνηση Μητσοτάκη, ιδιαίτερα όσον αφορά το προσφυγικό/ μεταναστευτικό, αλλά και την υπόθεση των Σκοπίων».</p>
      <p>Αναφερόμενη στο προσφυγικό/μεταναστευτικό, είπε ότι «έχω καταθέσει ερώτηση στον Πρωθυπουργό και ελπίζω ότι πολύ σύντομα θα έρθει να δώσει συγκεκριμένες απαντήσεις, για το ποιο είναι επιτέλους το σχέδιο της κυβέρνησης, ώστε να αντιμετωπίσει το μεγάλο ζήτημα που λέγεται προσφυγικό/μεταναστευτικό». Μάλιστα, όπως σημείωσε, «η ελληνική κοινωνία και όχι μονάχα τα νησιά εκπέμπουν SOS» και συνέχισε: «Είναι αδιανόητο ο αρμόδιος υπουργός να σηκώνει τα χέρια ψηλά. Χρειάζεται αλλαγή πολιτικής εδώ και τώρα. Να σταματήσει η κυβέρνηση να απαλλάσσει τους Ευρωπαίους από τις ευθύνες που πρέπει να αναλάβουν».</p>
      <p>Σχετικά με το θέμα της συμφωνίας των Πρεσπών, η Φώφη Γεννηματά τόνισε ότι «ο κ. Μητσοτάκης έχει αλλάξει θέση και έχει κάνει στροφή 180 μοιρών, ο δε κ. Τσίπρας θα έπρεπε να σιωπά, τώρα που αποκαλύπτεται ότι αυτή η συμφωνία ήταν τελείως στον αέρα».</p>
      <p>«Γιατί η χώρα μας», συνέχισε η πρόεδρος του Κινήματος Αλλαγής, «έδωσε προκαταβολικά τα πάντα, δηλαδή την ένταξη στο ΝΑΤΟ, μακεδονική ταυτότητα και μακεδονική γλώσσα, ενώ η γειτονική μας χώρα ανέλαβε την υποχρέωση να εφαρμόσει αυτό το κουτσουρεμένο erga omnes σε βάθος χρόνου, όσο θα διαρκούσε η ενταξιακή διαδικασία».</p>
      <p>Μία ενταξιακή διαδικασία», πρόσθεσε, «που δυστυχώς, γιατί εμείς πιστεύουμε στην ένταξη των δυτικών Βαλκανίων στην Ευρώπη, δεν ήταν καθόλου βέβαιη και εξακολουθεί να είναι στον αέρα, όπως στον αέρα είναι και η συμφωνία».</p>
      <p>Κλείνοντας, η Φώφη Γεννηματά υπογράμμισε ότι «είναι πολλά τα προβλήματα που αποδεικνύουν και παράλληλα επιβεβαιώνουν το ρόλο και την προοπτική του Κινήματος Αλλαγής», γιατί, όπως επεσήμανε, «είναι δική μας υποχρέωση να δυναμώσουμε, έτσι ώστε να μπορέσουμε να στηρίξουμε πραγματικά την Ελληνική κοινωνία που εξακολουθεί να υποφέρει».</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/685058/to-savvato-to-ektakto-synedrio-tou-pasok%0A%20%20%20%20%0A"/>
        <a href="http://www.enikos.gr/politics/684963/kinal-gia-ti-symmetochi-tsipra-stin-poreia-gia-to-polytechneio-i-%0A%20%20%20%20%0A"/>
        <a href="http://www.enikos.gr/politics/684816/gennimata-tin-exegersi-tou-polytechneiou-tin-giortazoume-den-tin-%0A%20%20%20%20%0A"/>
        <a href="http://www.enikos.gr/politics/684733/sto-synedrio-parodia-tou-pasok-apantame-me-dimokratiko-psifisma%0A%20%20%20%20%0A"/>
        <a href="http://www.enikos.gr/politics/684597/yperpsifistike-to-athlitiko-nomoschedio%0A%20%20%20%20%0A"/>
        <a href="http://www.enikos.gr/politics/684553/gennimata-oute-me-tous-bachalakides-oute-me-tin-asydoti-via-tis-a%0A%20%20%20%20%0A"/>
        <a href="http://www.enikos.gr/politics/684488/christodoulakis-ston-realfm-978-gia-kinal-opoiosdipote-theorei-ot%0A%20%20%20%20%0A"/>
        <a href="http://www.enikos.gr/politics/684335/loverdos-i-katathesi-frouzi-apokalyptei-to-megethos-tis-skeyorias%0A%20%20%20%20%0A"/>
        <a href="http://www.enikos.gr/politics/684272/gennimata-foteino-paradeigma-i-mitropoli-ileias-ta-paidia-ton-pro%0A%20%20%20%20%0A"/>
      </related>
    </article>
  </body>
</html>