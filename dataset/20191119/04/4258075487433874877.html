<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/rohan-bopanna-ruled-out-of-davis-cup-tie-due-to-his-shoulder-injury-1.1072590"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T04:40:47+00:00"/>
    <meta property="og:title" content="চোটে নেই বোপান্না, প্রতিবাদে সরলেন আইসামও"/>
    <meta property="og:description" content="আট সদস্যের ভারতীয় দলে রিজার্ভ খেলোয়াড় হিসেবে নেদুনচেজিয়ানকে রাখা হয়েছিল। সংবাদসংস্থা পিটিআইকে রোহিত জানান, ‘‘রোহনকে দলে না পাওয়াটা হতাশাজনক।"/>
  </head>
  <body>
    <article>
      <h1>চোটে নেই বোপান্না, প্রতিবাদে সরলেন আইসামও</h1>
      <address><time datetime="2019-11-19T04:40:47+00:00">19 Nov 2019, 04:40</time> by <a rel="author">নিজস্ব প্রতিবেদন</a></address>
      <p>পাকিস্তানের বিরুদ্ধে আসন্ন ডেভিস কাপ টাই থেকে কাঁধে চোটের জন্য ছিটকে গেলেন রোহন বোপান্না। ফলে দলে আসতে পারেন জীবন নেদুনচেজিয়ান। সোমবার বোপান্নার এমআরআই স্ক্যান হয়। টাইয়ে না খেলতে পারার কথা তিনি জানিয়ে দেন ভারতের নন-প্লেয়িং ক্যাপ্টেন রোহিত রাজপালকে। আশা করা হয়েছিল ৩৯ বছর বয়সি বোপান্না ডাবলসে লিয়েন্ডার পেজের সঙ্গে জুটি বেঁধে খেলবেন। ২৯-৩০ নভেম্বর হওয়ার কথা এই টাই। </p>
      <p>আট সদস্যের ভারতীয় দলে রিজার্ভ খেলোয়াড় হিসেবে নেদুনচেজিয়ানকে রাখা হয়েছিল। সংবাদসংস্থা পিটিআইকে রোহিত জানান, ‘‘রোহনকে দলে না পাওয়াটা হতাশাজনক। তবে আমরা চাই ও কাঁধের চোটের শুশ্রূষা করুক। চিকিৎসার জন্য ওকে শটস (ইঞ্জেকশন) নিতে হবে। তবে আমাদের কাছে বিকল্প হিসেবে জীবন রয়েছে। টুরে ও ভাল ফল করেছে। তা ছাড়া ও খেললে বাঁ হাতি-ডান হাতি জুটির খেলার সুযোগ থাকবে।’’ বোপান্না এখন দেশের সেরা ডাবলস খেলোয়াড়। তিনি সরে যাওয়ায় পাক টাইয়ে এই মুহূর্তে দেশের সেরা দুই ডাবলস খেলোয়াড় খেলতে পারছেন না। এর আগে দ্বিবীজ শরণ বিয়ের অনুষ্ঠানের জন্য সরে দাঁড়িয়েছিলেন।</p>
      <p>শোনা যাচ্ছে, পাকিস্তানের বিরুদ্ধে ভারতের টাই হতে পারে কাজাখস্তানে। সোমবার ফোনে ভারতীয় টেনিস সংস্থার (এআইটিএ) সচিব হিরণ্ময় চট্টোপাধ্যায় বলেন, ‘‘আমাদের কাছে আইটিএফ (বিশ্ব টেনিস সংস্থা) ভারতীয় দল নিয়ে বিশদে তথ্য চেয়েছে। যা ইঙ্গিত পাওয়া যাচ্ছে, তাতে এই টাই কাজাখস্তানে হতে পারে।’’</p>
      <p>পাকিস্তানের তারকা ডাবলস খেলোয়াড় আইসাম উল হক কুরেশি আবার হুমকি দিয়েছেন এই টাই আইটিএফ যদি নিরপেক্ষ কেন্দ্রে সরিয়ে নিয়ে যায়, তা হলে প্রতিবাদে তিনি খেলবেন না। সোশ্যাল মিডিয়ায় পাকিস্তান টেনিস সংস্থার প্রেসিডেন্ট সলিম সইফুল্লা খানের উদ্দেশে আইসাম লিখেছেন, ‘‘পাকিস্তানের প্রতি এআইটিএ এবং আইটিএফ  খুবই খারাপ ব্যবহার করল। পাকিস্তানে খেলতে এলে ভারতীয় দলের নিরাপত্তা নিয়ে কোনও আশঙ্কা নেই। আইটিএফ যদি সিদ্ধান্ত না পাল্টায়, যদি এই টাই পাকিস্তানের বাইরে হয়, তা হলে তার প্রতিবাদ </p>
      <p>হিসেবে আমি খেলব না।’’ </p>
    </article>
  </body>
</html>