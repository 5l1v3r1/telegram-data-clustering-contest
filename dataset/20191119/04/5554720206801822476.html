<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/petrol-diesel-prices-rise-for-6th-day/273000/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-19T04:47:22+00:00"/>
    <meta property="og:title" content="लगातार छठे दिन बढ़े पेट्रोल के दाम, डीजल भी हुआ महंगा, जानें क्या है आज का रेट"/>
    <meta property="og:description" content="पेट्रोल और डीजल के दाम में महंगाई से राहत मिलने की कोई गुंजाइश नहीं दिख रही है। अंतर्राष्ट्रीय बाजार में पिछले दिनों कच्चे तेल के दाम में हुई वृद्धि के कारण"/>
  </head>
  <body>
    <article>
      <h1>लगातार छठे दिन बढ़े पेट्रोल के दाम, डीजल भी हुआ महंगा, जानें क्या है आज का रेट</h1>
      <address><time datetime="2019-11-19T04:47:22+00:00">19 Nov 2019, 04:47</time> by <a rel="author">JKR Staff</a></address>
      <p>देश में डीजल और पेट्रोल की कीमतों में एक बार से बढ़ोतरी होने के सिलसिला शुरु हो गया है, जो रुकने का नाम ही नहीं ले रहा है। पेट्रोल और डीजल के दाम में महंगाई से राहत मिलने की कोई गुंजाइश नहीं दिख रही है। अंतर्राष्ट्रीय बाजार में पिछले दिनों कच्चे तेल के दाम में हुई वृद्धि के कारण लगातार छठे दिन मंगलवार को पेट्रोल के दाम में बढ़ोतरी का सिलसिला जारी रहा। लगातार छह दिनों की स्थिरता के बाद डीजल की कीमत भी बढ़ गई है।</p>
      <figure>
        <img src="http://www.jantakareporter.com/wp-content/uploads/2017/04/petrol.jpg"/>
        <figcaption>file photo</figcaption>
      </figure>
      <p>पेट्रोल दिल्ली, कोलकाता और मुंबई में फिर 15 पैसे जबकि चेन्नई में 16 पैसे प्रति लीटर मंहगा हो गया है और चारों महानगरों में डीजल के दाम में पांच पैसे प्रति लीटर की वृद्धि हुई है। इससे पहले तेल विपणन कंपनियों ने लगातार छह दिनों तक डीजल के दाम में कोई बदलाव नहीं किया था।</p>
      <p>इंडियन ऑयल की वेबसाइट के अनुसार, दिल्ली, कोलकता, मुंबई और चेन्नई में पेट्रोल बढ़कर क्रमश: 74.20 रुपये, 76.89 रुपये, 79.86 रुपये और 77.13 रुपये प्रति लीटर हो गए हैं। चारों महानगरों में डीजल के दाम भी बढ़कर क्रमश: 65.84 रुपये, 68.25 रुपये, 69.06 रुपये और 69.59 रुपये प्रति लीटर हो गए हैं।</p>
      <p>अंतर्राष्ट्रीय बाजार में कच्चे तेल के दाम में पिछले सत्र की गिरावट के बाद फिर तेजी का रुख बना हुआ है। बेंचमार्क कच्चा तेल ब्रेंट क्रूड के भाव में इस महीने दो डॉलर प्रति बैरल से ज्यादा की बढ़त दर्ज की गई है। पिछले महीने 31 अक्टूबर को आईसीई पर ब्रेंट क्रूड का जनवरी अनुबंध 60.23 डॉलर प्रति बैरल पर बंद हुआ था जबकि मंगलावार को ब्रेंट क्रूड के जनवरी अनुबंध में 60.30 डॉलर प्रति बैरल पर कारोबार चल रहा था। (इंपुट: आईएएनएस के साथ)</p>
    </article>
  </body>
</html>