<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817899/%D9%87%D9%85%D8%B1%D8%A7%D9%87%DB%8C-%D9%86%DA%A9%D8%B1%D8%AF%D9%86-%D8%A8%D8%A7%D9%86%DA%A9-%D9%87%D8%A7-%D8%A8%D8%B1%D8%A7%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%D9%88%D8%B3%D8%B3%D8%A7%D8%AA-%D8%AD%D9%85%D9%84-%D9%88%D9%86%D9%82%D9%84-%DA%AF%D8%B1%D8%AF%D8%B4%DA%AF%D8%B1%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T04:23:04+00:00"/>
    <meta property="og:title" content="همراهی نکردن بانک‌ها برای راه‌اندازی موسسات حمل ونقل گردشگری در کرمانشاه"/>
    <meta property="og:description" content="ایسنا/کرمانشاه مدیرکل میراث فرهنگی استان کرمانشاه از سنگ اندازی و همراهی نکردن بانک‌ها در پرداخت تسهیلات برای راه اندازی موسسات حمل و نقل گردشگری در استان انتقاد کرد."/>
  </head>
  <body>
    <article>
      <h6 class="kicker">مدیرکل میراث فرهنگی کرمانشاه اعلام کرد</h6>
      <h1>همراهی نکردن بانک‌ها برای راه‌اندازی موسسات حمل ونقل گردشگری در کرمانشاه</h1>
      <address><time datetime="2019-11-19T04:23:04+00:00">19 Nov 2019, 04:23</time> by <a rel="author">فاطمه احمدیان</a></address>
      <p>ایسنا/کرمانشاه مدیرکل میراث فرهنگی استان کرمانشاه از سنگ اندازی و همراهی نکردن بانک‌ها در پرداخت تسهیلات برای راه اندازی موسسات حمل و نقل گردشگری در استان انتقاد کرد.</p>
      <p>امید قادری در گفت و گو با ایسنا، از تلاش برای تکمیل زنجیره گردشگری استان خبر داد و گفت: برای اینکه بتوانیم به گردشگری استان رونق دهیم، نیاز است تا زنجیره این صنعت را در استان تکمیل کنیم.</p>
      <p>وی یکی از نقایص کنونی زنجیره گردشگری استان را عدم وجود شرکت‌های حمل و نقل گردشگری اعلام کرد و افزود: از حدود هشت ماه پیش سه درخواست برای راه اندازی شرکت‌های حمل و نقل گردشگری در استان داشتیم که باتوجه به ضرورت وجود چنین شرکت‌هایی در استان گام‌هایی را برای کمک به آنها برداشتیم.</p>
      <p>مدیرکل میراث فرهنگی استان تصریح کرد: از آنجایی که متقاضیان تاسیس این شرکت‌ها در استان نیاز به اخذ تسهیلاتی برای خرید خودرو دارند، برای همین با کمک استاندار آنها را به بانک کشاورزی و پست بانک معرفی کردیم تا از محل تسهیلات اشتغالزایی مناطق زلزله زده به هرکدام حدود 9 میلیارد تومان تسهیلات بدهند.</p>
      <p>وی به سنگ اندازی‌هایی که بانک‌ها در پرداخت این تسهیلات داشته‌اند اشاره کرد و گفت: متاسفانه طی هشت ماهی که این سرمایه گذاران را به بانک‌ها معرفی کرده‌ایم، علیرغم اینکه همه مدارک و تضامین را آماده کرده‌اند و پای کار هستند، اما بانک‌ها هربار به بهانه‌های مختلف از پرداخت تسهیلات امتناع می‌کنند.</p>
      <p>قادری تاکید کرد: برای اینکه بتوانیم این مشکل را حل کنیم از استاندار خواستیم تا به این مسئله ورود کند که پس از ورود ایشان و تذکری که به بانک‌ها دادند، تاحدودی از بهانه‌ها کم شد، اما اخیرا دوباره ایرادهای جدیدی را مطرح کرده‌اند.</p>
      <p>وی با انتقاد از مانع تراشی بانک‌ها برای پرداخت تسهیلات به سرمایه گذاران در بخش گردشگری استان، عنوان کرد: اگر این شرکت‌ها راه اندازی شوند هرکدام می‌توانند 40 نفر اشتغالزایی برای استان بدنبال داشته باشند.</p>
      <p>انتهای پیام</p>
    </article>
  </body>
</html>