<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/lam-demonstranterna-maste-ge-upp"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T04:24:36+00:00"/>
    <meta property="og:title" content="Lam: Demonstranterna måste ge upp"/>
    <meta property="og:description" content="Hongkongs ledare Carrie Lam säger att de demonstranter som fortfarande befinner sig på Polytechnic University måste kapitulera – om de vill undvika ett våldsamt slut på belägringen av universitetet. Enligt Lam befinner sig omkring 100 personer fortfarande på universitetsområdet vid lunchtid på tisdagen, lokal tid."/>
  </head>
  <body>
    <article>
      <h1>Lam: Demonstranterna måste ge upp</h1>
      <address><time datetime="2019-11-19T04:24:36+00:00">19 Nov 2019, 04:24</time> by <a rel="author">TT, Amanda Skagerström Lindau</a></address>
      <p>
        <b>Hongkongs ledare Carrie Lam säger att de demonstranter som fortfarande befinner sig på Polytechnic University måste kapitulera – om de vill undvika ett våldsamt slut på belägringen av universitetet. Enligt Lam befinner sig omkring 100 personer fortfarande på universitetsområdet vid lunchtid på tisdagen, lokal tid.</b>
      </p>
      <p>I helgen ockuperade hundratals, främst unga, personer universitetsområdet. När polisen försökte storma universitetet möttes de av brandbomber, tegelstenar och pilar och i stället omringade man området.</p>
      <p>Ett stort antal demonstranter ska ha försökt fly området, bland annat genom att hala sig ner från broar. Flera ska ha gripits av väntande polis.</p>
      <p>Universitetsområdet klassas av polis som en upploppsplats och upplopp är straffbart med upp till tio års fängelse i Hongkong. Enligt Lam riskerar personer under 18 år inte att omedelbart gripas, men de kan fortfarande komma att åtalas vid ett senare tillfälle, skriver AP.</p>
      <h3>Lam: Behöver inte hjälp från kinesiska trupper</h3>
      <p>När Hongkongledaren frågades om hon skulle söka hjälp från kinesiska trupper baserade i Hongkong för att få slut på de fem månader långa protesterna svarade hon att hennes ledning förblir övertygad om att de kan hantera situationen på egen hand.</p>
      <p>– Vi kommer använda alla medel för att fortsätta övertyga de återstående demonstranterna att lämna universitetsområdet så fort som möjligt så att hela den här operationen kan avslutas på ett fredligt sätt, sa Lam under tisdagen.</p>
      <details>
        <summary>Bakgrund: Protesterna i Hongkong</summary>
        <p>Protesterna inleddes i våras för att stoppa ett lagförslag om att tillåta utlämning av misstänkta brottslingar. Demonstranterna lyckades få Hongkongs regering att lägga förslaget på is, men började samtidigt utvidga sina krav till att gälla ökad demokrati och oberoende från Fastlandskina.</p>
        <p>Vid flera tillfällen har demonstrationerna enligt arrangörernas siffror samlat runt två miljoner människor. Samtidigt har konfrontationerna mellan polis och demonstranter gradvis eskalerat sedan i somras.</p>
        <p>Konflikten har kastat in Hongkong i den värsta politiska krisen sedan överlämnandet från Storbritannien. Peking har delat ut skarpa varningar till demonstranterna och kinesisk militär har setts öva vid Hongkongs gräns.</p>
        <p>Under senare år har massprotester brutit ut i Hongkong vid flera tillfällen. 2013 använde occupyrörelsen civil olydnad för att kräva ett mer demokratiskt valsystem. Som en följd av den föddes paraplyrörelsen 2014, då hundratusentals människor demonstrerade för fria val.</p>
        <p>Källor: AFP, Utrikespolitiska institutet med flera</p>
        <p>
          <i>(TT)</i>
        </p>
      </details>
      <related>
        <h4>Relaterat</h4>
        <a href="https://www.svt.se/nyheter/utrikes/har-flyr-demonstranterna-halar-sig-ner-fran-bro"/>
        <a href="https://www.svt.se/nyheter/utrikes/svt-s-korrespondent-pa-plats-overvaldet-sager-man-ar-till-for-att-skapa-uppmarksamhet"/>
        <a href="https://www.svt.se/nyheter/utrikes/polisen-stormar-universitet-i-hongkong-1"/>
        <a href="https://www.svt.se/nyheter/utrikes/demonstranter-i-hongkong-skjuter-pilar-och-bensinbomber"/>
        <a href="https://www.svt.se/nyheter/utrikes/svenska-studenten-johannes-i-hongkong"/>
      </related>
    </article>
  </body>
</html>