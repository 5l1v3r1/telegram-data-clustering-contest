<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/odesa-prijednalasya-do-mizhnarodnoji-akciji-na-pidtrimku-nedonoshenih-ditey-640828.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T04:36:32+00:00"/>
    <meta property="og:title" content="Одеса приєдналася до міжнародної акції на підтримку недоношених дітей"/>
    <meta property="og:description" content="В Одесі завдяки міській програмі «Здоров'я» забезпечено європейську якість медичної допомоги недоношеним дітям"/>
  </head>
  <body>
    <article>
      <h1>Одеса приєдналася до міжнародної акції на підтримку недоношених дітей</h1>
      <address>
        <time datetime="2019-11-19T04:36:32+00:00">19 Nov 2019, 04:36</time>
      </address>
      <h4>В Одесі завдяки міській програмі «Здоров'я» забезпечено європейську якість медичної допомоги недоношеним дітям</h4>
      <p>17 листопада відзначається Міжнародний день недоношених дітей. Цього дня педіатри, неонатологи, батьки і просто небайдужі люди більш ніж у 200 країнах світу об'єднуються для підтримки недоношених дітей.</p>
      <p>Цього дня по всьому світу відомі архітектурні споруди підсвічують фіолетовим кольором. Ця ініціатива спрямована на привернення уваги суспільства до питань здоров'я недоношених дітей і профілактики передчасних пологів. Цього року Одеса вже втретє взяла участь у цій міжнародній ініціативі - 17 листопада було включене фіолетове підсвічування на Воронцовській колонаді.</p>
      <p>В Одесі завдяки міській програмі «Здоров'я» створені умови для надання кваліфікованої медичної допомоги та виходжування відповідно до сучасних світових стандартів недоношених дітей, у тому числі з екстремально низькою масою тіла - 500-1000 грамів.<br/>На базі міської дитячої лікарні №2 на Дачі Ковалевського працює одне з кращих в Україні відділення реанімації та інтенсивної терапії новонароджених. Щорічно до відділення надходять близько 200 новонароджених, 85% з яких - недоношені діти.</p>
      <p>Відділення оснащене сучасним медичним обладнанням, для транспортування новонароджених придбаний <a href="http://old.omr.gov.ua/ru/news/111299/">спеціальний реанімобіль</a>. Цього року для відділення реанімації ДМЛ №2 за програмою «Здоров'я» <a href="https://omr.gov.ua/ua/news/216452">закуплені унікальні інкубатори</a> для новонароджених  останнього покоління й інше нове обладнання на суму 4 млн. гривень.</p>
      <p>В Одесі за програмою «Здоров'я» недоношених новонароджених з низькою масою тіла безкоштовно забезпечують дорогим <a href="https://omr.gov.ua/ua/news/215141">препаратом сурфактанту «Куросурф»</a>  для профілактики і лікування дихальних розладів. Усі новонароджені, які потребують введення цього життєво важливого препарату, отримують його безкоштовно у всіх міських пологових будинках. Своєчасне введення сурфактанту запобігає розвитку тяжкої гіпоксії та можливій інвалідизації, рятує життя недоношених дітей.</p>
      <p>Палати реанімації та інтенсивної терапії новонароджених з необхідним медобладнанням і кваліфікованим персоналом є у всіх п'яти міських пологових будинках Одеси. За програмою «Здоров'я» <a href="https://omr.gov.ua/ua/news/215162">проводяться закупівлі нового обладнання</a>  для поліпшення якості медичної допомоги вагітним, породіллям та новонародженим.</p>
      <p>В Одесі досягнуті європейські показники виходжування новонароджених з екстремально низькою масою тіла.</p>
      <related>
        <a href="https://glavcom.ua/odesa/news/vandali-zalishili-napisi-na-parapetah-bilya-steli-krila-peremogi-640820.html"/>
        <a href="https://glavcom.ua/odesa/news/v-odesi-cherez-virus-koksaki-zakrili-na-karantin-klasi-640804.html"/>
        <a href="https://glavcom.ua/news/kozhna-pyata-ditina-v-ukrajini-poterpaje-vid-seksualnogo-nasilstva-dityachiy-ombudsmen-kuleba-640709.html"/>
      </related>
    </article>
  </body>
</html>