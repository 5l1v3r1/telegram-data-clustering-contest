<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/pLx34G/metoo-reglane-gjeld-paa-julebordet"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T04:36:07+00:00"/>
    <meta property="og:title" content="«Norske næringslivsleiarar må slutte å tru at metoo-kampanjen er over.»"/>
    <meta property="og:description" content="Norske næringslivsleiarar må slutte å tru at metoo-kampanjen er over."/>
  </head>
  <body>
    <article>
      <h1>«Norske næringslivsleiarar må slutte å tru at metoo-kampanjen er over.»</h1>
      <h2>Norske næringslivsleiarar må slutte å tru at metoo-kampanjen er over.</h2>
      <address><time datetime="2019-11-19T04:36:07+00:00">19 Nov 2019, 04:36</time> by <a rel="author">Bergens Tidende</a></address>
      <p><b>To år etter metoo</b>-kampanjen, ser det ut til at norske næringslivsleiarar trur at kampen mot seksuell trakassering er over.</p>
      <p>Ei ny undersøking frå Kantar på vegner av NHO Reiseliv viser nemleg at <a href="https://www.dagbladet.no/nyheter/har-ikke-laert-av-metoo/71829743">78 prosent av leiarane</a> har lite fokus på seksuell trakassering før julebordsesongen.</p>
      <p>Unnskyldninga om at ein ikkje visste, var dårleg allereie då metoo-kampanjen starta. No er den fullstendig uakseptabel.</p>
      <p>Det er eit leiaransvar å gjere jobben trygg for alle. Det inkluderer sosiale tilstelningar som julebord.</p>
      <p><b>Det ser dessverre</b> ut til at metoo har blitt redusert til å berre handle om dei relativt få, men høgprofilerte metoo-sakene. Som varsla mot Trond Giske (Ap) og Kristian Tonning Riise (H).</p>
      <p>Tidlegare i haust byrja Giske på jobben med å reinvaske seg sjølv. Han gjekk kraftig til angrep på media, som ifølgje Giske hadde pressa han ut av nestleiarvervet sitt.</p>
      <p>Men det var ikkje media, men innhaldet i varsla mot han som kosta han posisjonen.</p>
      <p>Denne helga snakka Riise ut i eit TV 2-intervju, <a href="https://www.aftenposten.no/norge/politikk/i/Xg3rJE/reagerer-paa-tv2-intervju-med-tonning-riise-utrolig-provoserende">under tittelen «Støtt ut i kulden»</a>. Men han vart ikkje fryst ut. Handlingane hans fekk konsekvensar.</p>
      <p>Det er synd viss dei som har stått for uakseptabel åtferd skal få siste ord i saka.</p>
      <p>
        <a href="https://www.bt.no/innenriks/i/8mVg7x/tidligere-unge-hoeyre-leder-beklager-oppfoersel">Les også<br/>Tidligere Unge Høyre-leder beklager oppførsel</a>
      </p>
      <p><b>Varslarane</b> som sette seksuell trakassering i arbeids- og organisasjonslivet på dagsorden, fortener betre enn det. Dei risikerte mykje med å varsle, og endå meir med å stå fram.</p>
      <p>Det er dei metoo-kampanjen handlar om. Kampanjen bidrog til opplysning rundt det enkle faktum at kvinner har rett til å gå på jobb utan å bli trakassert.</p>
      <p><b>Metoo skulle</b> gjere det enklare å seie frå. Når inngangen til julebordsesongen vert prega av forsøk på reinvasking, kan det auke terskelen for å seie frå.</p>
      <p>Då må arbeidsgivarar vere klar over ansvaret sitt. Kampen mot seksuell trakassering er ikkje over etter éin kampanje. Det krev dessverre langvarig innsats å gjere det trygt for alle å gå på jobb.</p>
      <related>
        <h4>Les også</h4>
        <a href="https://www.bt.no/btmeninger/kommentar/i/3J7pyA/ei-blytung-boer-paa-varslarane"/>
        <a href="https://www.bt.no/innenriks/i/6j85Mo/12-prosent-av-uib-ansatte-er-blitt-mobbet-eller-trakassert-det-siste-aa"/>
        <a href="https://www.bt.no/btmeninger/debatt/i/K3a3bG/menn-som-berre-vil-prata-litt"/>
        <a href="https://www.bt.no/innenriks/i/K3kXzX/flere-faar-refs-for-seksuelle-krenkelser-i-forsvaret"/>
      </related>
      <related>
        <h4>Mest lest akkurat nå</h4>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
        <a href="https://www.bt.no/nyheter/lokalt/i/MRXr80/influensavaksine-her-er-det-du-trenger-aa-vite"/>
        <a href="https://www.bt.no/nyheter/lokalt/i/Xg3mgx/slik-skal-det-bli-i-haugeveien"/>
        <a href="https://www.bt.no/btmeninger/kommentar/i/jdxRVw/straamann-straamann-bukken-min"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/nyheter/lokalt/i/wPk7Ed/kjell-moberg-til-minne"/>
      </related>
      <ol>
        <li>
          <a href="https://www.bt.no/tag/metoo">metoo</a>
        </li>
        <li>
          <a href="https://www.bt.no/tag/Seksuell_trakassering">Seksuell trakassering</a>
        </li>
      </ol>
    </article>
  </body>
</html>