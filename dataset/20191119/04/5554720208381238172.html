<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/ahmedabad-parents-move-hc-to-get-daughters-out-of-godmans-institute/272997/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-19T04:09:06+00:00"/>
    <meta property="og:title" content="गुजरात: स्वयंभू बाबा स्वामी नित्यानंद के संस्थान से बेटियों को बाहर निकालने के लिए माता-पिता ने हाई कोर्ट में दायर की याचिका"/>
    <meta property="og:description" content="एक दंपति ने सोमवार को गुजरात उच्च न्यायालय का दरवाजा खटखटाते हुए अपनी दो बेटियों को सौंपे जाने की मांग की, जिन्हें कथित रूप से स्वयंभू बाबा स्वामी नित्यानंद"/>
  </head>
  <body>
    <article>
      <h1>गुजरात: स्वयंभू बाबा स्वामी नित्यानंद के संस्थान से बेटियों को बाहर निकालने के लिए माता-पिता ने हाई कोर्ट में दायर की याचिका</h1>
      <address><time datetime="2019-11-19T04:09:06+00:00">19 Nov 2019, 04:09</time> by <a rel="author">JKR Staff</a></address>
      <p>एक दंपति ने सोमवार (18 नवंबर) को गुजरात हाई कोर्ट का दरवाजा खटखटाते हुए अपनी दो बेटियों को सौंपे जाने की मांग की, जिन्हें कथित रूप से स्वयंभू बाबा स्वामी नित्यानंद द्वारा चलाए जा रहे एक संस्थान में गैरकानूनी रूप से बंधक बना रखा है।</p>
      <figure>
        <img src="http://www.jantakareporter.com/wp-content/uploads/2017/04/court-action.jpg"/>
      </figure>
      <p>समाचार एजेंसी पीटीआई की रिपोर्ट के मुताबिक, याचिकाकर्ता जनार्दन शर्मा और उनकी पत्नी ने अदालत को बताया कि उन्होंने 2013 में बेंगलुरु में स्वामी नित्यानंद द्वारा चलाए जा रहे शैक्षिक संस्थान में अपनी चार बेटियों का दाखिला कराया था और तब उनकी आयु 7 से 15 वर्ष के बीच थी। जब उन्हें पता चला कि उनकी बेटियों को इस साल नित्यानंद ध्यानपीठम की एक अन्य शाखा योगिनी सर्वज्ञपीठम में भेज दिया गया है तो उन्होंने उनसे मिलने की कोशिश की।</p>
      <p>यह शाखा अहमदाबाद में दिल्ली पब्लिक स्कूल के परिसर में स्थित है। याचिकाकर्ता ने आरोप लगाया कि संस्थान के अधिकारियों ने उन्हें उनकी बेटियों से मिलने नहीं दिया। याचिका के अनुसार, पुलिस की मदद से वे संस्थान गए और अपनी दो नाबालिग बेटियों को वापस ले आए लेकिन उनकी बड़ी बेटियों लोपमुद्रा जनार्दन शर्मा (21) और नंदिता (18) ने उनके साथ आने से इनकार कर दिया।</p>
      <p>उन्होंने आरोप लगाया कि उनकी दो नाबालिग बेटियों को अगवा किया गया और दो सप्ताह से अधिक समय तक अवैध रूप से बंधन बनाया गया तथा उन्हें सोने नहीं दिया गया। उन्होंने इस संबंध में संस्थान के अधिकारियों के खिलाफ प्राथमिकी दर्ज कराई। दंपति ने संस्थान में रखे गए अन्य नाबालिग बच्चों की भी जांच की मांग की है।</p>
    </article>
  </body>
</html>