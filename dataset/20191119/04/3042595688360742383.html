<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/si-nei-til-smarttelefon/71833255"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T04:44:26+00:00"/>
    <meta property="og:title" content="- Si nei til smarttelefon"/>
    <meta property="og:description" content="Barn i barneskolealder bør ikke ha smarttelefon, sier digitaliseringsminister Nikolai Astrup. Hans egne barn har skjermforbud på hverdagene."/>
  </head>
  <body>
    <article>
      <h1>- Si nei til smarttelefon</h1>
      <h2>Barn i barneskolealder bør ikke ha smarttelefon, sier digitaliseringsminister Nikolai Astrup. Hans egne barn har skjermforbud på hverdagene.</h2>
      <address><time datetime="2019-11-19T04:44:26+00:00">19 Nov 2019, 04:44</time> by <a rel="author">Mats Rønning</a></address>
      <p>- Det er ingen gode grunner til at barn i barneskolealder skal ha egne smarttelefoner. At enkelte foreldre sier ja til smarttelefon, skaper et press for andre foreldre til å gjøre det samme, sier Astrup til Dagbladet.</p>
      <p>Han viser til at aldersgrensen for bruk av sosiale medier uansett er 13 år og at smarttelefoner er dyre.</p>
      <p>- Ikke alle foreldre har råd til å skaffe barna en smarttelefon. Behovet som enkelte foreldre har for å holde oppsyn med sine barn, kan uansett dekkes med en langt billigere telefon med knapper, sier Astrup.</p>
      <h3>Sier nei</h3>
      <p>Digitaliseringsministeren fra Høyre er selv far til en første- og en tredjeklassing og sier familien har klare regler for skjermbruk.</p>
      <p>- Vi har ikke funnet noen fasit for dette, men mener selv at det fungerer greit hjemme hos oss. Utover litt TV-titting, får ikke barna bruke skjerm på på hverdager, sier Astrup.</p>
      <p>
        <i>- Er det ikke et paradoks at landets første digitaliseringsminister er så restriktiv til smarttelefoner og nettbrett?</i>
      </p>
      <p>- Nei, er det én ting jeg ikke er bekymret for, så er det at barn ikke får nok skjermtid. Jeg er positiv til bruk av digitale læremidler i skolen, men ellers mener jeg det er grunn til å bekymre seg for mengden tid som barn og unge bruker på skjerm framfor å leke eller være med venner, sier han.</p>
      <h3>- Bjørnetjeneste</h3>
      <p>Bakgrunnen for Astrups utspill er et oppslag i Aftenposten Junior, der ungdomsskoleelever blant annet oppgir at de hver eneste dag er fire timer på Snapchat.</p>
      <p>- Dette er antakelig ganske representativt. Jeg ser selv barn som går til skolen med nesa ned i smarttelefonen. Og her er vi voksne dessverre ganske dårlige rollemodeller selv, sier han.</p>
      <p>Artikkelen fikk statsråden til selv å gripe til sosiale medier:</p>
      <p>- Jeg kan ikke se noen gode grunner til at barn i barneskolen trenger smarttelefon, men det er mange gode grunner til at de ikke bør ha det, fastslo Astrup på Twitter.</p>
      <p>
        <i>- Du er statsråd i en flertallsregjering. Bør smarttelefoner utstyres med en aldersgrense som i praksis vil kunne gjøre dem forbudt for elever på barneskolen?</i>
      </p>
      <p>- Nei, det er ikke en aktuell problemstilling. Foreldrene må selv ta ansvar og innse at de gjør barna en bjørnetjeneste. Det er mye man ikke burde se, som man lett blir eksponert for på internett. I tillegg til at mobbing utbredt i sosiale medier, har over halvparten av barn og unge opplevd ufrivilling bildedeling, sier han.</p>
      <h3>- Digital dømmekraft</h3>
      <p>På spørsmål om han ikke også burde oppfordre til at barn på ungdomsskolen dropper smarttelefon, svarer Astrup som følger:</p>
      <p>- Nei, det tror jeg er veldig vanskelig å gjennomføre i praksis, men på barneskolen tror jeg dette er mulig. Iallfall hvis foreldregruppa snakker sammen og blir enige om slike regler. Da blir det lettere å stå imot når barna spør, sier han.</p>
      <p>
        <i>- Artikkelforfatteren har barn i barneskolealder som har smarttelefon. Hva vil du si til foreldre som meg?</i>
      </p>
      <p>- Hver og én må tenke igjennom dette selv. Men det er generelt viktig å skaffe barna god digital dømmekraft. Jo lenger man klarer å utsette dette med smarttelefon, jo bedre er det, sier Astrup.</p>
    </article>
  </body>
</html>