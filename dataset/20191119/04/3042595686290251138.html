<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/fant-aldri-kelsey-29-forloveden-drapsdomt/71835016"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T04:07:03+00:00"/>
    <meta property="og:title" content="Fant aldri Kelsey (29). Forloveden drapsdømt"/>
    <meta property="og:description" content="Forloveden dømt til livstid i fengel for å ha drept Kelsey Berreth med en baseballkølle."/>
  </head>
  <body>
    <article>
      <h1>Fant aldri Kelsey (29). Forloveden drapsdømt</h1>
      <h2>Forloveden dømt til livstid i fengel for å ha drept Kelsey Berreth med en baseballkølle.</h2>
      <address><time datetime="2019-11-19T04:07:03+00:00">19 Nov 2019, 04:07</time> by <a rel="author">Lars Martin Gimse</a></address>
      <p>Patrick Frazee ble mandag dømt til livstid uten mulighet for prøveløslatelse for å ha drept sin forlovede Kelsey Berreth, skriver <a href="https://apnews.com/6d0a5a67bff6421f8e256af92d0b857a">nyhetsbyrået AP.</a></p>
      <p>Han er dømt til tross for at Kelsey Berreth forsvant sporløst, og liket aldri har blitt funnet.</p>
      <p>Likefullt ble juryen i løpet av drapssaken overbevist om at det var slik påtalemyndigheten hevdet; at Frazee slo Berreth ihjel med en baseballkølle og brant liket for å skjule bevis.</p>
      <p>
        <b>- Dine handlinger var ondskapsfulle, meningsløse og uforklarlige, sa dommer Scott Sells.</b>
      </p>
      <h3>Ble bedt om å vaske åstedet</h3>
      <p>Berreth ble sist sett i det hun forlot en butikk i Cripple Creek i Colorado 22. november i fjor, med datteren på armen.</p>
      <p>Siden har man ikke funnet spor av henne, hverken levende eller død.</p>
      <p>Under rettssaken måtte påtalemyndighetene i stor grad lene seg på vitnemålet til Krystal Lee, en sykepleier som hadde kjent Frazee lenge, samt mobilspor.</p>
      <p>Årsaken til det er at det fantes svært lite fysiske bevis i saken, i og med at Berreth aldri har blitt funnet.</p>
      <p>Dermed var vitnemålet til Lee helt avgjørende. Frazee skal ha fortalt henne hvordan han drepte forloveden. Han skal ha lagt en genser over øynene hennes og bedt henne lukte på noen blomster, før han begynte å slå henne.</p>
      <p>
        <b>Berreth og Frazees ett år gamle datter var i et tilstøtende rom da drapet fant sted.</b>
      </p>
      <p>Frazee kontaktet Lee og ba henne rydde på åstedet. Lee forklarte også at hun så Frazee brenne en bag, som hun antok inneholdt Berreths lik.</p>
      <h3>Brant liket</h3>
      <p>På stedet der Lee har sagt at bagen ble brent fant politiet en del av en tann, men tannen hadde ikke nok DNA til at man kunne finne ut hvem den tilhørte.</p>
      <p>
        <b>Lee forklarte også at hun tok med seg Berreths telefon til Idaho for å forsøke å lure etterforskerne.</b>
      </p>
      <p>Det er her mobilsporene kommer inn i bildet. Det ble utvekslet en rekke tekstmeldinger mellom Frazees og Berreths telefoner mellom 22. og 25. november.</p>
      <p>I retten sa påtalemyndighetene at meldingene handlet om datteren og at Berreth ønsket å gjøre det slutt. Begge telefonene befant seg i Cripple Creek da disse meldingene ble utvekslet, men etter 25. november befant signalene til Berreths telefon seg i Idaho.</p>
      <p>Lee har tilstått at hun sendte den siste meldingene fra den drepte 29-åringens telefon.</p>
      <p>- Elsker du meg i det hele tatt?, sto det i meldingen.</p>
      <h3>Tilståelsesavtale</h3>
      <p>I tillegg til dette skal det også ha blitt funnet noen blodspor hjemme hos Berreth, som Lee forklarte at hun skal ha latt være å vaske vekk med vilje.</p>
      <p>Frazees forsvarere forsøkte i retten å så tvil om Lees forklaring. Både fordi hun inngikk en avtale med påtalemyndigheten ved å tilstå og vitne mot Frazee, og fordi det ikke ble funnet noe DNA som kunne knytte henne til åstedet.</p>
      <p>Ifølge etterforskere var det ikke spesielt overraskende at de ikke klarte å finne Lees DNA der, da blekningsmiddelet hun brukte under rengjøringen ødelegger DNA.</p>
      <p>
        <b>Forsvarerne ble ikke hørt av retten, og Frazee må tilbringe resten av livet i fengsel.</b>
      </p>
      <p>Lee på sin side inngikk en tilståelsesavtale med påtalemyndigheten, og kan bli dømt til opp til tre år i fengsel for å ha tuklet med bevis.</p>
    </article>
  </body>
</html>