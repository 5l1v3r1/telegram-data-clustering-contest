<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/jagdeep-dhankhar-inaugurates-archery-competition-in-matigara-1.1072565"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T04:19:54+00:00"/>
    <meta property="og:title" content="তিরন্দাজির আসর উদ্বোধনে রাজ্যপাল"/>
    <meta property="og:description" content="এই প্রতিযোগিতায় দেশের বিভিন্ন প্রান্ত থেকে এসেছেন খেলোয়াড়েরা। তাঁদের উৎসাহ দিয়ে রাজ্যপাল বলেন,  ‘‘এ বারের খেলা শিলিগুড়িতে হচ্ছে বলে রাজ্যের রাজ্যপাল হিসেবে আমি গর্বিত।"/>
  </head>
  <body>
    <article>
      <h1>তিরন্দাজির আসর উদ্বোধনে রাজ্যপাল</h1>
      <address><time datetime="2019-11-19T04:19:54+00:00">19 Nov 2019, 04:19</time> by <a rel="author">নিজস্ব সংবাদদাতা</a></address>
      <p>অষ্টম সর্বভারতীয় পুলিশ তিরন্দাজি চ্যাম্পিয়নশিপের উদ্বোধন করলেন পশ্চিমবঙ্গের রাজ্যপাল জগদীপ ধনখড়। সোমবার রানিডাঙ্গায় এ বারের অনুষ্ঠানের আয়োজক ছিল সশস্ত্র সীমা বল (এসএসবি)। </p>
      <p>এই প্রতিযোগিতায় দেশের বিভিন্ন প্রান্ত থেকে এসেছেন খেলোয়াড়েরা। তাঁদের উৎসাহ দিয়ে রাজ্যপাল বলেন,  ‘‘এ বারের খেলা শিলিগুড়িতে হচ্ছে বলে রাজ্যের রাজ্যপাল হিসেবে আমি গর্বিত। তিরন্দাজি আমাদের পুরনো খেলা। রয়্যাল বেঙ্গল টাইগারের ম্যাসকট হয়েছে বলে আরও ভাল লাগছে। খেলোয়ারসুলভ মানসিকতা নিয়ে প্রতিযোগিতায় অংশগ্রহণ করাটাই বড় কথা।’’ রয়্যাল বেঙ্গল টাইগারের ডাকের সঙ্গে মিলিয়ে এ বারের প্রতিযোগিতার নাম রাখা হয়েছে ‘হালুম’। রাজ্যপাল আশা প্রকাশ করেন তিরন্দাজিতে ভারত শীঘ্রই অলিম্পিকে যাবে কারণ রাজ্য সরকার এবং কেন্দ্রীয় সরকার এই খেলার উপর জোর দিয়েছে। </p>
      <p>এ দিন বাগডোগরা থেকে সরাসরি সশস্ত্র সীমা বলের তিস্তা স্টেডিয়ামে আসেন রাজ্যপাল। অনুষ্ঠানের পৌরহিত্য করেন এসএসবির শিলিগুড়ি ফ্রন্টিয়ারের আইজি শ্রীকুমার বন্দ্যোপাধ্যায়। তিরন্দাজি চ্যাম্পিয়নশিপে সারা দেশ থেকে ২০টি দলের মোট ৩২৪ জন খেলায়াড় অংশ নিচ্ছেন বলে জানান আয়োজক সংস্থার কর্তারা। তাঁদের মধ্যে জাতীয় এবং আন্তর্জাতিক স্তরের খেলোয়াড়রাও রয়েছেন। এ দিন উদ্বোধন অনুষ্ঠানের পরে স্থানীয় শিল্পীদের দিয়ে একটি সাংস্কৃতিক অনুষ্ঠান হয় স্টেডিয়ামে। পরে এসএসবির জওয়ানদের তৈরি খোদাই করা কাঠের ভাস্কর্য দেখেন রাজ্যপাল। দুপুরের পরে স্টেট গেস্ট হাউজের দিকে বেরিয়ে যান। প্রতিযোগিতা চলবে ২৩ নভেম্বর পর্যন্ত।</p>
    </article>
  </body>
</html>