<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/marza-intervencio-de-vox-libre-fatxa-combatre-i-aturar-el-feixisme-coneixer"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T04:35:00+00:00"/>
    <meta property="og:title" content="Marzà segueix la intervenció de Vox amb el llibre 'Fatxa' a les mans: &quot;Cal combatre i aturar el feixisme, per això l'hem de conéixer&quot;"/>
    <meta property="og:description" content="La 'performance' del conseller ha arribat fins i tot a l'autor del llibre, el professor Yale Jason Stanley, qui ha posat la fotografia de Marzà llegint la seua obra com a imatge de capçalera al seu perfil de Twitter."/>
  </head>
  <body>
    <article>
      <h1>Marzà segueix la intervenció de Vox amb el llibre 'Fatxa' a les mans: "Cal combatre i aturar el feixisme, per això l'hem de conéixer"</h1>
      <h2>El conseller d'Educació, Cultura i Esport va exhibir aquest dilluns a l'hemicicle el treball de Jason Stanley mentre parlava el diputat de la formació ultradretana José María Llanos</h2>
      <address><time datetime="2019-11-19T04:35:00+00:00">19 Nov 2019, 04:35</time> by <a rel="author">DLV</a></address>
      <p>VALÈNCIA (EP, Redacció). El conseller d'Educació, Cultura i Esport de la Generalitat, Vicent Marzà, va seguir aquest dilluns part de la intervenció del diputat de Vox a les Corts José María Llanos llegint el llibre Fatxa. Com funciona el feixisme i com ha entrat a la teva vida –en la seua versió en castellà, Facha. Cómo funciona el fascismo y cómo ha entrado en tu vida–, una obra del filòsof estatunidenc Jason Stanley en què s'analitzen els mecanismes del feixisme per a arribar al poder. "Fatxa ens ajuda a detectar fins a quin punt el feixisme ens envolta i com podríem pensar un altre tipus de futur", es pot llegir en la web de l'editorial, Blackie Books.<br/><br/>Segons explica el conseller, membre de Compromís, amb aquesta acció pretenia "posar en evidència que al feixisme no se l'ha de normalitzar en els debats, sinó que cal combatre'l en tots els fronts". "Per a això –prossegueix– hem d'estudiar com funciona i anomenar les coses pel seu nom". I continua: "Aquest llibre és una lectura molt recomanada en els temps que corren, ja que, per a plantar-los cara, desmuntar les seues tesis i vetlar pels drets de la ciutadania en tota la seua diversitat, hem de conéixer-los en profunditat i estudiar-los, sense deixar-los imposar els seus marcs i blanquejar les seues idees, com si foren igual de vàlides que les democràtiques".<br/><br/>En el mateix sentit es pronunciava el conseller aquest dilluns en una piulada: "Al feixisme no cal discutir-lo, cal combatre'l i aturar-lo. Per això l'hem de conéixer. Mentre ells criden i insulten al <a href="https://twitter.com/hashtag/PleCorts?src=hashtag_click">#PleCorts</a>, nosaltres els analitzem i els frenem. Contra el feixisme, ni un pas enrere!". Per això, davant la intervenció del diputat de Vox –que criticava la iniciativa dels grups del Botànic per a introduir mesures transversals amb perspectiva de gènere–, Marzà va decidir traure eixe "llibre de consulta". "Els diputats i diputades hem de defensar sempre els més febles i posar en evidència aquells que els volen enganyar i oprimir amb mentides", ha argumentat el responsable de política educativa i cultural de l'executiu.<br/><br/>La performance del conseller ha arribat fins i tot a l'autor del llibre, el professor Yale Jason Stanley, qui ha posat la fotografia de Marzà llegint la seua obra com a imatge de capçalera al seu perfil de Twitter. A més, ha repiulat <a href="https://www.eldiario.es/cv/politica/Vicent-Marza-Corts-Facha-Stanley_0_964853922.html#click=https://t.co/PB6teTnVTQ">la informació publicada per eldiariocv sobre aquesta acció</a> i ha comentat que "és per això" que va escriure Fatxa.</p>
      <figure>
        <iframe data-src="https://twitter.com/jasonintrator/status/1196426724550021120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>També l'editorial Blackie Books s'ha pronunciat al respecte, apuntant amb humor: "La promo no és pagada, però ens sembla molt ben jugat, la veritat".</p>
      <figure>
        <iframe data-src="https://twitter.com/BlackieBooks/status/1196422367888756737?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/valencia-caixes-evitar-tovalloletes-humides-tiren-vater"/>
        <a href="https://www.diarilaveu.com/corts-declararan-emergencia-feminista-reivindicada-collectius-dones-davant-repunt-assassinades"/>
        <a href="https://www.diarilaveu.com/tribunal-europeu-drets-humans-desestima-demanda-valtonyc-condemna-despanya"/>
        <a href="https://www.diarilaveu.com/president-ports-estat-confia-sensatesa-permeta-preacord-evite-aturs-estiba"/>
        <a href="https://www.diarilaveu.com/associacio-victimes-franquisme-fossa-127-paterna-busca-familiars-identificar-les-restes"/>
      </related>
    </article>
  </body>
</html>