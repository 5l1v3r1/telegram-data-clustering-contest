<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817902/%D9%87%DB%8C%DA%86-%D8%A8%D9%87%D8%A7%D9%86%D9%87-%D8%A7%DB%8C-%D8%A8%D8%B1%D8%A7%DB%8C-%D8%AA%D8%A7%D8%AE%DB%8C%D8%B1-%D8%AF%D8%B1-%D8%A7%D8%AC%D8%B1%D8%A7%DB%8C-%D8%AE%D8%B7-%D8%AF%D9%88%D9%85-%D8%A7%D9%86%D8%AA%D9%82%D8%A7%D9%84-%D8%A2%D8%A8-%D8%A8%D9%87-%DB%8C%D8%B2%D8%AF-%D9%82%D8%A7%D8%A8%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-19T04:39:04+00:00"/>
    <meta property="og:title" content="هیچ بهانه‌ای برای تاخیر در اجرای خط دوم انتقال آب به یزد قابل قبول نیست"/>
    <meta property="og:description" content="ایسنا/یزد استاندار یزد با اشاره به مصوبه طرح‌های انتقال آب به یزد، گفت: با تصویب مراجع ذیربط، هیچ بهانه‌ای برای تاخیر در اجرای این طرح باقی نمی‌ماند و باید اقدامات مربوط به تامین مالی و اجرای طرح، هر چه سریع‌تر انجام شود."/>
  </head>
  <body>
    <article>
      <h6 class="kicker">استاندار:</h6>
      <h1>هیچ بهانه‌ای برای تاخیر در اجرای خط دوم انتقال آب به یزد قابل قبول نیست</h1>
      <address><time datetime="2019-11-19T04:39:04+00:00">19 Nov 2019, 04:39</time> by <a rel="author">حمید رضا دهقان</a></address>
      <p>ایسنا/یزد استاندار یزد با اشاره به مصوبه طرح‌های انتقال آب به یزد، گفت: با تصویب مراجع ذیربط، هیچ بهانه‌ای برای تاخیر در اجرای این طرح باقی نمی‌ماند و باید اقدامات مربوط به تامین مالی و اجرای طرح، هر چه سریع‌تر انجام شود.</p>
      <p>«محمد علی طالبی» در جلسه مشترک با شرکت آب نیرو که با حضور مدیر عامل شرکت آب منطقه‌ای استان یزد و مدیران شرکت آب نیرو در سالن حمیدیا استانداری برگزار شد، با بیان این که تامین آب شرب برای استان موضوعی اضطراری است، گفت: نیمی از آب شرب استان از خط انتقالی و نیمی دیگر از چاه‌های استان که کیفیت پایینی دارند، تامین می‌شود و این موضوع موجب نارضایتی مردم شده است.</p>
      <p>وی به حساسیت یزدی‌ها بر موضوع انتقال آب اشاره و اظهار کرد: پس از سفر مقام معظم رهبری به استان، موضوع خط دوم انتقال آب کلید خورد و از آن زمان مطالبه جدی‌ای از سوی مردم در این زمینه شکل گرفته است.</p>
      <p>طالبی با اشاره به سوالات مطرح شده از سوی خبرنگاران استان در نشست خبری رئیس‌جمهور نیز گفت: بخش مهمی از سوالات درباره برنامه دولت برای انتقال آب بود که نشان‌دهنده مطالبه عمومی تامین آب در سطح استان است.</p>
      <p>استاندار یزد با تاکید بر ضرورت انتقال آب به یزد گفت: با تصویب مراجع ذیربط، هیچ بهانه‌ای برای تاخیر در اجرای این طرح باقی نمی‌ماند.</p>
      <p>طالبی در پایان با بیان این که در اختیار داشتن منابع مالی، مهم‌ترین دلیل واگذاری طرح خط دوم آب انتقالی به شرکت آب نیرو بود، افزود: آب نیرو باید از تمام ظرفیت خود برای تامین مالی و رفع موانع موجود در طرح استفاده کند.</p>
      <p>انتهای پیام </p>
    </article>
  </body>
</html>