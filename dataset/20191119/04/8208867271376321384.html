<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/19/news/israele_sventato_attacco_dalla_siria_alle_alture_del_golan-241388344/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T04:54:00+00:00"/>
    <meta property="og:title" content="Israele, sventato attacco dalla Siria alle alture del Golan"/>
    <meta property="og:description" content="La radio militare: &quot;Evento grave, reagiremo&quot;. Esplosioni vicine all'aeroporto di Damasco: &quot;Nessuna nostra operazione&quot;"/>
  </head>
  <body>
    <article>
      <h1>Israele, sventato attacco dalla Siria alle alture del Golan</h1>
      <h2>La radio militare: "Evento grave, reagiremo". Esplosioni vicine all'aeroporto di Damasco: "Nessuna nostra operazione"</h2>
      <address>
        <time datetime="2019-11-19T04:54:00+00:00">19 Nov 2019, 04:54</time>
      </address>
      <p>TEL AVIV - Il sistema di difesa Iron Dome ha sventato stamane un attacco lanciato dalla Siria verso le alture del Golan. Secondo il portavoce militare israeliano ci sono stati quattro lanci (di razzi o di missili) i quali sono stati intercettati in cielo. Secondo la radio militare non ci sono vittime. Gli abitanti della zona sono nei rifugi.<br/><br/>L'attacco giunto questa mattina dal territorio siriano verso le alture del Golan "è molto grave" ed è prevedibile una reazione dell'esercito israeliano. Lo ha affermato la radio militare precisando che verso le ore 5 locali (un'ora prima in Italia) quattro razzi sono stati lanciati in direzione del monte Hermon, ed intercettati in volo. Nel frattempo la vita nelle alture del Golan è tornata alla normalità.<br/><br/>Secondo l'emittente è possibile che questo episodio vada inserito negli sforzi attribuiti da Israele all'Iran di destabilizzare il suo confine settentrionale, anche mediante le milizie sciite attive nella zona. In merito a notizie giunte dalla Siria relative ad esplosioni avvertite presso l'aeroporto di Damasco, la radio militare ha precisato che la scorsa notte Israele non ha condotto alcun attacco in Siria.<br/><br/> </p>
    </article>
  </body>
</html>