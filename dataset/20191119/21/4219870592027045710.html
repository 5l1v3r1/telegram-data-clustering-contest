<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/hronika/aktuelno.291.html:831251-Menadzer-se-posle-dve-godine-setio-sta-se-dogodilo-Sudjenje-za-ubistvo-navijaca-Rada"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T21:44:00+00:00"/>
    <meta property="og:title" content="Menadžer se posle dve godine „setio“ šta se dogodilo: Suđenje za ubistvo navijača Rada"/>
    <meta property="og:description" content="Nastavljeno suđenje za ubistvo navijača Rada Aleksandra Savkovića 2017. godine ispred kluba"/>
  </head>
  <body>
    <article>
      <h1>Menadžer se posle dve godine „setio“ šta se dogodilo: Suđenje za ubistvo navijača Rada</h1>
      <address><time datetime="2019-11-19T21:44:00+00:00">19 Nov 2019, 21:44</time> by <a rel="author">N. B.</a></address>
      <p>
        <b>Nastavljeno suđenje za ubistvo navijača Rada Aleksandra Savkovića 2017. godine ispred kluba "Nana". Svedok ispričao da je ubijeni pravio incidente u lokalu, pa je reagovalo obezbeđenje</b>
      </p>
      <p>DALIBOR Lačić, menadžer beogradskog kluba "Nana", ispred kojeg je decembra 2017. ubijen Aleksandar Savković (27), u utorak je pred Višim sudom u Beogradu po prvi put ispričao da je navijač Rada prilikom izlaska iz lokala tri puta pesnicom udario s leđa Nedeljka Grbovića (47), radnika obezbeđenja, koji je optužen za ovaj zločin. Takođe, prvi put je ispričao i da je video kada se Savković, preteći i psujući, "mašio za levu stranu pojasa", nakon čega je začuo dva pucnja.</p>
      <p>Na pitanje sudije, zašto to ranije nije ispričao, Lačić je odgovorio da ne zna, da se nije snašao u čitavoj situaciji, kao i da je verovatno tek sada, posle skoro dve godine postao svestan da treba da iznese sve što mu je poznato. Dodao je i da ga do sada niko ništa detaljno i nije pitao.</p>
      <p>- Oko pet sati ujutro, gosti koji su sedeli u jednom od separea, a među kojima je bio i Savković, ponašali su se huliganski i nedolično, zbog čega ih je obezbeđenje nekoliko puta opominjalo - kazao je Lačić. - Pošto se nisu smirivali, krenuli su da ih izvode napolje. Na vratima, kod garderobe video sam kada je Savković udario Grbovića, dva puta u leđa i jednom u glavu. Grbović se malo zateturao, ali ništa nije preduzimao.</p>
      <p>Svedok je kazao i da je Savković udario još jednog člana obezbeđenja, a da je drugog neko pogodio ciglom u glavu. Tada je nastalo komešanje:</p>
      <related>
        <a href="http://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D1%85%D1%80%D0%BE%D0%BD%D0%B8%D0%BA%D0%B0.405.html:831134-%D0%A3%D0%B6%D0%B0%D1%81-%D1%83-%D0%A0%D1%83%D0%BC%D0%B8-%D0%A2%D0%B8%D0%BD%D0%B5%D1%98%D1%9F%D0%B5%D1%80-18-%D1%81%D0%B0-%D0%BF%D1%80%D0%BE%D0%B1%D0%BD%D0%BE%D0%BC-%D0%B2%D0%BE%D0%B7%D0%B0%D1%87%D0%BA%D0%BE%D0%BC-%D0%B4%D0%BE%D0%B7%D0%B2%D0%BE%D0%BB%D0%BE%D0%BC-%D0%BF%D1%80%D0%B5%D1%82%D0%B8%D1%86%D0%B0%D0%BE-%D0%B2%D0%BE%D0%B7%D0%B8%D0%BB%D0%BE-%D0%BF%D0%B0-%D0%BF%D0%BE%D0%BA%D0%BE%D1%81%D0%B8%D0%BE-%D0%B4%D0%B5%D1%86%D1%83-%D0%BD%D0%B0-%D0%BF%D0%B5%D1%88%D0%B0%D1%87%D0%BA%D0%BE%D0%BC-%D0%B4%D0%B2%D0%B5-%D0%B4%D0%B5%D0%B2%D0%BE%D1%98%D1%87%D0%B8%D1%86%D0%B5-%D0%BF%D0%BE%D0%B2%D1%80%D0%B5%D1%92%D0%B5%D0%BD%D0%B5"/>
      </related>
      <p>- U jednom momentu začuo sam pucanj. Primetio sam Grbovića prekoputa kluba. U ruci je nešto držao, pretpostavljam pištolj. Ne znam zašto je pucao. Krenuo je polako da prelazi ulicu. U tom momentu je naišao Savković sa još dvojicom mladića. Išli su ka Grboviću. Savković je psovao, pretio, spominjao mu majku i nešto kao "rešiću te". Grbović je podigao ruku ka njemu.</p>
      <p>Prema Lačićevim rečima, Savković je nastavio da ide ka Grboviću, a ovaj mu je govorio: "Nemoj, Savke, molim te." Navijač ništa nije rekao, već se trgao za pojas.</p>
      <p>- Okrenuo sam glavu, jer sam pomislio kakav će scenario biti, pa sam ušao u klub - ispričao je svedok. - Čuo sam jedan, pa drugi pucanj. Posle nekoliko sekundi sam otvorio vrata i video Grbovića kako stoji nad Savkovićem. Nisam obraćao pažnju šta se dešava, seo sam u kola i krenuo kući. Pretpostavljam da je Savković ka Grboviću krenuo iz revolta, kako bi se obračunao sa njim.</p>
      <p>
        <b>NE ZNAJU ZAŠTO SU IZBAČENI</b>
      </p>
      <p>SVEDOK je ispričao da kad je čuo prvi pucanj, blizu Nedeljka Grbovića nikoga nije video. Međutim, tada je optuženi pucao na Adija Iseinovića, koji je u klub došao sa Aleksandrom Savkovićem. Tom prilikom je ranjen, a metak je, kako je sam Iseinović ispričao, proleteo između pankreasa i bubrega. On je na prethodnom glavnom pretresu ispričao da ne zna zbog čega je sa društvom izbačen iz kluba, jer nikakav incident nisu napravili.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/hronika/aktuelno.291.html:830989-Uhapsen-mladic-osumnjicen-za-ubistvo-navijaca-Rada"/>
        <a href="http://www.novosti.rs/vesti/naslovna/hronika/aktuelno.291.html:831002-Ko-je-ubijeni-Peka-Arsic-Navijac-FK-Rad-zestok-momak-likvidiran-zbog-prevlasti-u-trgovini-drogom"/>
        <a href="http://www.novosti.rs/vesti/naslovna/hronika/aktuelno.291.html:829641-Kicini-prijatelji-prepoznali-ubicu-Novi-detalji-likvidacije-vodje-Alkatraza"/>
        <a href="http://www.novosti.rs/vesti/naslovna/hronika/aktuelno.291.html:828425-Najvise-na-svetu-voleo-je-suprugu-Danijelu-cerkicu-Petru-i-Partizan-Uz-baklje-i-gromoglasno-navijacko-Gore-na-nebu-sahranjen-vodja-Alkatraza"/>
        <a href="http://www.novosti.rs/vesti/naslovna/hronika/aktuelno.291.html:828408-Poslednje-zbogom-ubijenom-vodji-Alkatraza-Ne-budite-generala-pustite-Kicu-neka-spava"/>
      </related>
    </article>
  </body>
</html>