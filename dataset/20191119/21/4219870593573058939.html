<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/sport.294.html:831199-Ni-vicesampioni-sveta-im-nisu-ravni-Cak-i-Hrvati-gledaju-u-ledja-orlovima-da-se-pitaju-cene-igraca-Srbija-bi-vec-bila-na-EP"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T21:13:00+00:00"/>
    <meta property="og:title" content="Ni vicešampioni sveta im nisu ravni: Čak i Hrvati gledaju u leđa &quot;orlovima&quot;, da se pitaju cene igrača Srbija bi već bila na EP"/>
    <meta property="og:description" content="Ukrajina vredi skoro tri puta manje, a deklasirala je"/>
  </head>
  <body>
    <article>
      <h1>Ni vicešampioni sveta im nisu ravni: Čak i Hrvati gledaju u leđa "orlovima", da se pitaju cene igrača Srbija bi već bila na EP</h1>
      <address><time datetime="2019-11-19T21:13:00+00:00">19 Nov 2019, 21:13</time> by <a rel="author">M.B.</a></address>
      <p>
        <b>Ukrajina vredi skoro tri puta manje, a deklasirala je "orlove" u Ljvovu. Među 20 selekcija koje su stigle do završnog turnira najmanju vrednost imaju Finci</b>
      </p>
      <p>KADA bi brojke igrale fudbal umesto igrača Srbija bi bez ikakvih problema već bila učesnik završne smotre evropskog fudbala naredne godine. Mitrović, Tadić i društvo su po tržišnoj vrednosti procenjenoj na specijalizovanom sajtu "transfermarkt" na 11. mestu i kao takvi ne bi trebalo da imaju nikakvih problema da kroz kvalifikacije pronađu put do Evropskog prvenstva s obzirom da su to gotovo lagano učinili svi koji se na listi nalaze ispred "orlova".</p>
      <p>Ipak, posle mnogo oscilacija i turbulencija u grupi B prva najvrednija selekcija na tabeli koja nije "pečatirala" učešće na EP će morati da sačeka martovski baraž kako bi posle 20 godina stigla do kontinentalne smotre.</p>
      <p>Čak i letimičan pogled na tabelu najvrednijih evropskih selekcija pokazuje da je selekciji koju sa klupe predvodi Ljubiša Tumbaković mesto na šampionatu. Interesatno je da aktuelni vicešampion sveta Hrvatska ima čak 52 miliona evra manju tržišnu vrednost, dok rekordni zaostatak za "orlovima" beleže Finci. Skupoceni Temo Puki i "pomagači", čija fudbalska vrednost nije izražena velikim brojem nula, uspeli su prvi put u istoriji da stignu do velikog takmičenja a da pritom vrede bezmalo 10 puta manje od našeg nacionalnog tima.</p>
      <p>Na čelu liste najskupljih reprezentacija nalaze se selekcije čiji šampionati već godinama imaju najveću težinu na Starom kontinentu. Lideri su Englezi, koji su zahvaljujući skupocenom Megvajeru i ostalim vedetama čija cena konstantno raste jedina reprezentacija vrednija od milijardu evra. Odmah iza Engleza su Francuzi i Španci, a nešto "slabiji" su trenutno Italijani i Nemci.</p>
      <p>Zanimljiv je i pogled na ono što Srbiju očekuje u baražu, sa aspekta vrednosti selekcije koje nam stoje na putu ka Evropskom prvenstvu. Našu reprezentaciju 26. marta u Oslu očekuje baraž meč sa Norvežanima čija je trenutna tržišna vrednost procenjena na 106.250.000 evra. U slučaju prolaza potencijalni protivnik je Škotska, koja je sa te strane u sličnoj priči kao i Srbija, pošto se sa 191.900.000 evra nalaze na 15. mestu.</p>
      <p>Novac ne igra ključnu ulogu kada su nacionalni timovi u pitanju, ali samo ukoliko se gleda iz ugla Srbije pošto joj ni astronomska vrednost pojedinih igrača nije garancija dobrih rezultata. Naprotiv, naš nacionalni tim je moćan samo na papiru...</p>
      <p>
        <b>GIBRALTAR OD 275.000 EVRA</b>
      </p>
      <p>ZANIMLjIVO je pogledati i kako stoje fudbalski liliputanci po pitanju vrednosti igrača iz nacionalnog tima. Na poslednjem, 55. mestu, nalazi se Gibraltar čija celokupna svlačionica košta samo 275.000 evra. Iznad njih je San Marino sa 400.000 evra, a sve ostale evropske selekcije vrede bar milion evra.</p>
      <p>
        <b>ENGLEZI NAJSKUPLjI</b>
      </p>
      <p>1. Engleska 1.250.000.000</p>
      <p>2. Francuska 965.000.000</p>
      <p>3. Španija 933.500.000</p>
      <p>4. Italija 811.500.000</p>
      <p>5. Nemačka 800.500.000</p>
      <p>6. Belgija 756.300.000</p>
      <p>7. Portugalija 639.950.000</p>
      <p>8. Holandija 625.000.000</p>
      <p>9. Danska 339.500.000</p>
      <p>10. Poljska 332.500.000</p>
      <p>11. Srbija 327.200.000</p>
      <p>13. Hrvatska 275.850.000</p>
      <p>23. Ukrajina 125.200.000</p>
      <p>41. Finska 35.850.000</p>
      <related>
        <h4>Srodne vesti</h4>
        <a href="http://www.novosti.rs/vesti/sport.294.html:831193-Orlovi-vec-znaju-protivnike-na-EP-Ako-se-pojavi-na-najvecoj-kontinentalonoj-smotri-fudbala-Srbija-u-grupi-sa-Engleskom-a-mozda-i-Hrvatskom"/>
        <a href="http://www.novosti.rs/vesti/sport.294.html:830943-Evo-u-cemu-je-jos-prednost-fudbalske-Ukrajine-nad-Srbijom-VIDEO"/>
        <a href="http://www.novosti.rs/vesti/sport.294.html:830873-Milenkovic-ne-sumnja-u-Orlove-Bicemo-sve-bolji-i-bolji-jer-imamo-zajednicki-cilj"/>
        <a href="http://www.novosti.rs/vesti/sport.294.html:830808-Kako-je-Srbija-remijem-protiv-Ukrajiine-pomogla---Hrvatskoj"/>
        <a href="http://www.novosti.rs/vesti/sport.294.html:830765-Tumbakovic-zadovoljan-ceka-mart-Ne-bih-bio-tako-strog-ovo-je-jedna-od-boljih-utakmica"/>
      </related>
    </article>
  </body>
</html>