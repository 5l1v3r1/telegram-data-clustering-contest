<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/sports/1562332/zalgkiris-panathinaikos-85-86-epistrofi-stis-nikes-gia-toys-prasinoys-"/>
    <meta property="og:site_name" content="NOOZ."/>
    <meta property="article:published_time" content="2019-11-19T21:57:00+00:00"/>
    <meta property="og:title" content="Ζαλγκίρις-Παναθηναϊκός 85-86: Επιστροφή στις νίκες για τους πράσινους!"/>
    <meta property="og:description" content="Ο Παναθηναϊκός πήρε σπουδαία εκτός έδρας νίκη κόντρα στην Ζαλγκίρις του Γιασικεβίτσιους, φτάνοντας στο πολυπόθητο 5-4."/>
  </head>
  <body>
    <article>
      <h1>Ζαλγκίρις-Παναθηναϊκός 85-86: Επιστροφή στις νίκες για τους πράσινους!</h1>
      <address>
        <time datetime="2019-11-19T21:57:00+00:00">19 Nov 2019, 21:57</time>
      </address>
      <p>
        <b>Ο Παναθηναϊκός πήρε σπουδαία εκτός έδρας νίκη κόντρα στην Ζαλγκίρις του Γιασικεβίτσιους, φτάνοντας στο πολυπόθητο 5-4.</b>
      </p>
      <p>Το σκορ άνοιξε με τον<b> Γκριγκόνις </b>να κάνει το 2-0, και γρήγορα έφτασε το 6-0 με καλές επιθέσεις της <b>Ζαλγκίρις</b> και καλάθια από τον <b>ΛεΝτέι</b>.</p>
      <p>Οι πράσινοι ξεκίνησαν άστοχοι και κάνοντας βιαστικές επιθέσεις, αλλά ο <b>Τόμας</b> με δύο γρήγορα καλάθια έκανε το 6-5.</p>
      <p>Ο <b>ΛεΝτέι </b>έκανε πάρτι στη ρακέτα των φιλοξενούμενων και με συνεχόμενα καλάθια έκανε το 10-5, φτάνοντας τους 11 πόντους ήδη στα πρώτα λεπτά.</p>
      <p><b>Ουάιλι </b>και<b> Καλάθης</b> κράτησαν το ματς σε ισορροπία, σε συνδυασμό όμως με κάποια άστοχα σουτ του <b>Φριντέτ</b> το σκορ διαμορφώθηκε σε 16-11 υπέρ της ομάδας του <b>Γιασικεβίτσιους</b>.</p>
      <p>Στα τελευταία λεπτά της περιόδου, ο <b>Καλάθης </b>με δύο εύστοχα τρίποντα αλλά και με μια <a href="https://www.nooz.gr/sports/1562322/panathinaikos-foberi-asist-toy-kalathi-vid-">εκπληκτική ασίστ</a> που οδήγησε σε κάρφωμα του <b>Παπαπέτρου</b>, κατάφερε να βάλει την ομάδα του μπροστά με 16-19, σκορ με το οποίο θα λήξει και το πρώτο δεκάλεπτο.</p>
      <p>Στο δεύτερο δεκάλεπτο, οι δύο ομάδες ξεκίνησαν με ένα γκολ-φάουλ έκαστη, με τον<b> Παπαγιάννη</b> να αστοχεί στην βολή αλλά τον <b>Γιανκούνας</b> να ευστοχεί, κάνοντας το 19-21.</p>
      <p>Οι πράσινοι βρίσκονταν σταθερά μπροστά στο σκορ, κράτησαν όμως ζωντανή την <b>Ζαλγκίρις</b> κάνοντας απανωτά φάουλ και οδηγώντας την αντίπαλη ομάδα στη γραμμή των βολών για 4(!) φορές, κάνοντας το 26-29.</p>
      <p>Ο<b> Φριντέτ </b>κάνει το 26-31 με το πρώτο του καλάθι στον αγώνα, ενώ ο <b>Τόμας </b>με τρίποντο ανεβάζει την διαφορά στους 8 με 26-34.</p>
      <p>Η διαφορά γίνεται διψήφια με δίποντο του <b>Καλάθη </b>(28-38), όμως με γρήγορα καλάθια των <b>Ουόκαπ</b> (τρίποντο) και <b>ΛεΝτέι </b>η διαφορά πέφτει στους 5, ενώ το σκορ ημιχρόνου διαμορφώθηκε σε 33-41 με τρίποντο του<b> Καλάθη</b> στη λήξη.</p>
      <p>Το δεύτερο μισό της αναμέτρησης, ξεκίνησε με καλάθια των <b>Παπαπέτρου</b> και <b>Παπαγιάννη</b>, και με τη διαφορά να ξεφεύγει με δύο σερί τρίποντα του, απίστευτα φορμαρισμένου, <b>Καλάθη</b> στους 16 πόντους υπέρ των πρασίνων (35-51).</p>
      <p>Η διαφορά γρήγορα έπεσε στους 10 πόντους υπέρ του Παναθηναϊκού με τρίποντο του Λαντέιλ, βολές του Ουλανόβας και καλάθι του Λεκαβίτσιους (43-53).</p>
      <p>Με δύο τρίποντα του <b>Παπαπέτρου </b>σε δύο σερί επιθέσεις, η<b> Ζαλγκίρις</b> έμεινε πάλι πίσω με 15 πόντους (46-61), ενώ με βολές<b> Μπέντιλ</b> και <b>Λεκαβίτσιους,</b> ο οποίος έβαλε και δύο σημαντικά δίποντα στο τέλος, το σκορ περιόδου διαμορφώθηκε στο 53-64.</p>
      <p>Στην τελευταία περίοδο, με δύο τρίποντα του<b> Ράις </b>και αντίστοιχα του <b>Λαντέιλ</b> το σκορ έγινε 60-69, ενώ στο 5' πριν το τέλος ο <b>Νικ Καλάθης</b> χρεώθηκε με τέταρτο φάουλ, το οποίο και δημιούργησε ανασφάλεια στον πάγκο των πρασίνων.</p>
      <p>Ο <b>Τόμας </b>απάντησε σε τρίποντο του <b>Λεκαβίτσιους</b> με δικό του εύστοχο σουτ τριών πόντων, διαμορφώνοντας το 65-74.</p>
      <p>Με δύο τρίποντα του <b>Λαντέιλ</b>, ο οποίος ήταν ''καυτός'' πίσω από τη γραμμή των 6,75μ., και ένα εντυπωσιακό κάρφωμα του <b>Παπαγιάννη</b> το σκορ έγινε 71-76, με τη <b>Ζαλγκίρις</b> να πλησιάζει επικίνδυνα.</p>
      <p>Με πολύ δύσκολο καλάθι ο <b>Φριντέτ</b> έκανε το 71-78, δίνοντας προβάδισμα ''ασφάλειας'' στον<b> Παναθηναϊκό.</b></p>
      <p>Ένα λεπτό πριν την λήξη της αναμέτρησης ο <b>Καλάθης</b> χρεώθηκε με 5ο φάουλ, δίνοντας και τρεις βολές στην <b>Ζαλγκίρις</b>.</p>
      <p>Με 36'' δευτερόλεπτα στο χρονόμετρο, και με το σκορ στο 76-81 ο <b>Γκριγκόνις</b> απειλεί με εύστοχο σουτ τριών πόντων κάνοντας το 79-82.</p>
      <p>Ο <b>Παπαπέτρου</b>, ωστόσο, δεν άφησε να χαθεί η νίκη μέσα από τα χέρια τους, ''κλείδωσε'' τη νίκη με κάρφωμα, παρά το ''καρδιοχτύπι'' των πρασίνων όταν ο <b>Μιλάκνις </b>ευστόχησε πίσω από την γραμμή των 6,75μ. για το 84-86, βάζοντας και την έξτρα βολή.</p>
      <p>Το τελικό σκορ διαμορφώθηκε στο 85-86 μετά από δύο άστοχες βολές του <b>Ράις</b>.</p>
      <p>Τα δεκάλεπτα: 16-19, 33-41, 53-64, 85-86</p>
      <related>
        <a href="https://www.nooz.gr/sports/1562322/panathinaikos-foberi-asist-toy-kalathi-vid-"/>
      </related>
    </article>
  </body>
</html>