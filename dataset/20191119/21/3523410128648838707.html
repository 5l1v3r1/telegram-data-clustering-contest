<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640821/%D9%81%DB%8C%D9%84%DB%8C%D9%BE%DB%8C%D9%86-%DA%AF%D8%B1%D9%81%D8%AA%D8%A7%D8%B1-%D8%AF%D8%B1-%D8%AA%D9%88%D9%81%D8%A7%D9%86-%D9%88-%D8%B2%D9%85%DB%8C%D9%86%E2%80%8C%D9%84%D8%B1%D8%B2%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:34:00+00:00"/>
    <meta property="og:title" content="فیلیپین گرفتار در توفان و زمین‌لرزه"/>
    <meta property="og:description" content="در پی وزش شدید توفان در شمال فیلیپین، دستکم ۵ هزار نفر منازل خود را ترک کردند و همچنین زمین‌لرزه‌ای به بزرگی ۵/۹ ریشتر نیز در این کشور به وقوع پیوست."/>
  </head>
  <body>
    <article>
      <h1>
        <a href="https://www.bultannews.com/fa/news/640821/%D9%81%DB%8C%D9%84%DB%8C%D9%BE%DB%8C%D9%86-%DA%AF%D8%B1%D9%81%D8%AA%D8%A7%D8%B1-%D8%AF%D8%B1-%D8%AA%D9%88%D9%81%D8%A7%D9%86-%D9%88-%D8%B2%D9%85%DB%8C%D9%86%E2%80%8C%D9%84%D8%B1%D8%B2%D9%87">فیلیپین گرفتار در توفان و زمین‌لرزه</a>
      </h1>
      <h2>در پی وزش شدید توفان در شمال فیلیپین، دستکم ۵ هزار نفر منازل خود را ترک کردند و همچنین زمین‌لرزه‌ای به بزرگی ۵/۹ ریشتر نیز در این کشور به وقوع پیوست.</h2>
      <address><time datetime="2019-11-19T21:34:00+00:00">19 Nov 2019, 21:34</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>،<b> توفان</b> شدید شمال<b> فیلیپین</b> را درنوردید که در پی آن ۵ هزار نفر منازل خود را ترک کردند. بنابر اعلام سازمان هواشناسی فیلیپین، انتظار می‌رود این توفان با سرعتی معادل ۱۲۰ کیلومتر در ساعت همچنان مناطق شمالی این کشور را در نوردد.</p>
      <p>پیش‌بینی می‌شود دومین دور توفان‌های گرمسیری طی روز‌های آتی به فیلیپین برسد.</p>
      <p>طبق پیش‌بینی‌ها بارش شدید باران ممکن است موجب طغیان رودخانه‌ها و مسدود شدن جاده‌ها شود و این شرایط مناطق کم ارتفاع در استان کاگایان را تهدید می‌کند. مسئولان از ساکنان این مناطق خواسته‌اند به پناهگاه‌ها بروند.</p>
      <p>همچنین در پی وقوع زمین لرزه‌ای به بزرگی ۵/۹ در مقیاس ریشتر در جزیره «میندانائو» در فیلیپین، دستکم چهار نفر زخمی شدند. مرکز لرزه نگاری اروپا-مدیترانه در این باره اعلام کرد این زلزله در ساعت ۱۳ و ۲۲ دقیقه روز دوشنبه به وقت گرینویچ به ثبت رسید و کانون آن در سه کیلومتری جنوب شرقی شهر «سن ویسنته» و در عمق ۱۰ کیلومتری از سطح زمین بوده است. پس از این زلزله، ۳۳ پس لرزه نیز ثبت شده است.</p>
    </article>
  </body>
</html>