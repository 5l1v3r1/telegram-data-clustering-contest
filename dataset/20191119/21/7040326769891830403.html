<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.karar.com/hayat-haberleri/2-siirt-uluslararasi-kisa-film-festivalinde-oduller-sahiplerini-buldu-1388913"/>
    <meta property="og:site_name" content="Karar.com"/>
    <meta property="article:published_time" content="2019-11-19T21:50:00+00:00"/>
    <meta property="og:title" content="2. Siirt Uluslararası Kısa Film Festivali'nde ödüller sahiplerini buldu"/>
    <meta property="og:description" content="Bu sene 11-15 Kasım tarihleri arasında 2’ncisi düzenlenen 'Siirt Uluslararası Kısa Film Festivali' 15 Kasım Cuma akşamı kent meydanında gerçekleştirilen törenle sona erdi. Kapanışını Manuş Baba konseriyle yapan festivalde, Gökalp Gönen'in"/>
  </head>
  <body>
    <article>
      <h1>2. Siirt Uluslararası Kısa Film Festivali'nde ödüller sahiplerini buldu</h1>
      <address>
        <time datetime="2019-11-19T21:50:00+00:00">19 Nov 2019, 21:50</time>
      </address>
      <p>
        <b>Bu sene 11-15 Kasım tarihleri arasında 2’ncisi düzenlenen 'Siirt Uluslararası Kısa Film Festivali' 15 Kasım Cuma akşamı kent meydanında gerçekleştirilen törenle sona erdi. Kapanışını Manuş Baba konseriyle yapan festivalde, Gökalp Gönen'in "Avarya" filmi birinci, Cahit Kaya Demir'in "Fegere" filmi ikinci, Emre Sefer'in "Mahallenin Bazı Kedileri" adlı filmi üçüncü oldu. Abdülkadir Ocak'ın “Kadirin Gecesi" adlı filmi jüri özel ödülüne layık görülürken, Kasım Ördek'in "Yağmur Olup Şehre Düşüyorum" adlı filmi ise İbrahim Hakkı Hazretleri Özel Ödülü’nün sahibi oldu.</b>
      </p>
      <p>Geçen yıl olduğu gibi bu yıl da büyük bir ilgiyle karşılanan ve 11-15 Kasım tarihleri arasında gerçekleştirilen '2. Siirt Uluslararası Kısa Film Festivali'nde ödüller sahiplerine verildi. Kültür ve Turizm Bakanlığı himayesinde Anadolu Kültür ve Sanat Meclisi Derneğince organize edilen, Siirt Valiliği, Siirt Üniversitesi ve Dicle Kalkınma Ajansı (DİKA) tarafından desteklenen festival, dizi ve sinema oyuncuları, yapımcı ve senaristler geçidine sahne oldu.</p>
      <p>
        <b>FESTİVALDE ÖDÜL YAĞMURU</b>
      </p>
      <p>15 Temmuz Demokrasi Meydanı’nda gerçekleştirilen kapanış programı, şarkıcı Burak Uslu konseriyle başladı. Ardından AK Parti Genel Başkan Baş Danışmanı Prof. Dr. Yasin Aktay ve Siirt Valisi Ali Fuat Atik’in kapanış konuşmalarıyla devam eden törende, usta oyuncu Salih Kalyon’un “Memleket Saat Ayarı” adlı tek kişilik gösterisi ve Baykan Cumhuriyet Ortaokulu öğrencilerinin koro ekibi büyük beğeni topladı. Gösterinin sonunda Vali Atik ve Aktay, festivale katılan yapımcılar Şafak Bakkalbaşıoğlu ve Mahperi Uçar, gazeteci Canan Kaya, senarist Hakan Haksun, yönetmen Jale Atabey, yapımcı Atilla Aslan, oyuncu Erkan Bektaş, oyuncu Sermin Hürmeriç, oyuncu Gizem Denizci, oyuncu Zilan Duru, yönetmen Hakan Kurşun, yapımcı Galip Güner, oyuncu Adnan Erdoğan ve oyuncu Halil İbrahim Kalaycıoğlu'na plaket verdi. Plaket takdiminin ardından ise ödüllerin dağıtılmasına geçildi.</p>
      <figure>
        <img src="https://static.karar.com/img/article_detail/19-11/19/ana-manset-2-1574189604.jpg"/>
      </figure>
      <p>
        <b>BİNLERCE KİŞİ MANUŞ BABA KONSERİNİ İZLEDİ</b>
      </p>
      <p>Türkiye ve yurt dışından kurmaca, belgesel, animasyon ve deneysel kategorilerinde yarışmaya katılan 435 kısa film arasından finale kalan 32 kısa filmden yönetmenliğini Gökalp Gönen’in yaptığı “Avarya” 10 bin liralık birincilik ödülünü, Cahit Kaya Demir’in “Fegere” adlı filmi 7 bin 500 liralık ikincilik ödülünü, Emre Sefer’in “Mahallenin Bazı Kedileri” adlı filmi ise 5 bin liralık üçüncülük ödülünü aldı. Festivalin jüri özel ödülüne Abdülkadir Ocak’ın “Kadirin Gecesi” adlı kısa filmi layık görülürken, bu yıl ilk kez verilen İbrahim Hakkı Hazretleri Özel Ödülü’nün sahibi ise Kasım Ördek’in “Yağmur Olup Şehre Düşüyorum” adlı kısa filmi oldu.</p>
      <figure>
        <img src="https://static.karar.com/img/article_detail/19-11/19/ana-manset-2-1574189654.jpg"/>
      </figure>
      <p>Gecenin sonunda sahne alan şarkıcı Manuş Baba ise seslendirdiği parçalarla Siirt halkına unutulmaz bir gece yaşattı. Binlerce kişinin kent meydanını doldurduğu konserde ünlü şarkıcının sevilen şarkıları hep bir ağızdan söylendi.</p>
      <related>
        <a href="https://www.karar.com/guncel-haberler/yasadigin-sehirde-neler-oluyor-tikla-ogren-386780"/>
      </related>
    </article>
  </body>
</html>