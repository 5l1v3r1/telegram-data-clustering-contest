<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/culture/259884/new-yorker-o-theodoros-koyrentzis-fernei-ton-thyellodi-vernti-toy-sti-nea-yorki"/>
    <meta property="og:site_name" content="LiFO"/>
    <meta property="article:published_time" content="2019-11-19T21:44:00+00:00"/>
    <meta property="og:title" content="New Yorker: Ο Θεόδωρος Κουρεντζής φέρνει τον θυελλώδη Βέρντι του στη Νέα Υόρκη"/>
    <meta property="og:description" content="Με ένα μακροσκελές άρθρο το New Yorker υποδέχεται τον Θεόδωρο Κουρεντζή στη Νέα Υόρκη"/>
  </head>
  <body>
    <article>
      <h1>New Yorker: Ο Θεόδωρος Κουρεντζής φέρνει τον θυελλώδη Βέρντι του στη Νέα Υόρκη</h1>
      <h2>Με ένα μακροσκελές άρθρο το New Yorker υποδέχεται τον Θεόδωρο Κουρεντζή στη Νέα Υόρκη</h2>
      <address><time datetime="2019-11-19T21:44:00+00:00">19 Nov 2019, 21:44</time> by <a rel="author">LIFOTEAM</a></address>
      <p>
        <b>Με ένα εκτενές άρθρο το New Yorker αναφέρεται στην εμφάνιση του <a href="https://www.lifo.gr/tags/%CE%98%CE%B5%CF%8C%CE%B4%CF%89%CF%81%CE%BF%CF%82+%CE%9A%CE%BF%CF%85%CF%81%CE%B5%CE%BD%CF%84%CE%B6%CE%AE%CF%82">Θεόδωρου Κουρεντζή</a> στην αμερικανική μητρόπολη <a href="https://www.lifo.gr/guide/culturenews/i_was_there/234181/rekviem-apo-ton-theodoro-koyrentzi-an-zoyse-o-vernti-tha-itan-to-idio-sygkinimenos">όπου και θα διευθύνει το «Ρέκβιεμ» του Βέρντι</a> το οποίο έχει ήδη κατακτήσει την Ευρώπη.</b>
      </p>
      <p>Συγκεκριμένα, ο Joshua Yaffa, ανταποκριτής του New Yorker στη Μόσχα, ταξίδεψε στην Αγία Πετρούπολη όπου συνάντησε τον Έλληνα μαέστρο στο κτίριο της φιλαρμονικής της πόλης και παρακολούθησε την πρεμιέρα του «Ρέκβιεμ». Ο Βέρντι έγραψε το Ρέκβιεμ με αφορμή τους θανάτους του Ροσίνι και του συγγραφέα Αλεσάντρο Μαντσόνι. Ο Ιταλός συνθέτης μελοποίησε τη νεκρώσιμη ακολουθία της καθολικής εκκλησίας κι έφτιαξε ένα έργο οπερατικών διαστάσεων για ορχήστρα, διπλή χορωδία και τέσσερις σολίστ.</p>
      <p>Ο Κουρεντζής περιόδευσε στην Ευρώπη την άνοιξη με το «Ρέκβιεμ» και η συναυλία έλαβε ενθουσιώδεις κριτικές. «Λιγότερο συναυλία και περισσότερο ιεροτελεστία», γράφτηκε χαρακτηριστικά. Απόψε, ο Έλληνας μαέστρος θα παρουσιάσει το έργο και στο αμερικανικό κοινό ξεκινώντας από το Shed της Νέας Υόρκης. «Τον έχουν περιγράψει ως πανκ, γκοθ, αναρχικό και γκουρού - όλα έχουν στοιχεία αλήθειας αλλά αποτυγχάνουν να αποδώσουν το μείγμα ταλέντου, χαρίσματος και ενέργειας που τον έφερε από την περιφέρεια του κόσμου της μουσικής στις πλέον διακεκριμένες σκηνές», αναφέρει ο Yaffa μεταφέροντας ένα χαρακτηριστικό απόσπασμα από το πορτρέτο του Κουρεντζή στους Times.</p>
      <p>Ο Yaffa μίλησε με τον Κουρεντζή ο οποίος απέρριψε ότι υπάρχει οτιδήποτε προβοκατόρικο ή θεατρικό στις σαρωτικές εμφανίσεις του στο πόντιουμ. «Ποια είναι η εναλλακτική;» ρώτησε ο μαέστρος. «Να έρθεις στη σκηνή για το Ρέκβιεμ του Βέρντι και να έχεις μία έκφραση σαν να μη νοιάζεσαι πραγματικά, να το παίζεις χαλαρός και να διαβάζεις τις νότες;» είπε ο Κουρεντζής. «Όταν οι άνθρωποι μιλάνε για θεατρικότητα εννοούν πως κάτι είναι ψεύτικο, αλλά δεν είναι ψεύτικο να είσαι ειλικρινής για τις ιδέες σου και τις πεποιθήσεις σου, να βυθίζεσαι σε όλες τις διαστάσεις της μουσικής, να λιώνεις εκεί και να ερωτεύεσαΙ το αντικείμενο», προσθέτει ο διακεκριμένος μαέστρος. «Φυσικά», συνεχίζει, «για τον σύγχρονο ειρωνικό άνθρωπο ο έρωτας δεν υπάρχει, είναι ορμόνες, κάτι από το δεξί κομμάτι του εγκεφάλου του που αναμειγνύεται με το αριστερό».</p>
      <p>Ο ανταποκριτής του New Yorker αναφέρεται διεξοδικά στην πορεία ζωής του Κουρεντζή που έφυγε από την Αθήνα για σπουδές στην Αγία Πετρούπολη το 1994, στο πέρασμά του από το το Νοβοσιμπίρσκ της Σιβηρίας, τη δημιουργία της musicAeterna και τη μετεγκατάσταση του Κουρεντζή στο Περμ. «Εκεί έμαθα να κάνω πρώτα αυτό που είναι πραγματικά σημαντικό και μετά όλα τα άλλα», αναφέρει ενώ φαίνεται να γνωρίζει τη δύναμη της δημιουργίας του. «Οι άνθρωποι αλλάζουν ή φεύγουν», εξομολογείται πριν προσθέσει πως αυτό τον τρομάζει λίγο γιατί δεν θέλει να δημιουργήσει μία σέχτα. Οι πρόβες στο Περμ διαρκούσαν για ώρες πολλές φορές ακόμα και μετά τα μεσάνυχτα.</p>
      <p>Ο Markus Hinterhäuser καλλιτεχνικός διευθυντής του Salzburg Festival ανέφερε ότι το 2017 ο Κουρεντζής και οι μουσικοί του έκαναν πρόβα τουλάχιστον έξι εβδομάδες πριν την εμφάνισή τους. «Μπορεί να γίνει απαιτητικός, δεν είναι πάντα εύκολο μαζί του», σχολίασε ο Hinterhäuser. «Δεν ικανοποιείται με τον μέσο όρο. Η γλώσσα της μουσικής προσφέρει εκατομμύρια δυναμικές πιθανότητες και θέλει να τις εξερευνήσει όλες, να δημιουργήσει την πορεία του μέσα σε αυτή τη γεωγραφία των λεπτομερειών και των συναισθημάτων».</p>
      <p>
        <i>Με πληροφορίες από New Yorker</i>
      </p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/music_articles/233847/theodoros-koyrentzis-o-apolytos-rok-star-tis-klasikis-moysikis"/>
      </related>
    </article>
  </body>
</html>