<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%ce%ba%cf%84%ce%b1%ce%ba%cf%84%ce%bf-to-%ce%b9%cf%83%cf%81%ce%b1%ce%ae%ce%bb-%ce%b2%ce%bf%ce%bc%ce%b2%ce%ac%cf%81%ce%b4%ce%b9%cf%83%ce%b5-%cf%84%ce%b7-%ce%b4%ce%b1%ce%bc%ce%b1%cf%83%ce%ba%cf%8c.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T21:22:43+00:00"/>
    <meta property="og:title" content="To Ισραήλ βομβάρδισε τη Δαμασκό – Μπαράζ αεροπορικών επιδρομών κοντά στο αεροδρόμιο – Στα ύψη η ένταση"/>
    <meta property="og:description" content="Στα ύψη η ένταση πλέον στη Συρία, καθώς μετά την ανακοίνωση των ισραηλινών δυνάμεων για επίθεση με ρουκέτες προερχόμενες από συριακό έδαφος, το Τελ Αβίβ απάντησε με σφοδρές αεροπορικές επιδρομές κοντά στο αεροδρόμιο της πρωτεύουσας της Συρίας, νότια και νοτιοδυτικά της Δαμασκού."/>
  </head>
  <body>
    <article>
      <h1>To Ισραήλ βομβάρδισε τη Δαμασκό – Μπαράζ αεροπορικών επιδρομών κοντά στο αεροδρόμιο – Στα ύψη η ένταση</h1>
      <address>
        <time datetime="2019-11-19T21:22:43+00:00">19 Nov 2019, 21:22</time>
      </address>
      <p>
        <b>Στα ύψη η ένταση πλέον στη Συρία, καθώς μετά την ανακοίνωση των ισραηλινών δυνάμεων για επίθεση με ρουκέτες προερχόμενες από συριακό έδαφος, το Τελ Αβίβ απάντησε με σφοδρές αεροπορικές επιδρομές κοντά στο αεροδρόμιο της πρωτεύουσας της Συρίας, νότια και νοτιοδυτικά της Δαμασκού.</b>
      </p>
      <p>Το Ισραήλ εξαπέλυσε αεροπορικές επιδρομές στη Συρία, κοντά στη Δαμασκό, «σε απάντηση» στις ρουκέτες που έπεσαν σε ισραηλινό έδαφος από την εμπόλεμη χώρα, ανακοίνωσε σήμερα το Συριακό Παρατηρητήριο Ανθρωπίνων Δικαιωμάτων, ενώ τα συριακά κρατικά μέσα μετέδωσαν μόνο ότι ακούστηκαν «εκρήξεις» κοντά στο αεροδρόμιο της συριακής πρωτεύουσας.</p>
      <p>
        <b>Ο ισραηλινός στρατός δεν ανακοίνωσε ότι διεξήγαγε πλήγματα στη Συρία. Ωστόσο το πρωί είχε επισημάνει ότι αναχαίτισε τέσσερις ρουκέτες που εκτοξεύθηκαν από τη Συρία και, σύμφωνα με το Παρατηρητήριο, προχώρησε σε αεροπορικές επιδρομές ως αντίποινα.</b>
      </p>
      <figure>
        <iframe data-src="https://twitter.com/IDF/status/1196632886692253698?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>Από την έναρξη της κρίσης στη Συρία το 2011 το Ισραήλ έχει εξαπολύσει πολλές επιδρομές στη χώρα, κυρίως εναντίον του καθεστώτος στη Δαμασκό και των συμμάχων του, του Ιράν και του λιβανέζικου κινήματος Χεζμπολάχ.</b>
      </p>
      <p>«Ισραηλινά αεροπλάνα έριξαν πυραύλους εναντίον θέσεων νότια και νοτιοδυτικά της Δαμασκού», διευκρίνισε ο διευθυντής του Παρατηρητηρίου Ράμι Αμπντέλ Ραχμάν, επισημαίνοντας ότι ενεργοποιήθηκε η αντιαεροπορική άμυνα της Συρίας.</p>
      <p><i><b>«Οι ισραηλινοί βομβαρδισμοί είχαν στόχο θέσεις φιλοκαθεστωτικών ομάδων από τις οποίες εκτοξεύθηκαν πύραυλοι που είχαν στόχο το Ισραήλ», πρόσθεσε. Οι θέσεις αυτές ενδέχεται να είναι της Χεζμπολάχ, που στηρίζει την κυβέρνηση του προέδρου Μπασάρ αλ Άσαντ, ή παλαιστινιακών οργανώσεων»</b></i>, διευκρίνισε η ΜΚΟ. Το επίσημο συριακό πρακτορείο SANA μετέδωσε απλώς ότι «ακούστηκαν εκρήξεις κοντά στο αεροδρόμιο της Δαμασκού» χωρίς να δώσει άλλες διευκρινίσεις.</p>
      <figure>
        <iframe data-src="https://twitter.com/codepink/status/1196882085773901825?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>