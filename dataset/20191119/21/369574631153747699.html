<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/trump-podle-exzmocnence-tlacil-na-kyjev-kvuli-bidenovi/r~0f0e15200b1611ea84c6ac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T21:34:33+00:00"/>
    <meta property="og:title" content="Ukrajinská kauza: Trump podle exzmocněnce tlačil na Kyjev kvůli Bidenovi"/>
    <meta property="og:description" content="Bývalý zvláštní zmocněnec USA pro Ukrajinu připustil, že si tohoto nátlaku, který prý nyní vidí, měl všimnout dříve."/>
  </head>
  <body>
    <article>
      <h1>Ukrajinská kauza: Trump podle exzmocněnce tlačil na Kyjev kvůli Bidenovi</h1>
      <address>
        <time datetime="2019-11-19T21:34:33+00:00">19 Nov 2019, 21:34</time>
      </address>
      <p>"Ve zpětném pohledu nyní chápu, že ostatní vnímali myšlenku vyšetřování možné korupce týkající se ukrajinské společnosti Burisma jako ekvivalent vyšetřování bývalého viceprezidenta <a href="https://zpravy.aktualne.cz/joe-biden/l~i:keyword:15031/">Bidena</a>," řekl Volker. Ve vedení společnosti Burisma působil Bidenův syn Hunter.</p>
      <p>Bývalý viceprezident demokratického prezidenta Baracka <a href="https://www.aktualne.cz/wiki/zahranici/barack-obama/r~i:wiki:910/">Obamy</a> podle <a href="https://zpravy.aktualne.cz/donald-trump/l~i:keyword:83463/">Trumpa</a> v roce 2016 v Kyjevě intervenoval ve prospěch svého syna podezřelého tehdy z korupce. Ukrajinští vyšetřovatelé žádné důkazy proti Hunteru Bidenovi nenašli, Trump ale letos chtěl, aby vyšetřování obou Bidenů Ukrajina znovu otevřela.</p>
      <p>Související</p>
      <h3>Tlak na Trumpovo odvolání se stupňuje. Skandál prezidenta popíšou klíčoví svědci</h3>
      <figure>
        <img src="https://cdn.xsd.cz/resize/0309070c801d36f896fb34bc3c3309f9_extract=0,0,1959,1102_resize=240,135_.jpg?hash=b8c9cdcc4235a5f7627e3eca5188758b"/>
      </figure>
      <p>Volker dnes řekl, že vzniklou situaci měl chápat jinak, protože pokud by tak učinil, byl by prý k věci sám vznesl výhrady. Volker je přitom považován za jednoho z takzvané trojice "amigos" (přátel), kteří podle médií podporovali Trumpovu alternativní politiku vůči Ukrajině. Za další dva jsou označováni americký velvyslanec při EU Gordon Sondland a ministr energetiky Rick Perry.</p>
      <p>Volker hovořil také o poradě v Bílém domě z 10. července, kdy Sondland zmínil vyšetřování jako podmínku pro přijetí ukrajinského prezidenta Volodymyra Zelenského v Oválné pracovně Trumpem. Tento komentář podle Volkera všichni přítomní považovali za nevhodný.</p>
      <p>Spolu s Volkerem dnes před výbor předstoupil bývalý poradce Bílého domu pro ruské a evropské záležitosti Tim Morrison. Ten uvedl, že rezignoval ze své vůle a že neměl žádný strach z odvety za to, že již dříve v rámci Trumpova sněmovního vyšetřování vypovídal.</p>
      <p>Morrison také řekl, že nezná identitu člověka, který vynesl na veřejnost informace, jež vyšetřování ukrajinské kauzy odstartovaly. Dodal, že i přes neshody republikánů s demokraty je nezbytné, aby obě strany pokračovaly v podpoře Ukrajiny.</p>
      <p>Již dopoledne místního času (odpoledne SEČ) před výborem vypovídali bezpečnostní představitel Bílého domu a expert na Ukrajinu Alexander Vindman a poradkyně viceprezidenta Mikea Pence Jennifer Williamsová. Ve středu budou slyšení pokračovat, hovořit před kongresmany bude mimo jiné Sondland.</p>
    </article>
  </body>
</html>