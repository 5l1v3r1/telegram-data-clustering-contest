<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/all-other-sports/basketball/basketball-international/598194/entos-edras-itta-gia-tin-aek"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T21:29:00+00:00"/>
    <meta property="og:title" content="Εντός έδρας ήττα για την ΑΕΚ"/>
    <meta property="og:description" content="Το σερί έξι νικών της ΑΕΚ (4-2) σε όλες τις διοργανώσεις έλαβε τέλος, καθώς η Ράστα Βέχτα (4-2) ήταν καταιγιστική στην τρίτη περίοδο (15-29) κι έφυγε με το..."/>
  </head>
  <body>
    <article>
      <h1>Εντός έδρας ήττα για την ΑΕΚ</h1>
      <address><time datetime="2019-11-19T21:29:00+00:00">19 Nov 2019, 21:29</time> by <a rel="author">Sigmalive.Sports</a></address>
      <p>Το σερί έξι νικών της ΑΕΚ (4-2) σε όλες τις διοργανώσεις έλαβε τέλος, καθώς η Ράστα Βέχτα (4-2) ήταν καταιγιστική στην τρίτη περίοδο (15-29) κι έφυγε με το «διπλό» από το ΟΑΚΑ (75-79), για την 6η αγωνιστική του BCL.<br/> <br/>Η γερμανική ομάδα παρουσιάστηκε στο ΟΑΚΑ όπως θα περίμενε κανείς: επιθετική και σκληρή. Η ΑΕΚ, όμως, χάθηκε στην τρίτη περίοδο, με αποτέλεσμα οι αντίπαλοι να κάνουν επιμέρους 15-29 και να πάρουν τα «ηνία» του αγώνα μέχρι το τέλος.<br/> <br/>Οι «κιτρινόμαυροι» προσπάθησαν να επιστρέψουν στην τελευταία περίοδο, αλλά δεν τα κατάφεραν και υπέστησαν την πρώτη τους ήττα, μετά από έξι σερί νίκες σε όλες τις διοργανώσεις.<br/> <br/>Σαντ-Ρος (21π., 3ασ., 3ρ., 3κλ.), Λάνγκφορντ (19π., 5ρ., 6ασ.), Σλότερ (11π., 8ρ.) και Γιάνκοβιτς (9π., 4ρ.) δεν ήταν αρκετοί.<br/> <br/>Το ματς<br/> <br/>Η αναμέτρηση απέκτησε γρήγορο ρυθμό μέσα από τα τρίποντα των ομάδων (13-9, 5'), αλλά η ΑΚΕ έφτασε στο +7, μετά από βοήθειες των Χρυσικόπουλου - Σλότερ (16-9, 7'). Ωστόσο, η Ράστα Βέχτα άρχισε να αντιδρά, έγινε πιο σκληρή στην άμυνα, ισοφάρισε στο δεκάλεπτο (18-18) κι επέκτεινε το σερί της (9-0), για να περάσει μπροστά (18-22, 12'). Ο Γιάνκοβιτς προσέφερε λύσεις (26-26, 14') και στην συνέχεια ανέλαβαν δράση οι Λάνγκφορντ, Σαντ-Ρος και Σλότερ, έκαναν επιμέρους 11-2, για να πάει η ΑΕΚ με το +7 στα αποδυτήρια (40-33, 20').<br/> <br/>Στην τρίτη περίοδο, οι Γερμανοί επέστρεψαν στο παρκέ... ψυχωμένοι κι έκαναν ένα γρήγορο σερί 8-0 (40-41, 22'). Ακολούθησε... καταιγισμός τριπόντων με πρωταγωνιστές τους Σαντ-Ρος - Λάνγκφορντ από τη μία και Βαστούρια - Ουάινραϊτ από την άλλη (49-49, 25'). Η γερμανική ομάδα έμοιαζε... ασταμάτητη, ο Σίμπσον άρχισε επίσης να εκτελεί κι έβαλε την Ράστα στο +7 στο 30' (55-62). Η Ράστα Βέχτα έφτασε για πρώτη φορά στο ματς σε διψήφια διαφορά (55-66, 31'), αλλά ο Σαντ-Ρος μείωσε σε 65-70 (35'). Οι αποφάσεις των διαιτητών εκνεύρισαν τους γηπεδούχους, με τους φιλοξενούμενους να κρατούν το προβάδισμα (67-75, 38'). Ο Λάνγκφορντ ευστόχησε από την περιφέρεια (72-75, 39'), αλλά το ίδιο έκανε και ο Ντι Λίο (72-78), με τον Αμερικανό της ΑΕΚ να έχει τον τελευταίο λόγο (75-79, 40').<br/> <br/>Τα δεκάλεπτα: 18-18, 40-33, 55-62, 75-79.</p>
    </article>
  </body>
</html>