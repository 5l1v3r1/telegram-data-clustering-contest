<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473736-premier-pozytywnie-ocenia-wyrok-tsue"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T21:03:41+00:00"/>
    <meta property="og:title" content="Premier: Bardzo dobrze się stało, że TSUE zrozumiał, że reforma wymiaru sprawiedliwości jest kompetencją krajów członkowskich"/>
    <meta property="og:description" content="&quot;Bardzo dobrze się stało, że Europejski Trybunał Sprawiedliwości zrozumiał, że reforma wymiaru sprawiedliwości jest kompetencją krajów członkowskich i tak pozostanie&quot; - mówił premier Mateusz Morawiecki."/>
  </head>
  <body>
    <article>
      <h1>Premier: Bardzo dobrze się stało, że TSUE zrozumiał, że reforma wymiaru sprawiedliwości jest kompetencją krajów członkowskich</h1>
      <address><time datetime="2019-11-19T21:03:41+00:00">19 Nov 2019, 21:03</time> by <a rel="author" href="https://wpolityce.pl/autorzy/100-zespol-wpolitycepl" target="_blank">Zespół wPolityce.pl</a></address>
      <blockquote>
        <b>Bardzo dobrze się stało, że Europejski Trybunał Sprawiedliwości zrozumiał, że reforma wymiaru sprawiedliwości jest kompetencją krajów członkowskich i tak pozostanie</b>
      </blockquote>
      <p>— powiedział premier Mateusz Morawiecki odpowiadając na pytania posłów zadawanych po expose szefa rządu.</p>
      <p>Trybunał Sprawiedliwości UE wydał we wtorek wyrok w odpowiedzi na pytania prejudycjalne zadane przez Izbę Pracy Sądu Najwyższego. Trybunał orzekł, że to Sąd Najwyższy ma badać niezależność nowej Izby Dyscyplinarnej, by ustalić, czy może ona rozpoznawać spory dotyczące przejścia sędziów Sądu Najwyższego w stan spoczynku. Zdaniem TSUE, jeśli SN uznałby, że Izbie Dyscyplinarnej brak niezależności i bezstronności, mógłby - zgodnie z wyrokiem TSUE - przestać stosować przepisy, na mocy których to właśnie do tej Izby należy rozpoznawanie sporów dotyczących przejścia w stan spoczynku sędziów SN.</p>
      <p>Premier zapowiedział też dalszą reformę sądów.</p>
      <blockquote>W sądach natomiast potrzebujemy głębokiej reformy. Na pewno potrzebujemy dalszej reformy na wszystkich poziomach</blockquote>
      <p>— stwierdził szef rządu.</p>
      <blockquote>Znaczący był wzrost liczby spraw zakończonych (przez prokuratury - PAP) z 834 tys. do 1 mln 76 tys., czyli pokazuje to podniesienie efektywności w paru wymiarach. Mówiliście też państwo o aktach oskarżenia. Jest znaczący wzrost aktów oskarżenia ze 179 tys. do 238 tys. i spadek liczby osób uniewinnionych z 6701 do 5898. Nie jest tak, że prokuratura śpi nic nie robi, nie pracuje i nie przekazuje spraw do sądów</blockquote>
      <p>— powiedział Morawiecki.</p>
      <p>as/PAP</p>
    </article>
  </body>
</html>