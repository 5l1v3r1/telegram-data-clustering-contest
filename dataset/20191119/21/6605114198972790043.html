<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.szoljon.hu/sport/hazai-sport/nem-sikerult-a-bravur-2041566/"/>
    <meta property="og:site_name" content="SZOLJON"/>
    <meta property="article:published_time" content="2019-11-19T21:35:00+00:00"/>
    <meta property="og:title" content="A pótselejtezőben bízhatunk"/>
    <meta property="og:description" content="A magyar labdarúgó-válogatott kétgólos vereséget szenvedett Wales vendégeként az Európa-bajnoki selejtezősorozat keddi játéknapján."/>
  </head>
  <body>
    <article>
      <h6 class="kicker">WALES - MAGYARORSZÁG 2:0</h6>
      <h1>A pótselejtezőben bízhatunk</h1>
      <address>
        <time datetime="2019-11-19T21:35:00+00:00">19 Nov 2019, 21:35</time>
      </address>
      <h4>A magyar labdarúgó-válogatott kétgólos vereséget szenvedett Wales vendégeként az Európa-bajnoki selejtezősorozat utolsó, keddi játéknapján, így márciusban pótselejtezőre kényszerül.</h4>
      <p>A szigetországiak a 15. percben Aaron Ramsey fejesével szereztek vezetést, majd a második félidő elején a Juventus játékosa állította be a végeredményt is, amellyel a három éve elődöntős Wales a horvátok mögött csoportmásodikként kijutott a jövő évi kontinenstornára.</p>
      <p>Nem kezdett olyan megilletődötten, vagy ijedten a magyar válogatott, mint Horvátországban, vagy négy napja a Puskás Aréna megnyitóján Uruguay ellen,</p>
      <blockquote>Marco Rossi szövetségi kapitány láthatóan agresszív futballt kért játékosaitól.</blockquote>
      <p>Eleinte nem ízlett a szigetországiaknak a magyarok sok futással párosuló mezőnyjátéka, ami védekezésben hatékonynak bizonyult ugyan, ám támadásban már nem sokat ért, mivel a sok pontatlan passz miatt nem sikerült megtartani a labdát.</p>
      <figure>
        <img src="https://kpi.mediaworks.hu/wp-content/uploads/2019/11/DAS20191119014-e1574199187562.jpg"/>
        <figcaption>Szoboszlai Dominik (b2) és a walesi Chris Mepham (b) a Wales – Magyarország labdarúgó Európa-bajnoki selejtezőmérkőzésen a cardiffi városi stadionban <br/>Fotó: Kovács Tamás / MTI</figcaption>
      </figure>
      <p>A három hiányzó miatt felforgatott magyar védelem első megingását kihasználta a walesi csapat, amely így 15 perc után előnybe került: Nagy Zsoltot átjátszották, így Langnak kellett kiváltania a jobb szélen meglóduló Bale-re, középen pedig üresesen maradt Ramsey, aki fejjel nem is hibázott ziccerben.</p>
      <blockquote>A gól nem változtatott a játék képén, a szigetországiak irányítottak, a magyarok gyors ellentámadásokban bíztak, de az akciók rendre elakadtak.</blockquote>
      <p>A walesiek a gólhoz hasonló támadás végén a második ziccerüket elhibázták Moore révén, viszont</p>
      <blockquote>nem sokkal később először a magyarok is veszélyeztettek, Szalai okosan visszafejelt labdája után Szoboszlai lőhetett volna gólt, de Hennessey óriásit védett, majd a kipattanó után Sallai próbálkozását is hárította.</blockquote>
      <p>A szünetig több helyzet nem volt, a magyarok – két megingást leszámítva – szervezetten védekeztek, de támadásban szinte semmiféle veszélyt nem jelentettek, mert előre játékban rendkívül pontatlan volt a középpályás sor.</p>
      <figure>
        <img src="https://kpi.mediaworks.hu/wp-content/uploads/2019/11/DAS20191119010-e1574200817838.jpg"/>
        <figcaption>Nagy Zsolt (j) és a walesi Gareth Bale <br/>Fotó: Kovács Tamás / MTI</figcaption>
      </figure>
      <p>A második játékrész a lehető legrosszabbul kezdődött, egy szabadrúgást követően azonnal megduplázta előnyét a hazai csapat.</p>
      <p>A második kapott gól alaposan megtörte a magyarokat, akik szinte teljesen beszorultak a hátralévő időben.</p>
      <blockquote>A megtizedelt védelem viszont állta a sarat a nyomás alatt, a hátvédek rengeteg lövést blokkoltak, helyenként önfeláldozóan mentettek, s rendre kisegítették egymást.</blockquote>
      <p>A hátsó egység teljesítményéről árulkodó, hogy a sok hazai lehetőség ellenére Gulácsi a 75. percben védett először bravúrral. A támadójátékról pedig az a legbeszédesebb, hogy a walesi hálóőrnek jószerivel dolga sem akadt, mivel a magyar együttes a félpályát is csak elvétve lépte át, így pedig még a szépítésre sem volt reális esélye.</p>
      <blockquote>Az utolsó negyedórában a walesiek egyre inkább a biztonságra törekedtek, ezért ekkor csökkent a magyar kapura nehezedő nyomás is.</blockquote>
      <p>Összességében Wales végig jobban futballozva megérdemelten nyerte meg a találkozót, és jutott ki az Eb-re.</p>
      <p>A magyarok a kudarccal a negyedik helyre csúsztak vissza az ötösben, mert a sereghajtó Azerbajdzsánt legyőző Szlovákia is megelőzte.</p>
      <blockquote>Marco Rossi szövetségi kapitány csapata a tavaly őszi Nemzetek Ligája alapján még a márciusi pótselejtezőn kijuthat a részben budapesti rendezésű Eb-re.</blockquote>
      <p>Ehhez két meccset kell majd nyernie, az ellenfelek a pénteki sorsoláson derülnek ki, az első találkozót mindenképpen idegenben játssza a nemzeti együttes.</p>
      <p>A magyarok az 1986-os világbajnokság óta nem jutottak ki egyenes ágon világtornára.</p>
      <figure>
        <img src="https://kpi.mediaworks.hu/wp-content/uploads/2019/11/DAS20191119003-1-e1574200888507.jpg"/>
        <figcaption>Nagy Zsolt (j) és a walesi Aaron Ramsey <br/>Fotó: Kovács Tamás / MTI</figcaption>
      </figure>
      <p>„Az első félidő többé-kevésbé kiegyenlített volt, Ramsey kihasználta a helyzetét, nálunk pedig Szoboszlai és Sallai is elrontotta a ziccerét. A második játékrészben két perc után gólt kaptunk, erre pedig nem tudott reagálni a csapat. A fiúk megpróbáltak harcolni, de ezen a szinten ez kevésnek bizonyult” – értékelt elkeseredetten Marco Rossi szövetségi kapitány, aki szerint a középpályán többen is alulteljesítettek, de megemlítette, hogy a védelem is nagyot hibázott az első gólnál.</p>
      <blockquote>Az olasz szakember megismételte korábbi kijelentéseit, hogy megtisztelő Csányi Sándor MLSZ-elnök bizalma, aki szerződéshosszabbításról biztosította, de sose lesz a magyar futball útjában, ha valaki jobban látná el ezt a feladatot, azonnal lemond a posztjáról.</blockquote>
      <p>„Különleges este volt. Az egyik legszebb nap az életemben. A nyári vereségek után visszajöttünk és kijutottunk az Eb-re. Ezen a meccsen elszántak voltunk, nem lehetett hibázni és nem is hibáztunk” – mondta Ryan Giggs, a walesiek szakvezetője, aki külön kiemelte a duplázó Aaron Ramseyt, aki sérülései miatt először kezdett a sorozatban, emiatt nagyon hiányzott a csapatából.</p>
      <p>Eb-selejtező, E csoport, 10. (utolsó) játéknap:<br/>Wales-Magyarország 2-0 (1-0)<br/>—————————-<br/>Cardiff, Cardiff City Stadion, 31 762 néző, v.: Ovidiu Hategan (román)<br/>gólszerző: Ramsey (15., 47.)<br/>sárga lap: Lockyer (72.), James (88.), illetve Pátkai (66.), Kovács I. (71.)</p>
      <p>Wales:<br/>——<br/>Wayne Hennessey – Connor Roberts, Tom Lockyer, Chris Mepham, Ben Davies – Joe Morrell (Ethan Ampadu, 50.), Joe Allen – Aaron Ramsey, Gareth Bale (Harry Wilson, 88.), Daniel James – Kieffer Moore</p>
      <p>Magyarország:<br/>————-<br/>Gulácsi Péter – Lovrencsics Gergő, Baráth Botond, Lang Ádám, Nagy Zsolt – Pátkai Máté, Nagy Ádám (Kovács István, 60.) – Dzsudzsák Balázs (Varga Roland, 72.), Szoboszlai Dominik, Sallai Roland (Holender Filip, 83.) – Szalai Ádám</p>
      <p>
        <i>Forrás: MTI</i>
      </p>
    </article>
  </body>
</html>