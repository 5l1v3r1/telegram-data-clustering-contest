<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/mateusz-morawiecki-do-poslow-gdzie-wtedy-byly-wasze-samorzady-wasze-okrzyki,135231.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T21:48:00+00:00"/>
    <meta property="og:title" content="Mateusz Morawiecki do posłów: Gdzie wtedy były wasze samorządy? Wasze okrzyki?"/>
    <meta property="og:description" content="Warto docenić efektywność podatkową, skuteczność tego, co robimy, bo samorządy, o które się upominaliście, są tej skuteczności beneficjentem - podkreślił premier Mateusz Morawiecki, zwracając się do posłów w Sejmie."/>
  </head>
  <body>
    <article>
      <h1>Mateusz Morawiecki do posłów: Gdzie wtedy były wasze samorządy? Wasze okrzyki?</h1>
      <address><time datetime="2019-11-19T21:48:00+00:00">19 Nov 2019, 21:48</time> by <a rel="author">PAP/JS  </a></address>
      <h4>Warto docenić efektywność podatkową, skuteczność tego, co robimy, bo samorządy, o które się upominaliście, są tej skuteczności beneficjentem - podkreślił premier Mateusz Morawiecki, zwracając się do posłów w Sejmie.</h4>
      <hr/>
      <p>Morawiecki powiedział, że podczas pytań posłów po debacie nad jego expose, często padały głosy dotyczące oświaty. Premier zapewnił, że poda w tym zakresie "nagie fakty".</p>
      <p>Jak podkreślił, w ciągu czterech lat rządów Platformy Obywatelskiej między 2011 a 2015 rokiem nastąpił przyrost subwencji oświatowych 0 3,5 mld zł - z 36,9 mld zł do 40,4 mld zł. Premier zestawił to z przyrostem za rządów PiS od 2015 do 2019 roku. "Przez cztery lata przyrost jest z 40,4 do 49,7" - dodał.</p>
      <p>"Gdzie wtedy były wasze samorządy? Wasze okrzyki? Za mała dotacja? Porównujmy jabłka z jabłkami. Porównuję cztery lata waszych rządów do czterech lat naszych rządów" - dodał Morawiecki.</p>
      <p>Zobacz też: <a href="https://www.portalsamorzadowy.pl/polityka-i-spoleczenstwo/szkoly-czyste-powietrze-komunikacja-w-expose-premiera-mateusza-morawieckiego,135177.html">Szkoły, czyste powietrze, komunikacja w expose premiera Mateusza Morawieckiego</a></p>
      <p>Szef rządu zwrócił uwagę na kolejną rzecz - jak powiedział - "z tego samego repertuaru", czyli finansowanie samorządów. Według Morawieckiego ta część finansowania samorządów, która jest zależna od podatków centralnych - czyli podatku CIT i podatku PIT - w ciągu ostatnich czterech lat przyrosła około 20 mld złotych. Jak zaznaczył, przyrost ten przez osiem lat rządów PO był na poziomie 12 mld złotych.</p>
      <p>"20 mld złotych więcej z tytułu naszej polityki: uszczelnienia CIT, uszczelnienia PIT, likwidacji - do pewnego stopnia, oczywiście - szarej strefy i dlatego właśnie samorządy mają ogromny przyrost dochodów z tych dwóch podatków" - powiedział Morawiecki. "Warto docenić efektywność podatkową, skuteczność tego, co robimy, bo samorządy, o które się upominaliście, są tej skuteczności beneficjentem" - wskazał.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>