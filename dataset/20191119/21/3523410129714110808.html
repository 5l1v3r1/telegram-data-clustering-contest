<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640807/%D8%B9%D8%B1%DB%8C%D9%82%D8%A7%D8%AA-%D8%AA%D8%B1%D8%A7%D9%85%D9%BE-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%87%D8%AF%DB%8C%D8%AF-%D8%A8%D8%B1%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T21:02:00+00:00"/>
    <meta property="og:title" content="عریقات: ترامپ، بزرگترین تهدید برای جهان است"/>
    <meta property="og:description" content="دبیر کمیته اجرایی سازمان آزادیبخش فلسطین (ساف) گفت، دولت دونالد ترامپ، بزرگترین تهدید برای امنیت و ثبات جهانی است"/>
  </head>
  <body>
    <article>
      <h1>
        <a href="https://www.bultannews.com/fa/news/640807/%D8%B9%D8%B1%DB%8C%D9%82%D8%A7%D8%AA-%D8%AA%D8%B1%D8%A7%D9%85%D9%BE-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%87%D8%AF%DB%8C%D8%AF-%D8%A8%D8%B1%D8%A7%DB%8C-%D8%AC%D9%87%D8%A7%D9%86-%D8%A7%D8%B3%D8%AA">عریقات: ترامپ، بزرگترین تهدید برای جهان است</a>
      </h1>
      <h2>دبیر کمیته اجرایی سازمان آزادیبخش فلسطین (ساف) گفت، دولت دونالد ترامپ، بزرگترین تهدید برای امنیت و ثبات جهانی است</h2>
      <address><time datetime="2019-11-19T21:02:00+00:00">19 Nov 2019, 21:02</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، صائب عریقات دبیر کمیته اجرایی سازمان آزادیبخش فلسطین (ساف) روز سه شنبه در گفتگو با شبکه تلویزیونی الجزیره تصمیم اخیر دولت آمریکا در قانونی دانستن شهرک‌های صهیونیست نشین در کرانه باختری رود اردن را لکه ننگی بر پیشانی واشنگتن دانست و تأکید کرد، دولت آمریکا به بزرگترین تهدید برای ثبات و امنیت جهانی تبدیل شده است.<br/>صائب عریقات در مصاحبه با این شبکه گفت: دولت آمریکا هر نوع نقشی در روند سازش را از دست داده است.<br/>عریقات افزود: سخنان "مایک پمپئو"، وزیر امور خارجه آمریکا درباره قانونی بودن شهرک‌ها نه فقط خروج از چارچوب قوانین بین المللی، بلکه تکمیل معامله قرن و مکمل دیگر تصمیمات دولت آمریکا در به رسمیت شناختن قدس به عنوان پایتخت رژیم صهیونیستی است.<br/>دبیر کمیته اجرایی سازمان آزادیبخش فلسطین (ساف) خاطر نشان کرد: وقتی پمپئو می‌گوید شهرک‌ها قانونی هستند، یعنی این زمین‌ها متعلق به رژیم اسرائیل است و این رژیم نیروی اشغالگر نیست، با صراحت کامل می‌گویم پمپئو با سخنان شب گذشته خود، میخی بر تابوت دیپلماسی عربی زد.<br/>عریقات گفت: دولت آمریکا می‌خواهد قوانین بین المللی را لغو کند و اجازه بدهید با صراحت بگویم هر کسی که به این دولت اعتماد کند و هر نوع توافقنامه تاکتیکی، راهبردی و نظامی با آن داشته باشد، باید بداند که نمی‌توان به این دولت اعتماد کرد.<br/>این مقام فلسطینی تصریح کرد،دولت ترامپ از نفتا، توافقنامه آب و هوایی پاریس، توافقنامه هسته‌ای ایران، توافقنامه‌های تجاری، توافقنامه موشک‌های دوربرد با روسیه خارج شد و کنگره آمریکا نخستین طرفی که خطر ترامپ را درک کرده است و به همین علت جلسات استماع برای برکناری رئیس جمهور برگزار می‌کند.<br/>عریقات در ادامه خطاب به جهان عرب گفت، همه برادران ما در جهان عرب باید این واقعیت را درک کنند، جهان عرب به جسد بی جانی در دست دولت آمریکا تبدیل شده و زمان آن رسیده است که به سکوت در برابر دولت آمریکا پایان دهیم.</p>
    </article>
  </body>
</html>