<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/totnam-uvolni-maurisio-pochetino.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T21:55:00+00:00"/>
    <meta property="og:title" content="&quot;Тотнъм&quot; уволни Маурисио Почетино"/>
    <meta property="og:description" content="Мотивът за раздялата е серията от незадоволителни резултати"/>
  </head>
  <body>
    <article>
      <h1>"Тотнъм" уволни Маурисио Почетино</h1>
      <h2>Мотивът за раздялата е серията от незадоволителни резултати</h2>
      <address>
        <time datetime="2019-11-19T21:55:00+00:00">19 Nov 2019, 21:55</time>
      </address>
      <p>Финалистът в Шампионската лига през миналия сезон "Тотнъм" уволни мениджъра Маурисио Почетино, пише Би Би Си. Аржентинският треньор прекара 5 години и половина начело на "шпорите", в които не успя да спечели трофей. Мотивът за раздялата е серията от незадоволителни резултати.</p>
      <p>"Бяхме изключително затруднени да предприемем тази промяна. Това не е решение, което Бордът на директорите е взел лесно, нито набързо”, заяви изпълнителният директор на тима от Северен Лондон - Даниел Леви.</p>
      <p>"За съжаление резултатите в края на миналия сезон и началото на настоящия са много незадоволителни".</p>
      <p>Отборът на "Тотнъм" е меко казано колеблив от началото на сезона в английската Висша лига и заема 14-ото място след 12 кръга, като е с актив от 14 точки. "Шпорите" допуснаха и срамно отпадане в 1/16-финалите на турнира за Купата на лигата, отстъпвайки на третодивизионния "Колчестър" след дузпи.</p>
      <p>Лондончани все пак са на път да излязат от групата си в Шампионската лига, но феновете едва ли скоро ще забравят разгрома с 2:7 от "Байерн" Мюнхен.</p>
      <figure>
        <iframe data-src="https://twitter.com/SpursOfficial/status/1196874518951796736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>