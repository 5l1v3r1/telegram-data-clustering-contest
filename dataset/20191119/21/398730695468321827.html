<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/erik-de-la-reguera-jeremy-corbyn-nog-mest-nojd-efter-jamn-forsta-debatt/"/>
    <meta property="og:site_name" content="DN.SE"/>
    <meta property="article:published_time" content="2019-11-19T21:58:44+00:00"/>
    <meta property="og:title" content="Erik de la Reguera: Jeremy Corbyn nog mest nöjd efter jämn första debatt"/>
    <meta property="og:description" content="Den första direktsända tv-debatten mellan Boris Johnson och Jeremy Corbyn kom som väntat att handla en hel del om Brexit.  Men inte så mycket som"/>
  </head>
  <body>
    <article>
      <h1><a href="https://www.dn.se/av/erik-de-la-reguera/">Erik de la Reguera:</a> Jeremy Corbyn nog mest nöjd efter jämn första debatt</h1>
      <address><time datetime="2019-11-19T21:58:44+00:00">19 Nov 2019, 21:58</time> by <a rel="author" href="https://www.dn.se/av/erik-de-la-reguera/" target="_blank">Erik de la Reguera</a></address>
      <p>
        <b>Den första direktsända tv-debatten mellan Boris Johnson och Jeremy Corbyn kom som väntat att handla en hel del om Brexit. <br/>Men inte så mycket som premiärministern ville. Johnson pressades stundtals hårt om såväl sjukvården som hans egen hederlighet.</b>
      </p>
      <p>Brittisk politik har det gångna året dominerats närmast fullständigt av Brexit, och i den första tv-debatten inför valet den 12 december var den första frågan hur partiledarna tänker få ett slut på denna långbänk.</p>
      <p>Boris Johnson tog tillfället i akt för att måla upp det han menar är knäckfrågan i valet.</p>
      <p>– Vi har ett färdigt avtal med EU, och vi kan lämna den 31 januari om jag får ert stöd. Det är det som det valet står om. Antingen lämna nu, eller mer darrande på manschetten och förseningar med Labour, sa Johnson.</p>
      <p>Så långt gick allt som väntat. </p>
      <p><b>Corbyn såg pressad ut </b>när han försökte förklara Labours linje: att först förhandla fram ett nytt avtal inom tre månader och sedan hålla en folkomröstning om detta avtal, där ett fortsatt EU-medlemskap ska vara andra alternativet. </p>
      <p>Han duckade för frågan hur han själv skulle rösta i den omröstningen. </p>
      <p>Men efter den för Corbyn förutsägbart dåliga starten började debatten ändras.</p>
      <p>Labourledaren gick på offensiven och anklagade Johnson för att vilja sälja ut den offentliga sjukvården till amerikanska bolag.</p>
      <p>Han visade upp regeringsdokument med överstruken text som sades handla om möten med en amerikansk delegation, och som Corbyn hävdade innehöll krav från USA om en öppning av vårdmarknaden inför ett eventuellt nytt handelsavtal.</p>
      <p>Han anklagade Johnson för att ljuga om att det inte kommer att bli några handelshinder alls mellan Nordirland och resten av Storbritannien med det avtal som nu förhandlats fram.</p>
      <p><b>Han fick även tid att tala</b> om Labours massiva satsningar på bland annat mer pengar till sjukvården, slopade studieavgifter, en ”grön industriell revolution” och kamp mot nyfattigdomen.</p>
      <p>Och han gav ett rätt uppriktigt intryck när han sa att politiker behöver lyssna mer till vanliga människor ute i landet.</p>
      <p>För Boris Johnson gick det sämre, särskilt när det handlade om hans egen karaktär. Utfrågaren påpekade att Johnson fler än 40 gånger sagt att landet skulle lämna EU den 31 oktober, och frågade om han tycker att sanningen betyder något i det här valet.</p>
      <p>– Ja, det menar jag, svarade Johnson, och avbröts genast av gapskratt från publiken.</p>
      <p>För Jeremy Corbyn var tisdagskvällens debatt viktig. Labour ligger mellan 8 och 15 procentenheter efter regerande Tories i opinionsmätningarna, och Corbyns egna popularitetssiffror har varit påfallande usla på senare tid.</p>
      <p>Enligt en första opinionsmätning som Yougov gjorde under och efter debatten tyckte 51 procent att Johnson var bäst i debatten, medan 49 procent gav Corbyn segern. </p>
      <p>I praktiken oavgjort alltså. </p>
      <p>Det är Labourlägret säkert ganska nöjt med. Än återstår drygt tre veckor till valdagen.</p>
      <p>
        <b>Läs mer</b>
      </p>
      <p>
        <a href="https://www.dn.se/nyheter/varlden/katrine-marcal-det-kommande-valet-blir-avgorande-men-de-brittiska-valjarna-ar-utmattade/">Katrine Marçal: Det kommande valet blir avgörande – men de brittiska väljarna är utmattade</a>
      </p>
    </article>
  </body>
</html>