<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/in-act-of-self-censorship-amazon-prime-deletes-episode-of-cbs-show-madam-secretary-which-deals-with-hindu-nationalism-and-kashmir643.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T21:21:00+00:00"/>
    <meta property="og:title" content="ഹിന്ദു ദേശീയവാദത്തെയും കേന്ദ്രസര്‍ക്കാരിനെയും വിമര്‍ശിക്കുന്ന 'മാഡം സെക്രട്ടറി'യുടെ അഞ്ചാം സീസണ്‍ പിന്‍വലിച്ച് ആമസോണ്‍; കാരണമായത് ഇക്കാര്യങ്ങള്‍?"/>
    <meta property="og:description" content="Amazon India America India Pak Issues National News India അമേരിക്കന്‍ ടെലിവിഷന്‍ ചാനലായ സി.ബി.എസിന്റെ മാഡം സെക്രട്ടറി സീരീസ് പിന്‍വലിച്ച് ആമസോണ്‍ ഇന്ത്യ. ആമസോണിലെ ഇന്ത്യന"/>
  </head>
  <body>
    <article>
      <h1>ഹിന്ദു ദേശീയവാദത്തെയും കേന്ദ്രസര്‍ക്കാരിനെയും വിമര്‍ശിക്കുന്ന 'മാഡം സെക്രട്ടറി'യുടെ അഞ്ചാം സീസണ്‍ പിന്‍വലിച്ച് ആമസോണ്‍; കാരണമായത് ഇക്കാര്യങ്ങള്‍?</h1>
      <address><time datetime="2019-11-19T21:21:00+00:00">19 Nov 2019, 21:21</time> by <a rel="author">ന്യൂസ് ഡെസ്‌ക്</a></address>
      <p>അമേരിക്കന്‍ ടെലിവിഷന്‍ ചാനലായ സി.ബി.എസിന്റെ മാഡം സെക്രട്ടറി സീരീസ് പിന്‍വലിച്ച് ആമസോണ്‍ ഇന്ത്യ. ആമസോണിലെ ഇന്ത്യന്‍ ഉപഭോക്താക്കള്‍ക്ക് മാഡം സെക്രട്ടറിയുടെ അഞ്ചാമത്തെ സീസണ്‍ ഇനി കാണാനാവില്ല.</p>
      <p>കഴിഞ്ഞവര്‍ഷം ഒക്ടോബര്‍ ഏഴിനാണ് സീസണ്‍ പുറത്തിറങ്ങിയതെങ്കിലും ഇപ്പോഴാണു പിന്‍വലിക്കുന്നത്. എന്നാല്‍ മറ്റ് എപ്പിസോഡുകള്‍ കാണാനാവും.</p>
      <p>വൈറ്റ് ഹൗസിലെ രാഷ്ട്രീയ നാടകങ്ങള്‍ പ്രതിപാദിക്കുന്ന സീരിസില്‍ ഇന്ത്യ-പാക്കിസ്ഥാന്‍ ആണവ നിരായുധീകരണ ഉടമ്പടിയെക്കുറിച്ചും ഹിന്ദു ദേശീയതയെക്കുറിച്ചും ഒട്ടേറെ പരാമര്‍ശങ്ങളുണ്ട്. മുസ്‌ലിം പൗരര്‍ക്കെതിരെ നടക്കുന്ന ഭൂരിപക്ഷ സമുദായങ്ങളുടെ അക്രമത്തെക്കുറിച്ചും സീരിസില്‍ പറയുന്നു. ഇതില്‍ കശ്മീരിനെക്കുറിച്ചും പരാമര്‍ശമുണ്ട്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ഇന്ത്യയിലെ മുസ്‌ലിം ന്യൂനപക്ഷത്തിനെതിരായ ഹിന്ദു ദേശീയവാദികളുടെ ആക്രമണത്തെ ഇല്ലാതാക്കാന്‍ ഇന്ത്യന്‍ സര്‍ക്കാര്‍ വേണ്ട നടപടികള്‍ എടുക്കുന്നില്ലെന്ന് എപ്പിസോഡിന്റെ തുടക്കത്തില്‍ ടൈറ്റില്‍ കഥാപാത്രമായ സെക്രട്ടറി മക്കോര്‍ഡ് ഒരു സ്റ്റാഫിനോടു പറയുന്നുണ്ട്.</p>
      <related>
        <a href="https://www.doolnews.com/family-man-amazone-prime-family-man-screening-web-series-neeraj-madhav-manoj-bajpayee-priya-mani452.html?utm_source=doolnews&amp;utm_medium=related"/>
      </related>
      <p>ഇന്ത്യന്‍ സര്‍ക്കാര്‍ ഹിന്ദു ദേശീയവാദികള്‍ക്കൊപ്പമാണെന്ന് ചില ബന്ധപ്പെട്ട വൃത്തങ്ങള്‍ പറയുന്നതായും മക്കോര്‍ഡ് അതില്‍ പറയുന്നു.</p>
      <p>മക്കോര്‍ഡ് ഈ വിഷയത്തില്‍ ഒരു ഹിന്ദു പ്രൊഫസറുമായി വാക്‌പോരിലേര്‍പ്പെടുന്നതും എപ്പിസോഡിലുണ്ട്. ഇന്ത്യയിലെ ഹിന്ദു ഭൂരിപക്ഷത്തിനു പ്രതിരോധിക്കാനുള്ള അവകാശമില്ലേ എന്നാണ് പ്രൊഫസര്‍ അര്‍നയ് വിജയ് ചോദിക്കുന്നത്. അര്‍നയിയായി ഹര്‍ഷ് നയ്യാറാണു വേഷമിട്ടിരിക്കുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ആണവ നിരായുധീകരണ ഉടമ്പടി ഒപ്പുവെയ്ക്കാനായി ഇന്ത്യയുടെ പാക്കിസ്ഥാന്റെയും അധികൃതരെ വൈറ്റ് ഹൗസിലെത്തിക്കുന്ന രംഗവും ഇതിലുണ്ട്. ഒപ്പുവെയ്ക്കുന്നതിനു തൊട്ടുമുന്‍പ് വൈറ്റ് ഹൗസിനു നേര്‍ക്ക് ആക്രമണം നടക്കുന്നുണ്ട്. അതില്‍ നിരവധിപേര്‍ക്കു പരിക്കേല്‍ക്കുന്നുണ്ട്. ഇതിന്റെ ഉത്തരവാദിത്വം പിന്നീട് ഒരു ഹിന്ദുത്വ ഗ്രൂപ്പ് ഏറ്റെടുക്കുന്നതായും കാണിക്കുന്നുണ്ട്.</p>
      <figure>
        <iframe src="https://www.youtube.com/embed/mhsrxbUx1XE" width="500" height="281" data-service="Youtube" scrolling="no"/>
      </figure>
    </article>
  </body>
</html>