<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/zwiazek-miast-polskich-jesli-premier-chce-sie-dalej-chwalic-musi-wzmocnic-samorzady,135221.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T21:30:00+00:00"/>
    <meta property="og:title" content="Związek Miast Polskich: Jeśli premier chce się dalej chwalić, musi wzmocnić samorządy"/>
    <meta property="og:description" content="Nie da się bez samorządów terytorialnych zrobić tak ambitnych rzeczy, jakie były dziś zapowiadane. Nie da się zmodernizować szpitali, budować dróg lokalnych, etc. Wiele rzeczy, którymi chwalił się dziś pan premier, to właśnie dzięki nim. Jeśli chce się dalej chwalić, musi je wzmocnić. Potrzebna jest zmiana podejścia do samorządności."/>
  </head>
  <body>
    <article>
      <h1>Związek Miast Polskich: Jeśli premier chce się dalej chwalić, musi wzmocnić samorządy</h1>
      <address><time datetime="2019-11-19T21:30:00+00:00">19 Nov 2019, 21:30</time> by <a rel="author">Tomasz Jakubowski  </a></address>
      <h4>Nie da się bez samorządów terytorialnych zrobić tak ambitnych rzeczy, jakie były dziś zapowiadane. Nie da się zmodernizować szpitali, budować dróg lokalnych, etc. Wiele rzeczy, którymi chwalił się dziś pan premier, to właśnie dzięki nim. Jeśli chce się dalej chwalić, musi je wzmocnić. Potrzebna jest zmiana podejścia do samorządności.</h4>
      <hr/>
      <ul>
        <li>
          <b>
            <a href="https://www.portalsamorzadowy.pl/polityka-i-spoleczenstwo/szkoly-czyste-powietrze-komunikacja-w-expose-premiera-mateusza-morawieckiego,135177.html">Premier Mateusz Morawiecki przedstawił program działania swojego rządu.</a>
          </b>
        </li>
        <li>
          <b>Samorządy mają się czego obawiać - mówi serwisowi PortalSamorządowy.pl Marek Wójcik ze Związku Miast Polskich.</b>
        </li>
        <li>
          <b>Jeśli to ma być rząd kontynuacji, można się domyślać, że realizacja jego pomysłów będzie się odbywała tak, jak przez ostatnie cztery lata, czyli kosztem samorządów terytorialnych.</b>
        </li>
        <li>
          <b>Chodzi o to, by nie było tak, że mamy dobrego policjanta rządowego, który daje, i złego policjanta samorządowego, który musi zabierać, to co ten pierwszy daje.</b>
        </li>
      </ul>
      <p>- Mam mieszane uczucia, bo przedstawiono bardzo ambitne przedsięwzięcia, ale - jak to w matematyce - jeśli jest równanie, to mamy jego dwie strony. Tu, po jednej stronie mamy wiele ambitnych przedsięwzięć i projektów rządowych, ale co jest o drugiej stronie - nie wiadomo - mówi nam Marek Wójcik.</p>
      <p>- Gdy słuchałem dzisiejszego exposé, to w czasie gdy premier chwalił się osiągnięciami, chciało się wstać i powiedzieć: to w dużej mierze działo się dzięki samorządom - podkreśla samorządowiec. - Jeśli chcemy tworzyć duże projekty czy przedsięwzięcia, systemowe, czy to jest czyste powietrze, drogi lokalne, przywracanie połączeń, to tego nie da się zrobić bez udziału samorządów. Ale samorządów mocnych, nie tylko bogatych, ale mocnych w różny sposób - dodaje.</p>
      <p>Wójci zwraca uwagę, że mówiąc o drugiej stronie równania, należy myśleć o zmianie polityki rządu w stosunku do samorządów terytorialnych. - Ostatnie cztery lata to ich osłabianie. Jeśli pan premier chce zrealizować to, co zapowiadał w dzisiejszym exposé, musi zacząć je wzmacniać, nie odwrotnie. To oznacza absolutna zmianę wobec nich - mówi Wójcik.</p>
      <p>- Nie da się bez samorządów terytorialnych zrobić tak ambitnych rzeczy, jakie były dziś zapowiadane. Nie da się zmodernizować szpitali, budować dróg lokalnych, etc. Wiele rzeczy, którymi chwalił się dziś pan premier, jest właśnie dzięki nim. Jeśli chce się dalej chwalić, musi je wzmocnić. Potrzebna jest zmiana podejścia do samorządności - dodaje.</p>
      <p>Marek Wójcik zwraca też uwagę na stronę finansową obietnic i zapowiedzi. - Każdy dziś dostał jakąś obietnice od premiera. Będą niższe: CIT, PIT, ryczałt. Do tego ulgi dla wszystkich. A ja chciałbym wiedzieć skąd. I chciałbym, żeby to znów nie odbyło się kosztem samorządów. By nie było tak, że mamy dobrego policjanta rządowego, który daje, i złego policjanta samorządowego, który musi zabierać, to co ten pierwszy daje. Pytanie: skąd na to wziąć pieniądze. Bo pan premier w exposé zauważył kilka razy, że przed nami „trudny czas”. W związku z tym pojawia się pytanie, w jaki sposób chce on zrealizować obietnice? - pyta Wójcik.</p>
      <p>W jego opinii, w exposé wiele rzeczy było "zaskakujących". - Nie do końca jestem przekonany, że premierowi dobrze podpowiadają. Gdy słyszę, że ma być w przyszłym roku o 3,8 mld większa subwencja oświatowa, to znów trzeba wrócić do tego matematycznego równania. Ja chętnie panu dam 1000 zł podwyżki, ale w związku z tym, że rosną ceny towarów i usług, pan wyda wkrótce 1,5 tys. zł. Pytam: dałem panu podwyżkę czy nie? - zwraca uwagę Wójcik.</p>
      <p>Czytaj także: <a href="https://www.portalsamorzadowy.pl/edukacja/ile-rzadu-w-oswiacie-ile-samorzadu-opinie-po-wystapieniu-premiera,135215.html">Ile rządu w oświacie, ile samorządu. Opinie po wystąpieniu premiera</a></p>
      <p>- W momencie, gdy pan premier podkreślał, że stoimy w obliczu trudniejszych czasów, ale jednocześnie był pełen optymizmu i obietnic, to chciałoby się spytać czy jesteśmy, będziemy zieloną wyspą? Można mieć obawy,  czy to wszystko da się zrealizować. Bo nie usłyszeliśmy ani razu, skąd na to mają iść środki. To równanie nie było pełne, był tylko minus - podkreśla samorządowiec. </p>
      <p>Uważa, że samorządy "mają się czego obawiać". - Do tej pory to właśnie naszym kosztem odbywało się coś, czym teraz chwali się premier Morawiecki. To może być zapowiedź, że samorządom nie tylko nie będzie lepiej, ale będzie gorzej. Według zapowiedzi to ma być rząd kontynuacji, a więc można się tylko domyślać, że realizacja pomysłów rządu będzie się odbywała w podobny sposób, czyli kosztem nas, samorządów terytorialnych. To oczywiście tylko domysły, bo na ten temat dzisiaj pan premier nie wypowiedział się ani razu - zwraca uwagę.</p>
      <p>- W exposé nie pojawiał się informacja „za co”. To zła wiadomość dla samorządów. My jesteśmy pragmatyczni. Zanim powiemy, że coś zrobimy, musimy wiedzieć - w imię odpowiedzialności i przepisów - wiedzieć „za co”. W exposé tego „za co” zabrakło - ocenia Marek Wójcik.</p>
      <p>Czytaj także: <a href="https://www.portalsamorzadowy.pl/polityka-i-spoleczenstwo/zwiazek-gmin-wiejskich-rzad-musi-byc-wrazliwy-na-potrzeby-gmin-wiejskich,135214.html">Bez samorządów nie dogonimy Zachodu. Ocena expose premiera</a></p>
      <p> </p>
      <p> </p>
    </article>
  </body>
</html>