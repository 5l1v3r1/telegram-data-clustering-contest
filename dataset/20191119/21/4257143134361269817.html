<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/19/elo-cardiffbol-wales-magyarorszag-0-0"/>
    <meta property="og:site_name" content="infostart"/>
    <meta property="article:published_time" content="2019-11-19T21:40:00+00:00"/>
    <meta property="og:title" content="Bale-lel és Ramsey-vel nem tud versenyezni a mai magyar válogatott"/>
    <meta property="og:description" content="Ma este zárulnak a 2020-as labdarúgó Európa-bajnokság selejtezőjének csoportmeccsei. A lehetséges húszból tizenkilenc hely elkelt, az E csoport második helyéért játszik három csapat. Ha nem születik döntetlen Cardiffban, a győztes, Magyarország vagy Wales továbbjut. Ha nem bírnak egymással és Szlovákia legyőzi a már kiesett Azerbajdzsánt, felugrik a csoport második, továbbjutó helyére."/>
  </head>
  <body>
    <article>
      <h1>Bale-lel és Ramsey-vel nem tud versenyezni a mai magyar válogatott</h1>
      <address><time datetime="2019-11-19T21:40:00+00:00">19 Nov 2019, 21:40</time> by <a rel="author">Infostart</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/20/rossi-kepessegbeli-hianyossagaink-vannak"/>
        <a href="https://infostart.hu/sport/2019/11/20/sallai-nem-tudtunk-vegigvinni-egy-normalis-akciot"/>
      </related>
      <h3>A magyar válogatott sima, 2-0-s vereséget szenvedett Cardiffban Wales csapatától a 2020-as Európa-bajnokság selejtezőinek zárónapján. Marco Rossi válogatottja, amely elsőként várta a nyarat, a negyedik helyen végzett a csoportjában. Márciusban még megpróbálhatja a Nemzetek Ligáján keresztül való kvalifikációt.</h3>
      <p>Marco Rossi a Gulácsi - Lovrencsics, Baráth, Lang, Nagy Zsolt - Nagy Ádám, Pátkai - Dzsudzsák, Szoboszlai, Sallai - Szalai tizenegyet választotta, Gulácsi, Lovrencsics, Nagy Zsolt, Nagy Ádám és Sallai sem kezdett pénteken az uruguayiak ellen. Nagy Zsolton rengeteg múlhatott, akár Joe Allennel, akár Gareth Bale-lel kerülhetett szembe, eddigi pályafutása legnehezebb párharcát vívta volna.</p>
      <p>Hallgatva a sajtóközpontban a walesi szakértők utolsó elemzését, kiderült, hogy boldogok, hogy több mint egy év után Gareth Bale és Aaron Ramsey újra együtt tud játszani a válogatottban. Úgy vélték, nem jelenthet gondot, hogy a csapat szombaton Azerbajdzsánban játszott. Arra számítottak, hogy a házigazdák megpróbálják majd birtokolni a labdát.</p>
      <p>A játékvezető a román Ovidiu Alin Hategan volt.</p>
      <h4>Események</h4>
      <ul>
        <li>A 9. percben Nagy Zsolt rontása után Bale íveléssel kereste Ramsey-t, de a magyar védők tisztáztak. (Ha viccelni akarnánk, emlegethetnénk, hogy a Sky Sports közvetítői lengyelesen mondják a magyar neveket. Saali is Szallai, Szalai pedig Salai.)</li>
        <li>Szép walesi kontra végén gyenge lövés, Bale feladta a labdát a jól helyezkedő Gulácsinak. Eddig nincs sokat nálunk a labda.</li>
        <li>Közben egys breaking news a brit forrásokból: a Tottenham Hotspur menesztette a fél évvel ezelőtt még a csapatát a BL-döntőbe vezető Mauricio Pochettinót.</li>
        <li>A 15. percben vezetést szerzett a walesi válogatott. Gareth Bale kiválóan adta be a labdát Lang Ádám mellett, s a rosszul helyezkedő Nagy Ádám mögül Aaron Ramsey viszonylag könnyedén a kiszolgáltatott Gulácsi Péter kapujába fejelte a labdát, 1-0. A magyar és a walesi válogatott egymás elleni mérkőzésein az első és az utolsó walesi gólt is egy Juventus-játékos szerezte, 1958-ban John Charles, most Aaron Ramsey. Közben a szlovákok is vezettek, Robert Bozenik talált az azeriek kapujába. Két gólra van a magyar válogatott a továbbjutástól.</li>
        <li>A 25. percben Dzsudzsák Balázs szabadrúgása után Barát Botond fejelt, de nem volt veszélyes a walesi kapura.</li>
        <li>Szoboszlai ígéretesen tört be a tizenhatoson belülre, némi jóindulattal kaphatott volna tizenegyest, de nem volt tiszta eset. Az ellentámadásból elszaladtak a walesiek, Bale tökéletes beadása után Moore ziccerből fejelt a bal alsó sarok mellé.</li>
        <li>Egy szót sem szólhattunk a román játékvezetőkre... A 33. percben Szalai lesről indulva fejelte vissza a labdát Szoboszlai elé, aki nyolc méterről tiszta helyzetből lőtt, Hennessey vetődve védett, majd kiszedte Sallai ismétlését is. Elképesztően nagy helyzet volt.</li>
      </ul>
      <p>Vége a félidőnek, 1-0 Walesnek.</p>
      <ul>
        <li>Hazai góllal kezdődött a második játrész, egy bal oldali szabadrúgás után Bale továbbfejelte a labdát, Moore is belecsúsztatott, s a talán egy hajszálnyival lesen élő Aaron Ramsey megszerezte a második gólját, 2-0.</li>
        <li>Gareth Bale szabadrúgása alig kerülte el a magyar kaput.</li>
        <li>Nagy Ádám helyére Kovács István állt be a 60. percben.</li>
        <li>Daniel James csavarása után alig kerülte el a labda a bal felső sarkot.</li>
        <li>Pátkai Máté után Kovács István is sárga lapot kapott, ez utóbbi egy teljesen felesleges szabálytalanság hozadéka volt.</li>
        <li>Dzsudzsák Balázs nem tudta emlékezetessé tenni rekordbeállító, 108. válogatottságát, egyetlen jó megmozdulása sem volt. Varga Roland váltotta.</li>
        <li>Daniel James remek előkészítése után Aaron Ramsey nagyon közel járt a mesterhármashoz, Gulácsi Péter bravúrral, lábbal védett.</li>
        <li>Leült a mérkőzés, nincs erő a magyar támadójátékban. Ha van olyan, egyáltalán.</li>
        <li>Sallai Roland helyére beállva Holender Filip zárja a mérkőzést.</li>
      </ul>
      <p>Vége a találkozónak, Wales 2-0-ra nyert, s a horvátok mögött továbbjutott a csoportból. (A szlovákok is legyőzték Azerbajdzsánt, 2-0).</p>
      <h4>Továbbiak</h4>
      <p><b>A 2020-as Eb biztos résztvevői:</b><br/>Anglia, Ausztria, Belgium, Csehország, Dánia, Finnország, Franciaország, Hollandia, Horvátország, Lengyelország, Németország, Olaszország, Oroszország, Portugália, Spanyolország, Svájc, Svédország, Törökország, Ukrajna, Wales</p>
      <p><b>A 2020-as Eb biztos pótselejtezős csapatai a Nemzetek Ligája alapján:</b><br/>A: Izland<br/>B: Bosznia-Hercegovina, Szlovákia, Írország, Észak-Írország<br/>C: Skócia, Norvégia, Szerbia<br/>D: Georgia, Észak-Macedónia, Koszovó, Fehéroroszország<br/>feltöltéssel (a divízió a pénteki sorsoláson dől el):<br/>Bulgária, Izrael, MAGYARORSZÁG, Románia (A vagy C divízió)</p>
      <p>Sorsolás péntek délben.</p>
      <p>
        <i>Nyitókép: MTI/Kovács Tamás</i>
      </p>
    </article>
  </body>
</html>