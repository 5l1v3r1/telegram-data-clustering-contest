<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/around/detail/9620000111214"/>
    <meta property="og:site_name" content="MGR Online"/>
    <meta property="article:published_time" content="2019-11-19T21:01:00+00:00"/>
    <meta property="og:title" content="สยอง!!ท่อน้ำร้อนแตกก่อหลุมยุบยักษ์กลืนรถทั้งคัน 2หนุ่มดวงดับถูกลวกตายทั้งเป็น"/>
    <meta property="og:description" content="- ชาย 2 คนถูกน้ำร้อนลวกตายทั้งเป็น หลังรถยนต์ยี่ห้อลาด้าของพวกเขาจู่ๆถูกดูดกลืนลงสู่หลุ่มยุบที่เบื้องล่างเป็นน้ำร้อน บนท้องถนนในเมืองแห่งหนึ่งของรัสเซียในวันอังคาร(19พ.ย.)"/>
  </head>
  <body>
    <article>
      <h1>สยอง!!ท่อน้ำร้อนแตกก่อหลุมยุบยักษ์กลืนรถทั้งคัน 2หนุ่มดวงดับถูกลวกตายทั้งเป็น</h1>
      <address><time datetime="2019-11-19T21:01:00+00:00">19 Nov 2019, 21:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011505001.JPEG"/>
      </figure>
      <p><b>เดลิเมล์ - ชาย 2 คนถูกน้ำร้อนลวกตายทั้งเป็น หลังรถยนต์ยี่ห้อลาด้าของพวกเขาจู่ๆถูกดูดกลืนลงสู่หลุ่มยุบที่เบื้องล่างเป็นน้ำร้อน บนท้องถนนในเมืองแห่งหนึ่งของรัสเซียในวันอังคาร(19พ.ย.)</b><br/><br/>รายงานข่าวของสื่อมวลชนท้องถิ่นระบุว่าชายทั้งสองคนที่ติดอยู่ในรถยนต์ "เสียชีวิตเกือบจะทันที" หลังจากรถยนต์จมลงสู่หลุมยุบน้ำร้อนในเมืองเพนซาของรัสเซีย</p>
      <figure>
        <img src="https://mpics.mgronline.com/pics/Images/562000011505002.JPEG"/>
      </figure>
      <p>ภาพน่าเศร้าที่ถูกเผยแพร่ออกมาเป็นภาพที่พวกเจ้าหน้าที่กำลังใช้เครนยกศพทั้งสองคนขึ้นจากน้ำร้อนระดับ 75 องศาเซลเซียส พร้อมๆกับรถยนต์ลาดา ลาร์กัส ของพวกเขา<br/><br/>เจ้าหน้าที่ระบุว่าต้นตอของเหตุการณ์อันน่าสยดสยองครั้งนี้เกิดจากท่อน้ำร้อนแตกบริเวณที่รถยนต์จอดพอดี และน้ำร้อนก่อให้เกิดหลุมยุบขนาดใหญ่ ฉุดรถยนต์ดิ่งลงสู่บ่อน้ำร้อนเบื้องล่าง<br/><br/>ในรัสเซีย ท่อน้ำร้อนจะถูกวางเส้นทางไปตามบ้านเรือนและอาคารต่างๆเพื่อคอยให้ความร้อนแก่ผู้อยู่อาศัยระหว่างช่วงฤดูหนาวรุนแรง</p>
      <figure>
        <img src="https://mpics.mgronline.com/pics/Images/562000011505003.JPEG"/>
      </figure>
      <p>ผู้หญิงคนหนึ่งบอกว่า "มันเป็นวิธีตายที่น่าขนลุกขนพองมาก นาทีหนึ่งคุณกำลังขับรถ แต่ไม่กี่วินาทีต่อมาคุณดิ่งลงสู่ใต้ดินจมน้ำที่กำลังเดือดพล่าน"<br/><br/>ไม่มีการเปิดเผยชื่อชายทั้งสองคน ขณะที่กระทรวงพลังงานท้องถิ่นระบุว่า "รถยนต์ร่วงลงไป ผลจากพื้นถนนพังถล่ม น่าเศร้าที่มีคนเสียชีวิต"<br/><br/>ผู้สื่อข่าวจากเว็บไซต์ Penza Vzglyad สื่อมวลชนท้องถิ่น ร ระบุว่า "มีรถอีกคนขับอยู่เหนือจุดเดียวกันไม่กี่นาทีก่อนอุบัติเหตุ คนขับคันดังกล่าวสังเกตเห็นพื้นเริ่มมีไอลอยขึ้นมา จึงตัดสินใจขับออกไปอย่างรวดเร็ว จากนั้นเหยื่อทั้ง 2 คนก็ผ่านเข้ามาพอดี"</p>
      <related>
        <h4>แกลเลอรี</h4>
        <a href="https://mgronline.com/around/photo-gallery/9620000111214"/>
      </related>
    </article>
  </body>
</html>