<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/19/szerb-unios-megallapodas-a-hatarvedelemrol-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-19T21:33:00+00:00"/>
    <meta property="og:title" content="Szerb-uniós megállapodás a határvédelemről - a nap hírei"/>
    <meta property="og:description" content="Marad a 9 tized százalékos jegybanki alapkamat. Várhatóan jövő tavaszra elkészül a kormány gyermekvédelmi stratégiája. 2021-től élesben működhet a közös távolsági busz és vasúti jegyértékesítés. Az InfoRádió legfontosabb keddi hírei."/>
  </head>
  <body>
    <article>
      <h1>Szerb-uniós megállapodás a határvédelemről - a nap hírei</h1>
      <address><time datetime="2019-11-19T21:33:00+00:00">19 Nov 2019, 21:33</time> by <a rel="author">Infostart / InfoRádió</a></address>
      <h3>Marad a 9 tized százalékos jegybanki alapkamat. Várhatóan jövő tavaszra elkészül a kormány gyermekvédelmi stratégiája. 2021-től élesben működhet a közös távolsági busz és vasúti jegyértékesítés. Az InfoRádió legfontosabb keddi hírei.</h3>
      <p>Nem változtatott az alapkamat szintjén és a kamatfolyosón a Magyar Nemzeti Bank Monetáris Tanácsa. A döntés megfelel az elemzői várakozásoknak. Elemzők szerint maradnak a laza monetáris kondíciók, a kamat emelése pedig 2021 negyedik negyedéve előtt nem valószínű.</p>
      <p>Jövőre átalakul a szakképzés - határozott az Országgyűlés. A pedagógusok korábban több alkalommal is tiltakoztak a törvény ellen. A döntés értelmében a diákok a cégeknél munkaviszony létesítésével vesznek részt a gyakorlaton, az általános iskolát be nem fejezőket pedig egy program segítségével próbálják szakmához juttatni. A szakképző intézményeknek két típusa lesz: a technikum és a szakképző iskola.</p>
      <p>Várhatóan jövő tavaszra elkészül a kormány gyermekvédelmi stratégiája - mondta a család- és ifjúságügyért felelős államtitkár. Novák Katalin elmondta: a koncepció a digitális veszélyekkel szembeni védelem mellett kiterjed egyebek mellett az örökbefogadás útjának hatékonyabbá tételére és a nevelőszülői hálózat további erősítésére.</p>
      <p>A hatékonyság és a versenyképesség növelését tartja a mezőgazdaság legfontosabb feladatának az agrárminiszter. Nagy István egy budapesti konferencián azt mondta: az ágazat 2010 és 2018 közötti bővülése Belgium és Dánia után a harmadik legmagasabb érték az unióban.</p>
      <p>Magyarország 2050-re klímasemlegessé válhat – jelentette ki a köztársasági elnök. Áder János köztársasági elnök az Andrássy Gyula Német Nyelvű Egyetemen tartott előadásában elmondta: a paksi atomerőmű új blokkjának felépítésével és a naperőművi kapacitások folyamatos bővítésével Magyarországon az áramtermelés több mint 90 százaléka 2030-ra szén-dioxid-mentessé válik.</p>
      <p>2021-től már élesben működhet a közös távolsági busz és vasúti jegyértékesítés, illetve a valós idejű utas tájékoztatás - közölte a Volánbusz elnök-vezérigazgatója. Dávid Ilona az InfoRádió Aréna című műsorában azt mondta: jövőre indul az új informatikai rendszer tesztüzeme. A cégvezető kiemelte a buszbeszerzések folytatását, amivel 2030-ra a mostani 13 év felére csökkentené a járműpark átlagéletkorát a vállalat.</p>
      <p>Október végén befejeződött a próbaüzem és elkezdődött a mellső futómű-tengelyek sorozatgyártása a Rába Járműipari Holding új gyártósorán - közölte a győri székhelyű vállalat. Pintér István, elnök-vezérigazgató szerint a jövőben minden második-harmadik európai tehergépjármű a Rábánál gyártott mellső tengellyel gördül le a szerelőszalagokról.</p>
      <p>Kimondta Tarsoly Csaba cégvezetői felelősségét a Quaestor-ügyben a Fővárosi Törvényszék. Az első fokú, nem jogerős ítélet indoklása szerint a cégvezető nem a hitelezők érdekeinek figyelembevételével látta el ügyvezetési feladatait 2012-től, ezért a bíróság 11,2 milliárd forint letétbe helyezésére kötelezte. A pert a Questor Pénzügyi Tanácsadó felszámolója indította azért, hogy a lehető legnagyobb mértékben megtérüljenek a károk.</p>
      <p>Rekordszámú légi utasra számít a Nemzetközi Légi Szállítási Szövetség. Az IATA elnök-vezérigazgatója a szervezet konferenciáján kijelentette: Európában az idén 1 milliárdnál többen fognak repülni. Hangsúlyozta: a szektor vállalása szerint 2050-re a 2005-ös szint felére csökkentik a károsanyag-kibocsátást.</p>
      <p>Határvédelmi együttműködési megállapodást írt alá Szerbiával az unió. Az egyezség lehetővé teszi, hogy a Frontex segítséget nyújtson Szerbiának a határigazgatás területén, közös műveleteket hajtson végre az országgal, és csapatokat telepítsen Szerbia unióval határos régióiba.</p>
      <p>Vízgőzt észleltek a Jupiter Európa nevű holdja felett a NASA kutatói. A tervek szerint a 2020-as évek közepén útnak induló Europa Clipper misszió segítségével a tudósok közelebbről szemügyre vehetik az Európát és molekulákat gyűjthetnek légköréből, így megállapíthatják, élhető-e az égitest.</p>
    </article>
  </body>
</html>