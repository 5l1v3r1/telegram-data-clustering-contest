<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622401/%D9%86%D8%AA%D8%A7%DB%8C%D8%AC-%D9%86%D8%B8%D8%B1-%D8%B3%D9%86%D8%AC%DB%8C-%DB%B7%DB%B0-%D8%AF%D8%B1%D8%B5%D8%AF-%D8%AA%D8%B1%D8%A7%D9%85%D9%BE-%D8%B1%D8%A7-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D8%A7%D9%88%DA%A9%D8%B1%D8%A7%DB%8C%D9%86-%DA%AF%DB%8C%D8%AA-%D9%85%D9%82%D8%B5%D8%B1-%D9%85%DB%8C%E2%80%8C%D8%AF%D8%A7%D9%86%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T21:01:00+00:00"/>
    <meta property="og:title" content="نتایج نظر سنجی: ۷۰ درصد، ترامپ را در پرونده اوکراین گیت مقصر می‌دانند"/>
    <meta property="og:description" content="نتایج نظرسنجی شبکه ای بی سی نیوز نشان می‌دهد، ۷۰ درصد از پرسش شوندگان آمریکایی بر این باورند که ترامپ در پرونده اوکراین گیت و تخریب &quot;جو بایدن&quot; معاون پیشین رییس جمهوری آمریکا مقصر است."/>
  </head>
  <body>
    <article>
      <h1>نتایج نظر سنجی: ۷۰ درصد، ترامپ را در پرونده اوکراین گیت مقصر می‌دانند</h1>
      <address>
        <time datetime="2019-11-19T21:01:00+00:00">19 Nov 2019, 21:01</time>
      </address>
      <p>
        <i>نتایج نظرسنجی شبکه ای بی سی نیوز نشان می‌دهد، ۷۰ درصد از پرسش شوندگان آمریکایی بر این باورند که ترامپ در پرونده اوکراین گیت و تخریب "جو بایدن" معاون پیشین رییس جمهوری آمریکا مقصر است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>۵۱ درصد از شرکت کنندگان در این نظر سنجی بر این باورند که اقدامات ترامپ برای تحت فشار قرار دادن رییس جمهوری اوکراین اشتباه بوده و وی باید هرچه زودتر کاخ سفید را ترک کند.</p>
      <p>۱۹ درصد نیز معتقدند که عملکرد ترامپ در این خصوص اشتباه بوده اما مجلس نمایندگان نباید وی را به این دلیل استیضاح کند.</p>
      <figure>
        <img src="https://aftabnews.ir/files/fa/news/1398/8/28/361317_702.jpg"/>
      </figure>
      <p>شبکه ای بی سی نیوز سه شنبه گفت، در این نظرسنجی همچنین ۲۱ درصد اعلام کرده‌اند که موضوع استیضاح ترامپ را دنبال نمی‌کنند.</p>
      <p>در این نظرسنجی همچنین مشخص شده است که از هر چهار آمریکایی یک نفر یعنی معادل ۲۵‌درصد فکر می‌کنند که ترامپ هیچ کار نادرستی در پرونده اوکراین گیت انجام نداده است.</p>
      <p>نظرسنجی دیگری که نتایج آن را دانشگاه «هاروارد کندی» منتشر کرده نشان می‌دهد اکثر جوانان امریکایی با استیضاح ترامپ و برکناری او از ریاست جمهوری موافق هستند.</p>
      <p>این نظرسنجی که در میان جوانان رده سنی ۱۸ - ۲۹ سال امریکایی انجام شده، نشان می‌دهد، ۵۲ درصد از پرسش شوندگان واجد شرایط رای دادن و ۵۸ درصد از رای‌دهندگان احتمالی در میان این جوانان، معتقدند که ترامپ باید استیضاح و از ریاست جمهوری برکنار شود.</p>
      <p>بر اساس این نظر سنجی، ۲۷ درصد از کل رای‌دهندگان جوان و ۲۸ درصد از رای‌دهندگان احتمالی جوان نیز با استیضاح و برکناری ترامپ از ریاست جمهوری مخالفت کردند.</p>
      <p>این گزارش می‌افزاید، گروه باقی مانده (در این نظر سنجی) نیز در دسته کسانی که گزینه‌های «نمی‌دانم»، «اهمیتی نمی‌دهم» قرار گرفته و یا از پاسخ به پرسش درباره استیضاح ترامپ خودداری کردند.</p>
    </article>
  </body>
</html>