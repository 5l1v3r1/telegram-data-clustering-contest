<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/polityka/473740-solidarna-polska-apeluje-do-pis-o-odwolanie-biejat"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T21:26:35+00:00"/>
    <meta property="og:title" content="Solidarna Polska apeluje do PiS o odwołanie Biejat z funkcji przewodniczącej komisji rodziny: &quot;Zagraża naszej przyszłości&quot;"/>
    <meta property="og:description" content="Magdalena Biejat (Lewica Razem) została wybrana w czwartek na przewodniczącą sejmowej Komisji Polityki Społecznej i Rodziny."/>
  </head>
  <body>
    <article>
      <h1>Solidarna Polska apeluje do PiS o odwołanie Biejat z funkcji przewodniczącej komisji rodziny: "Zagraża naszej przyszłości"</h1>
      <address><time datetime="2019-11-19T21:26:35+00:00">19 Nov 2019, 21:26</time> by <a rel="author" href="https://wpolityce.pl/autorzy/141-notujemy" target="_blank">Notujemy ...</a></address>
      <p>
        <b>Solidarna Polska wnioskuje do klubu parlamentarnego Prawa i Sprawiedliwości i współkoalicjantów o odwołanie z funkcji przewodniczącej Komisji Polityki Społecznej i Rodziny Magdaleny Biejat - poinformował rzecznik Solidarnej Polski Jan Kanthak.</b>
      </p>
      <p>Jak uzasadnił rzecznik pełnienie przez poseł tej funkcji to kpina z państwa i obywateli. Solidarna Polska nie zgadza się, by „ideologie, eksperymenty społecznej inżynierii, uderzały w podstawy naszej cywilizacji, tradycji i tożsamości”.</p>
      <blockquote>Nie możemy pozwolić, by na straży tych naturalnych praw i oczywistych prawd stały osoby, które nie mają szacunku dla ludzkiego życia, które wyśmiewają nasze wartości</blockquote>
      <p>—wyjaśnił rzecznik ugrupowania. Jak wynika z oświadczenia rzecznika, Biejat nie może sprawować tego stanowiska w nowej kadencji Sejmu, bo jest osobą, która „niszczy polskie rodziny, chce zabijać poczęte dzieci, która zagraża naszej przyszłości”.</p>
      <p>Magdalena Biejat (Lewica Razem) została wybrana w czwartek na przewodniczącą sejmowej Komisji Polityki Społecznej i Rodziny. Podczas posiedzenia wybrano też czterech jej zastępców.</p>
      <p>Kandydaturę Biejat na przewodniczącą komisji w głosowaniu poparło 25 posłów, przeciw było trzech, czterech wstrzymało się od głosu.</p>
      <p>Biejat w ławach poselskich zasiada pierwszy raz. Z wykształcenia jest socjolożką. Pracowała jako tłumaczka literatury hiszpańskojęzycznej. W Fundacji „Stocznia” zajmowała się m.in. badaniami społeczeństwa obywatelskiego i oceną skuteczności działań podejmowanych przez organizacje pozarządowe i urzędy. Od 2015 r. jest członkinią Lewicy Razem. W wyborach do parlamentu startowała z okręgu warszawskiego z listy SLD.</p>
      <p>kk/PAP</p>
    </article>
  </body>
</html>