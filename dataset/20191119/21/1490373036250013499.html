<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/zpravy-svet/antverpy-policie-kokain-limetky-droga-brazilie_1911192143_cen"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T21:43:00+00:00"/>
    <meta property="og:title" content="Policie v Antverpách našla 1,2 tuny kokainu ukrytého v limetkách dovezených z Brazílie"/>
    <meta property="og:description" content="Limetky i s drogami přivezla loď do antverpského přístavu z brazilského města Itaguaí."/>
  </head>
  <body>
    <article>
      <h1>Policie v Antverpách našla 1,2 tuny kokainu ukrytého v limetkách dovezených z Brazílie</h1>
      <address><time datetime="2019-11-19T21:43:00+00:00">19 Nov 2019, 21:43</time> by <a rel="author">ČTK</a></address>
      <p>
        <b>Policie v belgických Antverpách objevila 1,2 tuny kokainu, který byl ukrytý v kontejneru s limetkami z Brazílie. Informovala o tom agentura DPA s odvoláním na antverpské státní zastupitelství. V souvislosti s tímto případem byl zatčen 53letý muž, který měl drogy vyzvednout.</b>
      </p>
      <p>Limetky i s drogami přivezla loď do antverpského přístavu z brazilského města Itaguaí.</p>
      <p>Antverpy jsou v obchodu s kokainem považovány za důležité překladní místo, píše DPA. Celkově policisté v Evropě odhalují stále větší zásilky této drogy.</p>
      <p>Evropské monitorovací centrum pro drogy a drogovou závislost v červnu uvedlo, že počet případů, kdy kokain byl zajištěn a zabaven, i jeho zachycené množství dosahují rekordní úrovně. Kokain je podle tohoto úřadu nejběžněji užívanou nelegální stimulační drogou v Evropské unii.</p>
      <p>Sáčky s kokainem, celkem více než tunu drogy, také v minulých týdnech vyplavoval Atlantik na francouzském pobřeží od Španělska po Bretaň. Jak se droga do oceánu dostala, není zatím jasné. Francouzští policisté se zabývají několika verzemi, nejpravděpodobnější ale je, že se kontraband do moře dostal kvůli silné bouři.</p>
      <related>
        <h4>Související články</h4>
        <a href="https://www.irozhlas.cz/zpravy-domov/praha-policie-drogy-kokain-turista-cizinec_1911101453_vtk"/>
        <a href="https://www.irozhlas.cz/zpravy-svet/vinohradska-12-podcast-mexiko-brezinova-mafie-drogove-kartely_1911080600_cen"/>
        <a href="https://www.irozhlas.cz/zpravy-domov/mladez-xanax-ritalin-drogy-prerov_1911071034_jak"/>
      </related>
    </article>
  </body>
</html>