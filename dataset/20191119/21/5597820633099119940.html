<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/sports/futbols/latvijas-futbolisti-eiropas-kvalifikacijas-izskana-pret-austriju-gust-pirmo-uzvaru.a338938/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T21:35:00+00:00"/>
    <meta property="og:title" content="Latvijas futbolisti Eiropas kvalifikācijas izskaņā pret Austriju gūst pirmo uzvaru"/>
    <meta property="og:description" content="Latvijas futbola valstsvienība otrdien Rīgā ar 1:0 uzveica Austrijas izlasi pēdējā spēlē 2020.gada Eiropas čempionāta kvalifikācijā, gūstot gan grupā pirmo uzvaru, gan punktus turnīra tabulā, liecina organizatoru informācija. Latvijas futbolisti grupā gan finišēja pārliecinoši pēdējā vietā, tomēr pāris pēdējās spēlēs parādīja solīdāku sniegumu nekā pārējā neveiksmīgā cikla daļā."/>
  </head>
  <body>
    <article>
      <h1>Latvijas futbolisti Eiropas kvalifikācijas izskaņā pret Austriju gūst pirmo uzvaru</h1>
      <address><time datetime="2019-11-19T21:35:00+00:00">19 Nov 2019, 21:35</time> by <a rel="author" href="https://www.lsm.lv/autors/gundars-galkins/" target="_blank">Gundars Galkins</a></address>
      <p>
        <b>Latvijas futbola valstsvienība otrdien Rīgā ar 1:0 uzveica Austrijas izlasi pēdējā spēlē 2020.gada Eiropas čempionāta kvalifikācijā, gūstot gan grupā pirmo uzvaru, gan punktus turnīra tabulā, liecina organizatoru informācija. Latvijas futbolisti grupā gan finišēja pārliecinoši pēdējā vietā, tomēr pāris pēdējās spēlēs parādīja solīdāku sniegumu nekā pārējā neveiksmīgā cikla daļā.</b>
      </p>
      <p><i>(papildināts ar grupas citu spēļu rezultātiem)</i><br/>Uzvaras vārtus mājiniekiem pēc stūra sitiena 65.minūtē guva Mārcis Ošs. Uzvaras Latvijas izlase nebija guvusi pēdējās 17 spēlēs.</p>
      <p>Austrieši jau pirms došanās uz Rīgu garantēja otro vietu grupā un līdzās poļiem nodrošināja dalību finālturnīrā. Tādēļ virkne Austrijas izlases līderu palika mājās, paverot lielākas iespējas sevi parādīt otrā plāna spēlētājiem. </p>
      <p>Viesi spēles sākumā vairāk kontrolēja bumbu, bet asākas vārtu gūšanas iespējas izveidoja Latvijas izlase. Dāvis Ikaunieks 19.minūtē ātra izrāviena noslēgumā sita no soda laukuma robežas, bet paspēja gan patraucēt aizsargs, gan nevainojami nospēlēja vārtsargs Pavao Pervans. Savukārt Ošs 27.minūtē no tuvas distances ar galvu raidīja bumbu pret pārliktni. Pirmā puslaika beigās austriešu uzbrukums ar Mihaelu Gregoriču smailē tika tuvāk Latvijas vārtiem, kur Pāvelam Šteinboram glābēja loma gan nebija jāuzņemas. </p>
      <p>Otrajā puslaikā abu komandu uzbrukuma centienos pietrūka precizitāte, līdz Latvijas izlase izmantoja standartsituāciju. Bumba pēc stūra sitiena nonāca soda laukuma centrā pie Oša, kurš nekavējās atklāt rezultātu. Mājinieki turpināja meklēt iespējas nostiprināties vadībā un tuvu otrajam vārtu guvumam bija Roberts Uldriķis. Savukārt Vladislava Gutkovska sitienu 76.minūtē atvairīja Pervans. Austrieši vistuvāk neizšķirta atjaunošanai bija 83.minūtē - Gregoričs izkārtoja sev sitienu soda laukumā, bet trāpīja pa pārliktni. Pēdējās minūtēs austrieši nepārtraukti uzbruka, tomēr neko nepanāca.</p>
      <p>Iepriekšējā abu komandu spēlē Austrijā mājinieki Latvijas izlasi uzveica ar 6:0.</p>
      <p>Pirmo vietu G grupā ieņēma Polijas izlase, kas pēdējā spēlē otrdien ar 3:2 Varšavā uzveica slovēņus un iekrāja 25 punktus. Austrieši otro pozīciju ieņēma ar 19 punktiem, bet uz trešo vietu pakāpās Ziemeļmaķedonijas valstsvienība, kam pēdējā mačā mājās ar 1:0 izdevās pārspēt Izraēlu. Ziemeļmaķedonija iekrāja 14 punktus - tikpat, cik 4.vietu ieguvusī Slovēnija. Latvijas tuvākā konkurente Izraēla 5.vietā ierindojās ar 11 punktiem. Latvijas valstsvienībai vienīgā uzvara nodrošināja trīs punktus.</p>
      <p>Neveiksmīgā kvalifikācijas ciklā Latvijai jau iepriekš bija zudušas izredzes pakāpties augstāk par pēdējo vietu grupā. Rīgā komanda izmantoja iespēja izcīnīt prestiža punktus, lai noslēgumā nepaliktu ar nulli.</p>
      <related>
        <h4>Saistītie raksti</h4>
        <a href="https://www.lsm.lv/raksts/sports/futbols/futbola-izlases-galvenais-treneris-stojanovics-si-uzvara-bija-pelnita.a339003/"/>
        <a href="https://www.lsm.lv/raksts/sports/futbols/latvijas-futbola-valstsvieniba-cikla-pedeja-maca-vairak-varetu-spelet-ena-palikusie.a338787/"/>
        <a href="https://www.lsm.lv/raksts/sports/futbols/latvijas-futbola-izlase-saturigaka-spele-minimali-zaude-slovenija.a338682/"/>
        <a href="https://www.lsm.lv/raksts/sports/futbols/latvijas-futbola-izlase-lukos-slovenija-revanseties-par-sapigo-zaudejumu.a338225/"/>
        <a href="https://www.lsm.lv/raksts/sports/futbols/ontuzans-savainojuma-del-nepalidzes-izlasei-uz-treninnometni-izsauc-grjaznovu-un-ingaru-stugli.a337954/"/>
        <a href="https://www.lsm.lv/raksts/sports/futbols/latvijas-futbola-izlases-kandidatos-novembra-spelem-neieklauj-rakelu-un-karasausku.a337629/"/>
        <a href="https://www.lsm.lv/raksts/sports/futbols/latvijas-futbola-valstsvieniba-zaude-cetras-pozicijas-pasaules-ranga.a336173/"/>
        <a href="https://www.lsm.lv/raksts/sports/futbols/latvijas-izlases-treneris-izraelas-uzvaru-atzist-par-pelnitu-uzteic-vartsargu-steinboru.a335292/"/>
      </related>
    </article>
  </body>
</html>