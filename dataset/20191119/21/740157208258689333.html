<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/prawo-i-finanse/warszawa-powolala-zespol-kontrolny-ktory-sprawdzi-systemy-antykorupcyjne-w-miescie,135230.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T21:43:00+00:00"/>
    <meta property="og:title" content="Warszawa powołała zespół kontrolny, który sprawdzi systemy antykorupcyjne w mieście"/>
    <meta property="og:description" content="Komisja rewizyjna Rady Warszawy powołała zespół kontrolny, który sprawdzi systemy antykorupcyjne w mieście i przeanalizuje decyzje administracyjne byłego burmistrza Włoch Artura W. - poinformował przewodniczący komisji Maciej Wyszyński (KO). W składzie znalazło się trzech radnych KO i dwóch PiS."/>
  </head>
  <body>
    <article>
      <h1>Warszawa powołała zespół kontrolny, który sprawdzi systemy antykorupcyjne w mieście</h1>
      <address><time datetime="2019-11-19T21:43:00+00:00">19 Nov 2019, 21:43</time> by <a rel="author">PAP/JS  </a></address>
      <h4>Komisja rewizyjna Rady Warszawy powołała zespół kontrolny, który sprawdzi systemy antykorupcyjne w mieście i przeanalizuje decyzje administracyjne byłego burmistrza Włoch Artura W. - poinformował przewodniczący komisji Maciej Wyszyński (KO). W składzie znalazło się trzech radnych KO i dwóch PiS.</h4>
      <hr/>
      <ul>
        <li>
          <b>Głównym celem radnych jest to, aby wskazać ewentualne luki i potrzeby wzmocnienia w procedurach w ramach Polityki Antykorupcyjnej wprowadzonej przez prezydenta Rafała Trzaskowskiego w czerwcu.</b>
        </li>
        <li>
          <b>Szef komisji wyjaśnił, że działalność Artura W. jest jednym z zadań zespołu, lecz nie jest zadaniem główny.</b>
        </li>
        <li>
          <b>Analizę pracy Artura W. ogranicza m.in. fakt, że jego sprawę bada prokuratura, co wprowadza szereg ograniczeń dla innych organów kontrolnych "niższego rzędu".</b>
        </li>
      </ul>
      <p>Zespół powołany został w myśl uchwały Rady Warszawy z 7 listopada, którą zlecono komisji rewizyjnej przeprowadzenie kontroli procedur i zasad systemów antykorupcyjnych w Warszawie oraz analizę działalności Artura W. - byłego burmistrza Włoch, zatrzymanego na gorącym uczynku przez CBA po przyjęciu łapówki. W. z zarzutem korupcji trafił do aresztu. Według CBA wziął on pieniądze od przedsiębiorcy budowlanego Sabriego B. W zamian za łapówki miał wydawać korzystne dla dewelopera decyzje administracyjne.</p>
      <p>Projekt uchwały zlecającej kontrolę systemów antykorupcyjnych złożył szef klubu Koalicji Obywatelskiej Jarosław Szostakowski. Na wniosek radnego PiS Dariusza Lasockiego przyjęto poprawkę, która rozszerzyła zadania komisji o zbadanie <a href="https://www.portalsamorzadowy.pl/polityka-i-spoleczenstwo/artur-w-odwolany-z-funkcji-burmistrza-dzielnicy-wlochy-m-st-warszawy,134505.html">działań Artura W. jako członka zarządu dzielnic (Włochy, Bielany, Wola), m.in. tych dotyczących procesu wydawania warunków zabudowy.</a></p>
      <p>Zespół kontrolny, który zrealizuje powyższe zadania, powołano na wtorkowym posiedzeniu komisji. Na jego czele stanął Wyszyński, szef komisji rewizyjnej. W składzie znaleźli się także: Joanna Staniszkis (KO), Dariusz Lasocki (PiS), Wiktor Klimiuk (PiS) i Justyna Zając (KO).</p>
      <p>"Mamy czas z przeprowadzeniem kontroli do końca 2020 roku. Mam jednak nadzieję, że zakończymy ją wcześniej, bo w planach mamy bardzo intensywną pracę" - poinformował Wyszyński.</p>
      <p>Jak wyjaśnił, głównym celem radnych jest to, aby wskazać ewentualne luki i potrzeby wzmocnienia w procedurach w ramach Polityki Antykorupcyjnej wprowadzonej przez prezydenta Rafała Trzaskowskiego w czerwcu. "Mamy w planach przejrzenie rozwiązań antykorupcyjnych obowiązujących w innych instytucjach, jeżeli znajdziemy zapisy, których wprowadzenie wzmocni przepisy antykorupcyjne w Warszawie, na pewno będziemy je rekomendować do wprowadzenia w obecnie obowiązującym pakiecie" - dodał przewodniczący komisji.</p>
      <p>Wyszyński zaznaczył, że pakiet antykorupcyjny wprowadzono dla całego miasta, jednak radni chcą wskazać sfery szczególnie narażone na korupcję. Wśród nich wymienił architekturę, promowanie, decyzje środowiskowe i przetargi. "Tu chcemy zaproponować wprowadzenie dodatkowych działań osłonowych - o których będziemy rozmawiać podczas prac zespołu kontrolnego" - podkreślił.</p>
      <p>Szef komisji wyjaśnił ponadto, że działalność Artura W. jest jednym z zadań zespołu, lecz nie jest zadaniem główny. Analizę pracy Artura W. ogranicza m.in. fakt, że jego sprawę bada prokuratura, co wprowadza szereg ograniczeń dla innych organów kontrolnych "niższego rzędu".</p>
      <p>"Wszystkie osoby, które współpracują ze śledczymi, są zobowiązane do zachowania tajemnicy swoich zeznań. Do czasu zakończenia postępowania nie będziemy mogli porozmawiać z urzędnikami którzy złożyli zeznania pod przysięgą" - zaznaczył.</p>
      <p>Zespół może natomiast sprawdzać poszczególne dokumenty. "W ramach analizowania pracy Artura W., jeszcze zanim powołano zespół kontrolny, zwróciłem się jako przewodniczący komisji rewizyjnej o spis, jakie funkcje Artur W. pełnił przez lata działalności samorządowej, a także o spis jego decyzji administracyjnych. Gdy dostaniemy powyższe informacje, to wybierzemy decyzje, które będziemy chcieli skontrolować, wtedy wystąpimy o komplet dokumentów dotyczących wybranych decyzji" - podkreślił Wyszyński.</p>
      <p>"Będzie to działanie raczej w celach informacyjnych dla radnych Rady Warszawy. Ostateczny wyrok wyda sąd na postawie śledztwa prokuratorskiego" - dodał szef komisji.</p>
      <p>Artur W. po zatrzymaniu został jednogłośnie odwołany przez Radę Dzielnicy Włochy z funkcji burmistrza na początku listopada. Radni dzielnicy powołali na jego stanowisko zgłoszonego przez Koalicję Obywatelską Jarosława Karcza.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>