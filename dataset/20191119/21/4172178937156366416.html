<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fosonline.gr/basket/euroleague/article/73908/mpagern-olympiakos-85-82-exase-to-kerdos-toy"/>
    <meta property="og:site_name" content="ΦΩΣ"/>
    <meta property="article:published_time" content="2019-11-19T21:46:14+00:00"/>
    <meta property="og:title" content="Έχασε το «κέρδος» του..."/>
    <meta property="og:description" content="Ο Ολυμπιακός κρατούσε το παιχνίδι με την Μπάγερν στα χέρια του μέχρι την τέταρτη περίοδο, όμως εκεί η ομάδα δεν άντεξε στην πίεση που εξαπέλυσαν οι Γερμανοί..."/>
  </head>
  <body>
    <article>
      <h1>Έχασε το «κέρδος» του...</h1>
      <h2>Ο Ολυμπιακός κρατούσε το παιχνίδι με την Μπάγερν στα χέρια του μέχρι την τέταρτη περίοδο, όμως εκεί η ομάδα δεν άντεξε στην πίεση που εξαπέλυσαν οι Γερμανοί και τελικά δεν κατάφερε να φύγει νικητής.</h2>
      <address><time datetime="2019-11-19T21:46:14+00:00">19 Nov 2019, 21:46</time> by <a rel="author" href="https://www.fosonline.gr/author/nikos-kalampakas" target="_blank">Ν. ΚΑΛΑΜΠΑΚΑΣ</a></address>
      <p><b>Φάνταζε δύσκολο το εγχείρημα του Ολυμπιακού στην έδρα της Μπάγερν, όμως οι «ερυθρόλευκοι επί 30 λεπτά έδειχναν ότι θα μπορούσαν να φύγουν με τους δύο βαθμούς και να ανέβουν στην κατάταξη.</b> Οι παίκτες του Κεμζούρα έφεραν το ματς εκεί που ήθελαν και έδιναν την εντύπωση ότι πνευματικά ήταν έτοιμοι να διαχειριστούν τις συνθήκες που οι ίδιοι είχαν δημιουργήσει απέναντι σε μια ομάδα που αρέσκεται να τρέχει στο γήπεδο και να σκοράρει με πολλούς τρόπους.</p>
      <p>Το πρώτο ημίχρονο είχε την ιδιαιτερότητα ότι στα περισσότερα λεπτά ο προπονητής του Ολυμπιακού είχε στο παρκέ δύο πεντάδες, <b>μια ευρωπαϊκή και μια αμερικάνικη.</b> Αυτό λειτούργησε υπέρ των φιλοξενούμενων οι οποίοι από το τέλος του δεύτερου δεκαλέπτου πήραν κεφάλι στο σκορ και όσο περνούσε η ώρα ανέβαζαν τη διαφορά μέχρι που αυτή έφτασε και στο +12.</p>
      <p>
        <b>Γι να συμβεί αυτό είδαμε έναν εξαιρετικό Ρότσεστι ο οποίος είχε δώσει στην επίθεση του Ολυμπιακού τη δημιουργία που της έλειπε ενώ βοηθούσε σημαντικά και στην εκτέλεση. Άξιος συμπαραστάτης του ήταν ο Μπάλντγουιν ο οποίος έκανε το πιο μεστό του παιχνίδι από την ημέρα που ήρθε στον Πειραιά και χωρίς να κάνει κάτι εντυπωσιακό, ξεχώρισε επειδή εκτελούσε τα βασικά και σημείωσε 19 πόντους.</b>
      </p>
      <p>Η Μπάγερν όμως στην έδρα της είναι σκληρή ομάδα και δεν είχε πει ακόμα την τελευταία της λέξη και στο τέταρτο δεκάλεπτο εξαπέλυσε αντεπίθεση διαρκείας ρίχνοντας τη διαφορά στους 4 πόντους. Ο Ολυμπιακός έπρεπε να βρει τρόπο να αντιδράσει στο ξέσπασμα των γηπεδούχων και το έκανε με τον Πρίντεζη που πέρασε στη θέση του μέτριου σήμερα Ρούμπιτ.</p>
      <p>Όμως ένα καλάθι δεν θα έσωζε τους πειραιώτες αφού ο Λο πήρε φωτιά και έβαλε δύο «μεγάλα» τρίποντα ενώ μοίρασε και ασίστ στους συμπαίκτες του, <b>την ώρα που ο Ολυμπιακός είχε χάσει την ψυχραιμία του και ήταν πολύ επιπόλαιος για την περίσταση.</b></p>
      <p>Οι «ερυθρόλευκοι» έριξαν μια γερή κλωτσιά και γκρέμισαν εύκολα ότι δύσκολα είχαν χτίσει και έτσι δεν καταφέρνουν να πάρουν την πρώτη τους φετινή δεύτερη σερί νίκη. Πέρα από αυτό όμως έχασε μια ευκαιρία να κερδίσει αυτοπεποίθηση και να χτίσει πάνω σε μια νίκη.</p>
      <figure>
        <a href="https://www.facebook.com/FosTonSport/">
          <img src="https://www.fosonline.gr/images/facebook-teaser.png"/>
        </a>
      </figure>
      <p>Ακολουθήστε το ΦΩΣ στο Facebook</p>
      <related>
        <h4><b>ΣΧΕΤΙKΑ</b> ΑΡΘΡΑ</h4>
        <a href="https://www.fosonline.gr/basket/euroleague/article/73913/kemzoyra-einai-krima-poy-xasame"/>
        <a href="https://www.fosonline.gr/basket/euroleague/article/73912/mpagern-olympiakos-ta-highlights-tis-anametrisis"/>
        <a href="https://www.fosonline.gr/basket/euroleague/article/73910/dedas-toys-afisame-na-niosoyn-aneta-sto-telos"/>
        <a href="https://www.fosonline.gr/basket/euroleague/article/73907/mpagern-olympiakos-85-82-mpalntgoyin-evalan-megala-soyt-krithike-stis-leptomereies"/>
        <a href="https://www.fosonline.gr/basket/euroleague/article/73906/mpagern-olympiakos-85-82-evgale-ta-matia-toy"/>
        <a href="https://www.fosonline.gr/volleyball/article/73890/pote-paizoyn-olympiakos-kai-paok-gia-to-league-cup-nikos-samaras-to-programma-ton-imitelikon"/>
      </related>
    </article>
  </body>
</html>