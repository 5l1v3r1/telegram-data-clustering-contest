<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dynamomania.com/news/501640-zasedanie-ekspert-kluba-tm-parimatch-zvezdnye-gosti-i-zadachi-dlya-sbornoj-ukrainy-v-finalnom-turnire-evro-2020"/>
    <meta property="og:site_name" content="Dynamomania.com"/>
    <meta property="article:published_time" content="2019-11-19T21:32:00+00:00"/>
    <meta property="og:title" content="Заседание эксперт-клуба ТМ Parimatch: звездные гости и задачи для сборной Украины в финальном турнире ЕВРО-2020"/>
    <meta property="og:description" content="19 листопада в Києві відбулося заключне в цьому році засідання дискусійного Експерт-клубу Parimatch, в якому взяли участь знані фахівці та представники мас-медіа."/>
  </head>
  <body>
    <article>
      <h1>Заседание эксперт-клуба ТМ Parimatch: звездные гости и задачи для сборной Украины в финальном турнире ЕВРО-2020</h1>
      <address>
        <time datetime="2019-11-19T21:32:00+00:00">19 Nov 2019, 21:32</time>
      </address>
      <p>19 листопада в Києві відбулося заключне в цьому році засідання дискусійного Експерт-клубу Parimatch, в якому взяли участь знані фахівці та представники мас-медіа.</p>
      <p>Українська асоціація футболу та офіційний партнер національної збірної України з футболу ТМ Parimatch продовжили традицію підбиття підсумків матчів збірної, які проходили протягом усього 2019 року. Під час таких заходів журналісти в неформальній атмосфері можуть поспілкуватися з представниками топ-менеджменту українського футболу, відомими гравцями, тренерами, аналітиками та обмінятися думками про перспективи головної команди країни.<br/><br/>Із нагоди виходу нашої національної команди до фінальної частини Євро-2020 останній у цьому році експерт-клуб став особливим. Адже його головними гостями виявилися гравці збірної — Тарас Степаненко, Андрій Пятов та Олександр Караваєв. Тренерський штаб синьо-жовтих представляв Олександр Шовковський, УАФ — перший віце-президент Олег Протасов, Parimatch — Вадим Місюра. У ролі ведучого та модератора заходу традиційно виступив прес-аташе збірної України Олександр Гливинський, який перед початком засідання клубу запропонував журналістам спрогнозувати майбутніх суперників українців у фінальній частині Євро. Той, хто вгадає найбільшу кількість опонентів, отримає дві футболки збірної України з автографами футболістів.<br/><br/>На початку зустрічі успіх синьо-жовтих, що не програли у 2019 році жодного матчу, відзначив Олег Протасов, який очікує, що майбутній, 2020 рік подарує вболівальникам ще більше яскравих поєдинків і гарних результатів від нашої національної команди: «Хлопці — молодці, вони показали фантастичний результат. Було дуже цікаво дивитися кожен матч збірної, було помітно, що в команді чудова атмосфера, до її лав кожен гравець приїжджає із гарною мотивацією, із гарним настроєм. Бачимо, що наша співпраця з Parimatch виявилася фартовою, вийшов гарний сезон. Тому ми маємо продовжувати рухатися в тому ж напрямку. Футбол — це наше життя, наші емоції. Тому тепер ми чекаємо жеребкування й дякуємо хлопцям за ті щасливі миттєвості, які вони подарували всій країні».<br/><br/>У свою чергу Вадим Місюра також подякував присутнім на заході футболістам за гарний результат у відбірному циклі й запевнив, що тісна та плідна взаємодія з Українською асоціацією футболу тільки починається: «Із великою перемогою нас усіх! У цьому відбірному циклі збірна України показала вищий пілотаж. Особливо важливо, що в році, що минає, ми жодного разу не програли. І дуже приємно, що незмінним супутником успіхів національної збірної стали засідання експерт-клубу. Київ, Львів, Дніпро — і ось тепер фінальна зустріч знову в Києві. Наш експерт-клуб покликаний об'єднати такі різні футбольні школи й погляди в одному: дати об'єктивну оцінку іграм національної збірної й максимально цікаву інформацію для медіа та вболівальників. Спасибі всім партнерам із медіа за активну участь і підтримку».<br/><b><br/></b><b>Лісабон та Люксембург<br/></b><br/>Поки журналісти, експерти та вболівальники мали обирати синьо-жовтим суперників по групі, Олександр Гливинський запропонував присутнім повернутися у березень поточного року, коли наша команда починала свій турнірний шлях виїзними матчами проти Португалії та Люксембургу. Ось що сказали із приводу тих подій представники збірної.<br/><br/>Олександр Шовковський: «Я тоді тільки приєднався до тренерського штабу збірної України, але одразу помітив, які в команді чудова атмосфера і дружній колектив. Одразу було видно, що в команди є шлях, який вона обрала. Хлопці уважно слухали і, головне, виконували завдання, які пропонували їм тренери. Важкість підготовки до поєдинку з Португалією в Лісабоні полягала в тому, що в нас тільки починалася друга частина сезону, а португальці вже розпочали свої матчі. Але в нашої команди було велике бажання зіграти успішно. Що стосується зустрічі в Люксембурзі, то ми бачили, що за три дні було складно відновитися, тому була ротація. Гра складалася важко, як ми й очікували. Та за рахунок бажання, характеру хлопці забили переможний гол на останніх хвилинах».</p>
      <p>Андрій Пятов: «Роналду? Мені з ним було не так важко, як нашим захисникам. Моїм головним завданням як воротаря було стояти в тому місці, куди буде удар. Так і вийшло. Він не забив, тому що я правильно обирав позицію».<br/><br/>Тарас Степаненко: «Ми багато готувалися до цього поєдинку, багато працювали на полі, щоб позбавити португальців простору. Було й везіння з нашого боку, чудово зіграв Андрій Пятов. Але в кінці матчу ми мали навіть шанс виграти, коли Пепе завадив завдати влучного удару Мораесу».<br/><br/>Олександр Караваєв: «Звичайно, проти Роналду було важко. Але наш шанс полягав у тому, щоб зіграти компактно. Ми намагалися скористатися помилками суперника. Плюс за нашими спинами був Андрій Пятов, який став героєм того поєдинку».<br/><b><br/></b><b>Розгром Сербії<br/></b><br/>Згадуючи середину відбірного циклу, і футболісти, і Олександр Шовковський погодилися, що на той момент українці вважали своїм головним конкурентом саме збірну Сербії.<br/><br/>Олександр Шовковський: «Для нас складність домашніх матчів із Сербією та Люксембургом полягала в тому, що це був червень і кінець сезону. На мій погляд, ключовим моментом стало те, що Андрій Шевченко за тиждень до першої гри викликав до збірної легіонерів, щоб вони не втрачали тонус, адже в них вже закінчилися їхні чемпіонати. Ми ретельно готувалися до протистояння із сербами, вивчали суперника, сильні якості його гравців. Це був чудовий матч, тому ми цілком логічно влаштували гостям розгром».<br/><br/>Олександр Караваєв: «Успіх нашого колективу в тому, що до збірної ми приїжджаємо з іншими емоціями. І до поєдинку із сербами ми підійшли в оптимальному стані. Потім був важкий матч із Люксембургом, але тоді ми вже знайшли свою гру, і нас важко було зупинити». <br/><b><br/></b><b>Вересень: шанс на перше місце<br/></b><br/>За словами півзахисника синьо-жовтих Тараса Степаненка, після того, як команда набрала 10 очок, вона зрозуміла, що є шанс далі боротися за перше місце у групі. «Ми тоді вболівали, щоб португальці обіграли сербів. Ми ж проводили матч у Литві, і головною проблемою був той факт, що грати треба було на штучному газоні, який до того ж був не в дуже гарному стані. На щастя, ми зіграли там впевнено і здобули перемогу, після чого вже мріяли про перше місце у групі», — зазначив Степаненко.<br/><b><br/></b><b>Португалія в Києві<br/></b><br/>Найбільш емоційним у відбірному турнірі для синьо-жовтих став домашній поєдинок проти збірної Португалії в Києві.<br/><br/>Олександр Шовковський: «Сподіваюся, нам вдалося трохи здивувати португальців нашою схемою на цю гру. Яремчук був зліва, а Марлос виконував роль вільного художника. Думаю, що хід матчу підтвердив, що суперник цього не очікував. За рахунок правильної оборони, переходу в атаку та компактності нам вдалося повністю контролювати хід цієї гри до 75-ї хвилини, поки Тарас Степаненко та арбітр не вирішили перевірити характер нашої команди. Але й потім ми все одно грали у свою гру, і були моменти, коли португальці просто не знали, що робити на полі. Вони почувалися розгубленими. Безперечно, чимала заслуга в перемозі нашого воротаря Андрія Пятова, який зіграв відмінно. Після цього матчу ми вже були недосяжними для суперників по групі».</p>
      <p>Тарас Степаненко: «Це вилучення… Я потім на тренуваннях «Шахтаря» із Сергієм Кривцовим відпрацьовував такі підкати, і ми дійшли висновку, що неможливо в такій ситуації прибрати руки. Мені було важко дивитися кінцівку гри. Четвертий арбітр виганяв мене зі сходинок стадіону, тому останні хвилини матчу я дивився в роздягальні. Навіть порадіти повністю не зміг, тому що дуже перехвилювався. Але відпочив уже, коли команда без мене поїхала до Сербії (сміється)».<br/><b><br/></b><b>Завдання на Євро<br/></b><br/>За словами Олега Протасова, у будь-якому випадку у фінальній частині Євро на українців чекає складна, але цікава група: «Буде цікавий чемпіонат. Ми зі свого боку зробимо все можливе, щоб у команди та тренерського штабу й далі були чудові умови для підготовки. Усі разом будемо сподіватися, що збірна покаже таку саму гарну гру, як і у відбірному циклі».<br/><br/>Олександр Шовковський попросив зачекати з дискусіями з приводу шансів та завдань українців у фінальній частині Євро, щоб поки що просто насолодитися успіхом, якого команда досягла у відбірному циклі. «Так, ми голодні до серйозних успіхів на таких великих турнірах, але там треба грати з гарячим серцем і холодною головою, — відзначив помічник Андрія Шевченка. — Думаю, що досвід Євро-2016, яке видалося невдалим для України, допоможе футболістам у підготовці до майбутнього чемпіонату Європи. Упевнений, що всі учасники першості будуть ставити завдання як мінімум вийти з групи. Тому ми також у першу чергу прагнутимемо вийти з групи».<br/><br/>У свою чергу Андрій Пятов запевнив, що, незважаючи на молодий вік деяких його партнерів по збірній, ці хлопці не перегорять, приїхавши на такий великий турнір: «Зінченко грає в «Манчестер Сіті», Маліновський — в Італії, Миколенко взагалі нікого не боїться… Тому я не бачу того, хто може перегоріти. У нас ще буде час на підготовку, будуть ігри в єврокубках за клуби, буде збір у березні. Тому нашу готовність оцінимо вже перед початком Євро».</p>
      <footer>Источник: <a href="http://www.ffu.org.ua/">Официальный сайт УАФ</a></footer>
    </article>
  </body>
</html>