<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/19/teski-dani-za-zvezdu-alba-vodila-od-prvog-do-poslednjeg-minuta-i-ubedljivo-trijumfovala/"/>
    <meta property="og:site_name" content="Sportska centrala"/>
    <meta property="article:published_time" content="2019-11-19T21:49:13+00:00"/>
    <meta property="og:title" content="Teški dani za Zvezdu: Alba vodila od prvog do poslednjeg minuta i ubedljivo trijumfovala"/>
    <meta property="og:description" content="Alba – Crvena zvezda 93:80 (21:15, 25:19, 21:20, 26:26) Košarkaši Crvene zvezde doživeli su sedmi poraz u Evroligi ove sezone, a treći uzastopni. Igrači trenera Andrije Gavrilovića nisu vodili nijednom tokom utakmice u Berlinu, a pre svega nisu uspeli da nađu rešenje za trojke Albe čiji su igrači pogodili 12 trojki uz procenat šuta od […]"/>
  </head>
  <body>
    <article>
      <h1>Teški dani za Zvezdu: Alba vodila od prvog do poslednjeg minuta i ubedljivo trijumfovala</h1>
      <address><time datetime="2019-11-19T21:49:13+00:00">19 Nov 2019, 21:49</time> by <a rel="author">Zile</a></address>
      <p><b>Alba – Crvena zvezda 93:80</b> (21:15, 25:19, 21:20, 26:26)</p>
      <p>Košarkaši Crvene zvezde doživeli su sedmi poraz u Evroligi ove sezone, a treći uzastopni. Igrači trenera Andrije Gavrilovića nisu vodili nijednom tokom utakmice u Berlinu, a pre svega nisu uspeli da nađu rešenje za trojke Albe čiji su igrači pogodili 12 trojki uz procenat šuta od oko 50 odsto van linije 6.75.</p>
      <p>Crveno-beli su od početka meča bili u podređenom položaju, berlinski klub je meč otvorio sa 6 uzastopnih poena i nijednog trenutka nije dozvolio gostima da dođu bar do izjednačenja. Lorenco Braun je pogodio trojku za smanjenje rezultata na 10:7, ali Zvezdini igrači nisu imali rešenja za šut sa distance rivala koji je pogodio 4 trojke u prvih 10 minuta.</p>
      <p>Ekspresno je Alba stigla do dvocifrene prednosti (21:11), ali je četvrtina završena sa 4 vezana poena Zvezde za podošljivih 21:15 posle prve četvrtine. Bio je to samo nagoveštaj bolje igre beogradskog kluba, koji se vrlo brzo ugasio, a igrači Albe, posebno se to odnosilo na Gidraitisa, nastavili su da pogađaju sa distance i u 18. minutu bilo je čak 17 poena za domaćina, 42:25. U tim trenucima samo je Majkl Odžo bio napadački raspoložen u Zvezdi i već u prvom poluvremenu došao je do dvocifreog broja poena.</p>
      <p>Crveno-beli su odgovorili sa 6 vezanih poena koševima Kuzmića i Davidovca uz dodatna slobodna bacanja. Prvo poluvreme završeno je vođstvom Albe, a na početku drugog Zvezda je imala svoj najbolji period na utakmici. Više od tri minuta Alba nije poentirala, ali je u tom periodu Zvezda ubacila samo 4 poena. Imala je priliku da priđe na 6 poena minusa, Lorenco Braun je promašio, a na drugoj strani Gifaj je pogodio trojku i ponovo su Zvezdina kola krenula nizbrdo. Alba je ponovo stigla do 17 poena prednosti, međutim finiš je ponovo pripao gostima pa je posle 30 minuta na semaforu stajalo 67:54.</p>
      <p>Svi pokušaji igrača Zvezde da u poslednjoj četvrtini priđu na jednocifrenu razliku nisu urodili plodom pa je šampion ABA lige doživeo treći vezani poraz u Evroligi i već za dva dana očekuje ga teško gostovanje u Kaunasu.</p>
      <p>Gidraitis je bio najefikasniji kod Albe sa 22 poena, Sikma je ubacio 18, a Hermanson 16 poena. Kod Zvezde Odžo je postigao 12, a još je samo Kuzmić došao do dvocifrenog broja poena, 10.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/19/el-micic-mvp-real-deklasirao-himki-valensija-i-bajern-preokretom-do-pobede/"/>
        <a href="https://www.sportskacentrala.com/2019/11/19/gavrilovic-o-uzrocima-poraza-znali-smo-kako-treba-da-igramo-nekim-parametrima-smo-zadovoljni/"/>
        <a href="https://www.sportskacentrala.com/2019/11/19/bertomeu-najavio-novi-klub-sa-a-licencom-moraju-prvo-da-unaprede-dvoranu/"/>
        <a href="https://www.sportskacentrala.com/2019/11/19/live-alba-crvena-zvezda/"/>
        <a href="https://www.sportskacentrala.com/2019/11/19/meridianbet-tiket-za-evroligu-sjajne-kvote-na-zvezdu-protiv-albe/"/>
        <a href="https://www.sportskacentrala.com/2019/11/18/zvezda-pred-albu-braun-u-avionu-za-berlin-bez-gista-i-perperoglua/"/>
        <a href="https://www.sportskacentrala.com/2019/11/18/zvezda-bez-najveceg-pojacanja-u-berlinu-spekulise-se-o-odlasku/"/>
        <a href="https://www.sportskacentrala.com/2019/11/17/partizan-nadjacao-zvezdu-u-areni/"/>
        <a href="https://www.sportskacentrala.com/2019/11/17/live-partizan-crvena-zvezda-11/"/>
      </related>
    </article>
  </body>
</html>