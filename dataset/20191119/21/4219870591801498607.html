<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831225-Makron-zamajava-kandidate-Predlog-Pariza-o-prosirenju-EU-nema-podrsku-u-Briselu"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T21:02:00+00:00"/>
    <meta property="og:title" content="Makron zamajava kandidate: Predlog Pariza o proširenju EU nema podršku u Briselu"/>
    <meta property="og:description" content="Francuski predlog o promeni politike proširenja bez podrške u Savetu za opšte poslove EU. Rečeno da"/>
  </head>
  <body>
    <article>
      <h1>Makron zamajava kandidate: Predlog Pariza o proširenju EU nema podršku u Briselu</h1>
      <address><time datetime="2019-11-19T21:02:00+00:00">19 Nov 2019, 21:02</time> by <a rel="author">G. ČVOROVIĆ - D. MILINKOVIĆ</a></address>
      <p>
        <b>Francuski predlog o promeni politike proširenja bez podrške u Savetu za opšte poslove EU. Rečeno da "non-pejper" ne nudi ništa novo državama. Šest država se zalaže za brži proces</b>
      </p>
      <p>FRANCUSKI predlog o promeni politike EU u procesu proširenja naišao je u utorak na protivljenja tokom predstavljanja na sastanku Saveta za opšte poslove u Briselu. Paralelno, sa svojim predlogom izašlo je šest zemalja - Austrija, Italija, Poljska, Češka, Slovačka i Slovenija - koje se slažu da treba da dođe do reforme da bi se proces ubrzao i koje su se nedavno oštro protivile odluci zvaničnog Pariza da se ne otvore pregovori sa Severnom Makedonijom i Albanijom.</p>
      <p>Oni su u pismu odlazećem predsedniku Evropske komisije Žan-Klodu Junkeru pozvali EK da do januara 2020. predstavi konkretne predloge kako poboljšati efektivnost pristupnog procesa i konstatuju da konsolidacija Evrope ne može biti završena bez Zapadnog Balkana.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831007-%D0%A4%D1%80%D0%B0%D0%BD%D1%86%D1%83%D1%81%D0%BA%D0%B0-%D1%81%D1%82%D1%80%D0%B0%D1%82%D0%B5%D0%B3%D0%B8%D1%98%D0%B0-%D0%BF%D1%80%D0%BE%D1%88%D0%B8%D1%80%D0%B5%D1%9A%D0%B0-%D0%95%D0%A3-%D0%9F%D1%80%D0%B8%D1%98%D0%B5%D0%BC-%D1%83-%D1%81%D0%B5%D0%B4%D0%B0%D0%BC-%D0%B5%D1%82%D0%B0%D0%BF%D0%B0-%D0%BF%D0%B8%D1%82%D0%B0%D1%9A%D0%B5-%D0%9A%D0%B8%D0%9C-%D1%83-%D0%BF%D0%BE%D1%81%D0%BB%D0%B5%D0%B4%D1%9A%D0%BE%D1%98"/>
      </related>
      <p>- Ne postoji održiva alternativa punopravnom članstvu zemalja Zapadnog Balkana u EU ako želimo da zaštitimo svoje interese u regionu - navedno je u pismu.</p>
      <p>I pre zvaničnog početka sastanka u Briselu, iz Berlina su se čule ocene da je francuski predlog kao "Makronovo zamazivanje očiju država Zapadnog Balkana". U Ministarstvu spoljnih poslova Nemačke za francuski "non-pejper" rekli su da ne donosi ništa novo, a usporio bi proces proširenja.</p>
      <p>U evropskim diplomatskim krugovima smatraju da neformalnim predlogom na šest stranica, u kojem se nudi postepeno pristupanje u skladu sa četiri principa i u sedam faza, Pariz pokušava da ublaži ljutnju koja se u oktobru usmerila na predsednika Emanuela Makrona, kada je spustio rampu za početak pregovora sa Severnom Makedonijom i Albanijom. Makron je, smatraju, time uplovio na kurs konfrontacije sa ostatkom EU, posebno sa nemačkom kancelarkom Angelom Merkel i novom predsednicom Evropske komisije Ursulom fon der Lajen.</p>
      <p>Situacija sa francuskim predlogom je toliko bila nedorečena da je Titi Tupurainen, ministarka za evropske poslove Finske, zemlje koja trenutno predsedava EU i koja je organizovala sastanak u Briselu, još na dolasku poručila da se o francuskom predlogu neće detaljno raspravljati. Na kraja dana sumirala je debatu o proširenju, koja je završena bez pisanih zaključaka:</p>
      <p>- Dobro je da članice EU imaju svoje predloge po pitanju proširenja. Ali svi moramo da sačekamo da nova Evropska komisija počne sa radom kako bismo konačno postigli jednoglasan sporazum. Neke članice su načelno pozdravile francuski predlog, dok druge imaju određene rezerve.</p>
      <p>
        <i>AP Photo Francisco Seco</i>
      </p>
      <figure>
        <img src="http://www.novosti.rs/upload/images/2019b//11/19n/02-ber-AP%20PhotoFrancisco%20Seco.jpg"/>
      </figure>
      <p>Dolazeći na skup, francuska državna sekretarka za evropske poslove Ameli de Monšalen je poručila da je Francuska stavila na sto novi predlog metodologije, da bi pregovori o proširenju bili efikasniji i opipljiviji.</p>
      <p>- EU ne menja pravila usred procesa, ali ona ne funkcionišu, jer sve traje dugo i frustrirajuće je za učesnike. To što je početo u Srbiji i Crnoj Gori je legitiman proces, ali koji ima svoje slabosti. Ako Srbija i Crna Gora žele da uđu u novu dinamiku koju bismo kreirali, moći ćemo o tome da razgovaramo.</p>
      <p>De Monšalenova je naglasila da je do ovog predloga došlo nakon višemesečnih usaglašavanja, u koja je bio uključen i francuski predsednik, i da su francuskom stavu najbliže Holandija i Danska.</p>
      <p>Ministar za evrointegracije Jadranka Joksimović poručila je u utorak da bi se francuski predlog za proširenje EU teško odnosio na Srbiju i Crnu Goru:</p>
      <p>- Dokument se odnosi na kandidate kao što su Severna Makedonija i Albanija, ili potencijalne kandidate BiH i tzv. Kosovo. Srbija već ima jasan pregovarački okvir, koji je usvojilo 28 članica EU, uključujući i Francusku.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:831136-%D0%92%D0%B5%D0%B1%D0%B5%D1%80-%D0%A0%D0%B0%D0%BC%D0%B8-%D1%98%D0%B5-%D0%BF%D0%BE%D1%82%D1%80%D0%B5%D0%B1%D0%B0%D0%BD-%D0%BC%D0%B8%D0%BD%D0%B8-%D0%A8%D0%B5%D0%BD%D0%B3%D0%B5%D0%BD-%D0%9A%D0%BE%D1%81%D0%BE%D0%B2%D0%BE-%D0%BE%D0%B4%D0%BB%D1%83%D1%87%D1%83%D1%98%D0%B5-%D1%81%D0%B0%D0%BC%D0%BE"/>
      </related>
      <p>
        <b>ČEKA SE BRISEL</b>
      </p>
      <p>PREDSEDNIK Srbije Aleksandar Vučić izjavio je u utorak da su četiri pregovaračka poglavlja u pregovorima Srbije sa EU spremna, a da od Brisela zavisi kakva će politička odluka biti doneta i da li će i koliko poglavlja biti otvoreno do kraja godine.</p>
      <p>- Nek oni rade svoj posao, a mi ćemo svoj. Građane Srbije zanima kako napreduje ekonomija naše zemlje, jer od toga zavisi njihov život.</p>
      <p>
        <b>PREMIJER POLjSKE: ZA REALNU PONUDU</b>
      </p>
      <p>PREMIJER Poljske Mateuš Moravjecki izjavio je da želi ambicioznu EU, koja je otvorena za prihvatanje novih članica i Zapadnog Balkana:</p>
      <p>- Više ne živimo u vremenima sigurne dominacije Zapada. Na Istoku postoje međunarodni igrači koji su spremni da iskoriste slabosti Evrope. Ako EU ne da realnu ponudu susednim zemljama, daće im je neko drugi, a to su Kina, Rusija, Turska i radikalni islam.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.299.html:831108-Austrija-ocigledno-ne-veruje-u-ozivljavanje-Sengena"/>
        <a href="http://www.novosti.rs/vesti/planeta.299.html:829203-Fon-der-Lajen-NATO-je-sjajni-zastitnik-slobode"/>
        <a href="http://www.novosti.rs/vesti/planeta.299.html:829147-EU-Kraj-finansiranja-projekata-sa-fosilnim-gorivima"/>
        <a href="http://www.novosti.rs/vesti/planeta.299.html:827389-Dzihadisticka-pretnja-Evropi-Hiljade-ekstremista-izlaze-iz-zatvora"/>
        <a href="http://www.novosti.rs/vesti/planeta.299.html:827121-Svedski-list-Rusija-istorijski-neprijatelj-Evrope-Tramp-izdao-saveznike"/>
      </related>
    </article>
  </body>
</html>