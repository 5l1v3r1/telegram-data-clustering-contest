<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/sport/calcio/hotel_juventus-6583320/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T21:51:00+00:00"/>
    <meta property="og:title" content="È stato inaugurato il nuovo hotel della Juventus"/>
    <meta property="og:description" content="Dopo il museo e il J Medical, nuovo tassello nell'espansione commerciale della squadra torinese. Sorge accanto all'Allianz Stadium e al centro sportivo della Continassa"/>
  </head>
  <body>
    <article>
      <h1>È stato inaugurato il nuovo hotel della Juventus</h1>
      <h2>Dopo il museo e il J Medical, nuovo tassello nell'espansione commerciale della squadra torinese. Sorge accanto all'Allianz Stadium e al centro sportivo della Continassa</h2>
      <address><time datetime="2019-11-19T21:51:00+00:00">19 Nov 2019, 21:51</time> by <a rel="author">AGI - Agenzia Giornalistica Italia</a></address>
      <p>"Questo è un altro tassello del processo di sviluppo del brand <b>Juventus.</b> Partendo dal core, oggi siamo protagonisti anche in altri ambiti". Così <b>Giorgio Ricci</b>, chief revenue officer della società calcistica bianconera, durante l'inaugurazione ufficiale del J Hotel. "Abbiamo cominciato con il <b>museo</b> - ha aggiunto Ricci - poi c'è stato il <b>J Medical</b> e ora l'albergo, convinti dell'importanza sia dell'espansione internazionale che della valorizzazione del territorio".</p>
      <p>"Questo hotel rappresenta un salto di qualità per il club e per noi calciatori è una seconda casa". A dirlo il capitano della Juventus, <b>Giorgio Chiellini</b>, durante l'inaugurazione ufficiale del J Hotel, che sorge a pochi passi dall'<b>Allianz</b><b> Stadium</b> e dal centro sportivo della <b>Continassa</b>.</p>
      <p>Un albergo all'avanguardia suddiviso in cinque tipologie: comfort, deluxe, executive, J Executive e Suite. Delle 138 camere 35, tutte personalizzate, sono riservate ai calciatori. "Quando le nostre famiglie sono fuori - ha aggiunto Chiellini - con <b>Bonucci</b> e <b>Buffon </b>veniamo qui a dormire, a dimostrazione che questo è un luogo che sentiamo nostro". All'interno dell'hotel si trova anche il ristorante "Tàola", diretto dallo chef stellato <b>Davide Scabin</b>, aperto tutti i giorni con orario esteso in occasione delle partite casalinghe della Juventus.  </p>
      <figure>
        <iframe data-src="https://twitter.com/juventusfc/status/1196837555280453633?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>