<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152561-u-lokachah-prezentuvaly-knygu-pro-volynskyh-atovciv"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T21:23:00+00:00"/>
    <meta property="og:title" content="У Локачах презентували книгу про волинських атовців"/>
    <meta property="og:description" content="У Локачинській центральній районній бібліотеці відбулася презентація книги «Волинський небесний батальйон»."/>
  </head>
  <body>
    <article>
      <h1>У Локачах презентували книгу про волинських атовців</h1>
      <address>
        <time datetime="2019-11-19T21:23:00+00:00">19 Nov 2019, 21:23</time>
      </address>
      <p>У Локачинській центральній районній бібліотеці відбулася презентація книги «Волинський небесний батальйон».<br/><br/>На заході були присутні учасники АТО, учні місцевої школи, бібліотечні працівники району, – <a href="http://www.locadm.gov.ua/press-tsentr/item/7231-prezentatsiia-knyhy-volynskyi-nebesnyi-batalion">інформує</a> Локачинська райдержадміністрація.<br/><br/>Прийшли рідні загиблих чотирьох героїв Локачинського району, розповіді про яких увійшли до книги. Це брат <b>Віктора Шолухи</b>, мати та дружина з донькою <b>Віктора Чопка</b>, племінниця <b>Максима Пасичнюка</b> та дочка <b>Григорія Савчука</b>.<br/><br/>Захід розпочався хвилиною мовчання та покладанням квітів до фотостенду героям, які полягли в боях за незалежність, територіальну цілісність України.<br/>На презентації виступили автор ідеї видання книги, шеф-редактор всеукраїнського видання «Вісник+К», заслужений журналіст України – <b>Євген Хотимчук</b> та упорядник книги, журналістка – <b>Наталія Слюсар</b>, які розказали, як збирали розповіді про загиблих бійців та, як готувалася книга до друку.<br/><br/>Перша заступниця голови Локачинської РДА <b>Наталія Сафронова</b> від імені районної влади вручила книги «Волинський небесний батальйон» родинам полеглих, а секретарка селищної ради Леся Познякевич подарувала книгу від місцевої влади шкільній бібліотеці ОНЗ «НВК «Локачинська ЗОШ І-ІІІ ст.-гімназія».<br/><br/>Зі словами скорботи та подяки звернулися голова спілки учасників АТО району <b>Володимир Макаревич</b> та голова Війницької ОТГ <b>Сергій Вербицький.</b><br/><br/>Від імені родин загиблих виступила дружина Віктора Чопка Віра, яка подякувала усім за пам’ять про її чоловіка і попросила цінувати нині нашу українську армію.<br/><br/>Відгукнувся на запрошення на презентацію книги доброволець, учасник бойових дій на Сході, нині волонтер і поет пісняр – <b>Юрій Щербик</b>. У його виконанні прозвучала пісня, яку він присвятив полеглому другу та всім захисникам України. Також прозвучала патріотична пісня у виконанні фольклорного квартету «Криниченька» РБК.<br/><br/>На завершення презентації директорка ЦБС <b>Людмила Мариняк</b> подякувала колективу газети «Вісник+К» за титанічну журналістську роботу створення книги-пам'яті «Волинський небесний батальйон», висловила слова вдячності рідним загиблих героїв, які не вагаючись стали на захист Батьківщини і заплатили за мирне небо над нашими головами найціннішим – своїм життям та подякувала всім присутнім в залі за участь у заході.</p>
    </article>
  </body>
</html>