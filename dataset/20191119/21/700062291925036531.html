<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714343-kindynepse-na-pnigei-sto-aytokinhto-toy-apo-ta-nera-ths-vrochhs.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T21:28:00+00:00"/>
    <meta property="og:title" content="Κινδύνεψε να πνιγεί στο αυτοκίνητό του από τα νερά της βροχής"/>
    <meta property="og:description" content="Στο παρά πέντε γλίτωσε ένας οδηγός στο Νέο Μύρτος Λασιθίου, ο οποίος κατάφερε να βγει από το αυτοκίνητό του, όταν αυτό παρασύρθηκε από τα ορμητικά"/>
  </head>
  <body>
    <article>
      <h1>Κινδύνεψε να πνιγεί στο αυτοκίνητό του από τα νερά της βροχής</h1>
      <address>
        <time datetime="2019-11-19T21:28:00+00:00">19 Nov 2019, 21:28</time>
      </address>
      <p>Στο παρά πέντε γλίτωσε ένας οδηγός στο Νέο Μύρτος Λασιθίου, ο οποίος κατάφερε να βγει από το αυτοκίνητό του, όταν αυτό παρασύρθηκε από τα ορμητικά νερά της βροχής.</p>
      <p>Όπως μεταδίδει η ιστοσελίδα <a href="https://radiolasithi.gr/parasyrthike-ich-apo-ormitika-nera-sto-n/">radiolasithi.gr</a>, παρά την περιπέτειά του ο οδηγός βρήκε την ψυχραιμία βγαίνοντας από το αυτοκίνητο, να το δέσει με ιμάντες σε κολόνα και να μην παρασυρθεί μέχρι τη θάλασσα. Η νεροποντή που έπληξε το βράδυ της Δευτέρας τον νομό Λασιθίου, άφησε πίσω της ζημιές και πολλά προβλήματα.</p>
      <p>Σύμφωνα με την ιστοσελίδα radiolasithi.gr, στα δυτικά της Ιεράπετρας, αλλά και στην περιοχή στο Κάτω Χωριό οι αγροτικοί δρόμοι έγιναν απροσπέλαστοι. Συνεργεία του Δήμου Ιεράπετρας βρίσκονται από το πρωί της Τρίτης σε διάφορα σημεία, προσπαθώντας είτε να ανοίξουν δρόμους, είτε να απομακρύνουν λάσπες και φερτά υλικά, από σημεία που έχουν κατεβάσει τα νερά σε σημεία από το Στόμιο ως το Μύρτος, ενώ εργασίες θα γίνουν και στο Κάτω Χωριό, όπου και εκεί έχουν προκύψει προβλήματα από υπερχειλίσεις ρεμμάτων και φερτών υλικών.</p>
      <p>Ο παραλιακός δρόμος από Μύρτος προς Τέρτσα είναι κλειστός, αφού υπάρχουν μεγάλες ποσότητες λάσπης και βράχων στο οδόστρωμα. Ο δρόμος, όπως είπε η αντιδήμαρχος, πιθανότατα θα μείνει κλειστός μέχρι και το μεσημέρι της Τετάρτης. Μηχάνημα της αντιπεριφέρειας έχει αναλάβει να καθαρίσει το δίκτυο από Μύρτος, Μύθους, Μουρνιές, Μάλλες, Ανατολή, όπου σε διάφορα σημεία υπάρχουν κατολισθήσεις και φερτά υλικά.</p>
      <p>Πέρα από τους δρόμους, μέσα και έξω από την πόλη οι βροχές έφεραν προβλήματα και σε κάποια θερμοκήπια στην περιοχή του Στομίου, τα οποία βρίσκονταν δίπλα σε ρέματα και πλημμύρισαν.</p>
    </article>
  </body>
</html>