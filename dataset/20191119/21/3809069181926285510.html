<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1416446/mpagern-olympiakos-85-82-adikise-ton-idrota-toy-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T21:28:00+00:00"/>
    <meta property="og:title" content="Μπάγερν - Ολυμπιακός 85-82: Αδίκησε τον... ιδρώτα του (vid)"/>
    <meta property="og:description" content="Η Μπάγερν (4-5) με αντεπίθεση διαρκείας νίκησε τον Ολυμπιακό (3-6) με 85-82. Οι «ερυθρόλευκοι» με εκπληκτικό Μπόλντγουιν (19π.) προηγήθηκαν με 55-67 στο 31', αλλά... λύγισαν. "/>
  </head>
  <body>
    <article>
      <h1>Μπάγερν - Ολυμπιακός 85-82: Αδίκησε τον... ιδρώτα του (vid)</h1>
      <h2>Η Μπάγερν (4-5) με αντεπίθεση διαρκείας νίκησε τον Ολυμπιακό (3-6) με 85-82. Οι «ερυθρόλευκοι» με εκπληκτικό Μπόλντγουιν (19π.) προηγήθηκαν με 55-67 στο 31', αλλά... λύγισαν. </h2>
      <address><time datetime="2019-11-19T21:28:00+00:00">19 Nov 2019, 21:28</time> by <a rel="author" href="http://www.gazzetta.gr/dimosiografos/konstantinos-melagies" target="_blank">Κωνσταντίνος Μελάγιες</a></address>
      <p>Η <b>Μπάγερν </b>με αντεπίθεση διαρκείας γύρισε το παιχνίδι και από το -12 στο 31' του ματς, επικράτησε του <b>Ολυμπιακού </b>με 85-82.</p>
      <p>Οι «ερυθρόλευκοι» έπαιξαν πολύ καλά μέχρι και την έναρξη του τελευταίου δεκαλέπτου, είχαν τον <b>Μπόλντγουιν </b>(19π.) σε απολαυστικό βράδυ, αλλά στην τελευταία περίοδο <b>Κεμζούρα </b>και παίκτες τα έκαναν όλα λάθος και χάθηκε ευκαιρία για μία νίκη μακριά από το ΣΕΦ.</p>
      <p>Το παιχνίδι ξεκίνησε με τους παίκτες του Ολυμπιακού να κάνουν συνεχόμενα λάθη και να δίνουν εύκολους πόντους στους γηπεδούχους οι οποίοι βρέθηκαν να προηγούνται με 17-6 (7'). Ο Παπανικολάου ήταν ο καλύτερος παίκτης των «ερυθρόλευκων» και χάρη σε αυτόν μείωσαν γρήγορα σε 17-11 (8'). Καλή δουλειά έκανε και ο Μπόλντγουιν επιθετικά με 5 γρήγορους πόντους (19-16, 9').</p>
      <p>Η πεντάδα αποκλειστικά με ξένους παίκτες λειτούργησε για τον Ολυμπιακό, ειδικά στην επίθεση αφού στην άμυνα δημιουργήθηκαν κάποια κενά. Με τους <b>Ρότσεστι</b>, Μπόλντγουιν και <b>Μιλουτίνοφ </b>να σκοράρουν, οι «ερυθρόλευκοι» μείωσαν σε 35-33 (15'). Η δεύτερη παρουσία του <b>Σπανούλη</b> στο παρκέ έφερε μαζί 5 συνεχόμενους πόντους και μαζί με δύο «πεταχτάρια» του <b>Πρίντεζη</b>, ο Ολυμπιακός προηγήθηκε με 39-42 (19').</p>
      <p>Οι Πειραιώτες παρουσιάστηκαν βελτιωμένοι στην άμυνα ενώ επιθετικά συνέχισαν να έχουν πλουραλισμό κι έτσι με τρίποντο του Παπανικολάου βρέθηκαν στο +6 (45-51, 23'). Δεν έμειναν εκεί όμως και με τον Μπόλντγουιν να κάνει ό,τι θέλει στο παρκέ προηγήθηκε με 50-61 (27').</p>
      <p>Η Μπάγερν αντέδρασε κυρίως χάρη στην πιο πιεστική της άμυνα. Οι παίκτες του <b>Ράντονιτς </b>έκρυψαν τον διάδρομο προς το καλάθι με αποτέλεσμα ο Ολυμπιακός να σκοράρει δύσκολα. Στην άλλη πλευρά με καλάθια μέσα από τη ρακέτα το σκορ έγινε 69-65 (35'), ενώ στη συνέχεια με πρωταγωνιστή τον <b>Μπάρτελ</b>, οι γηπεδούχοι προσπέρασαν (72-71, 37'). Ο <b>Λο </b>εκμεταλλεύτηκε την κακή άμυνα του Ρότσεστι και με δύο συνεχόμενα τρίποντα έκανε το 80-75 χαρίζοντας ουσιαστικά τη νίκη στην ομάδα του.</p>
      <p><b>ΝΙΚΗΣΕ ΓΙΑΤΙ:</b> Ο Ολυμπιακός δεν άντεξε στην πίεση της Μπάγερν στην τελευταία περίοδο. Οι Πειραιώτες έπαιξαν τραγική άμυνα στο τελευταίο δεκάλεπτο (30π.).</p>
      <p>Ανώτεροι οι νικητές σε τρίποντα (46.1%-31.6%), ασίστ (19-12) και λάθη (11-16).</p>
      <p><b>ΕΚΑΝΕ ΤΗ ΔΙΑΦΟΡΑ:</b> Ο<b> Μαόντο Λο</b> ολοκλήρωσε με 19 πόντους (2/4δ., 4/5τρ., 3/4β.) και 7 ασίστ.</p>
      <p>Σούπερ και ο <b>Ντανίλο Μπάρτελ</b> με 18 πόντους (5/5δ., 1/2τρ., 5/6β.) και 4 ριμπάουντ.</p>
      <p><b>ΑΦΑΝΗΣ ΗΡΩΑΣ:</b> Ο <b>Γκρεγκ Μονρό</b> πρόσφερε 13 πόντους, 7 ριμπάουντ, 3 ασίστ, 3 κλεψίματα κι ένα λάθος.</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ:</b> Δε βοήθησαν<b> Πολ, Σπανούλης </b>και <b>Κόνιαρης </b>στο χρόνο που αγωνίστηκαν.</p>
      <p><b>ΣΗΜΕΙΟ-ΚΛΕΙΔΙ</b>: Με το σκορ στο 72-72, ο Λο βρήκε 8 σερί πόντους νικώντας κατά κράτος τον Ρότσεστι κι έκανε το 80-75.</p>
      <p><b>Η ΦΑΣΗ ΤΟΥ ΑΓΩΝΑ</b>: Το κόψιμο του Παπανικολάου στον Ζίπσερ σε προσπάθεια του Γερμανού για φόλοου.</p>
      <p><b>ΤΙ ΠΕΤΑΝΕ</b>: Η Μπάγερν τις κακές επιλογές της στο τρίτο δεκάλεπτο. Ο Ολυμπιακός όλη την τελευταία περίοδο.</p>
      <p><b>Τα δεκάλεπτα</b>: 23-17, 43-44, 55-63, 85-82</p>
      <figure>
        <img src="http://www.gazzetta.gr/sites/default/files/stats_96.png"/>
      </figure>
      <figure>
        <iframe src="https://www.youtube.com/embed/_THmW1nq6oo" width="640" height="360" data-service="Youtube" scrolling="no"/>
      </figure>
    </article>
  </body>
</html>