<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/goncharuk-ukazav-maasu-na-nebezpeku-vivedennya-pivnichnogo-potoku-2-z-pid-diyi-gazovoyi-direktivi-yes-330239_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T21:17:00+00:00"/>
    <meta property="og:title" content="Гончарук указав Маасу на небезпеку виведення &quot;Північного потоку-2&quot; з-під дії газової директиви ЄС"/>
    <meta property="og:description" content="Український прем'єр висловив упевненість, що російський газопровід – це політичний, а не економічний проєкт."/>
  </head>
  <body>
    <article>
      <h1>Гончарук указав Маасу на небезпеку виведення "Північного потоку-2" з-під дії газової директиви ЄС</h1>
      <h2>Український прем'єр висловив упевненість, що російський газопровід – це політичний, а не економічний проєкт.</h2>
      <address>
        <time datetime="2019-11-19T21:17:00+00:00">19 Nov 2019, 21:17</time>
      </address>
      <p>Прем'єр-міністр України у ході зустрічі з міністром закордонних справ Німеччини Гайко Маасом попередив про небезпеку <b><a href="https://dt.ua/UKRAINE/rishennya-bundestagu-vse-odno-ne-dast-pivnichnomu-potoku-2-obiyti-zagalne-zakonodavstvo-yes-zmi-329588_.html">виведення російського газопроводу "Північний потік" з-під дії газової директиви ЄС</a></b>, повідомляє прес-служба Кабміну.</p>
      <p>Голова українського уряду нагадав, що Київ розраховує на повну імплементацію Німеччиною Третього енергетичного пакета ЕС.</p>
      <p>"Ми отримуємо тривожні сигнали про можливе виключення Північного потоку-2 з-під дії консенсусної директиви ЄС Німецьким незалежним регулятором. Такий розвиток подій вважаю неприпустимим", - заявив Гончарук Маасу в Києві у вівторок, 19 листопада.</p>
      <p>Прем'єр-міністр підкреслив, що Україна має намір захищати норми енергетичного законодавства ЄС спільно з європейськими партнерами.</p>
      <p>"У разі преференційного виведення газопроводу з-під дії газових директив ЄС "Газпром" отримує можливість для зловживання своїм монопольним положенням. Україна зацікавлена в сильній Європі, і ми робитимемо все, щоб європейська ідея, європейські цінності були сильними, і їм не можна було завдати шкоди жодними маніпуляціями", - пояснив очільник уряду.</p>
      <p>Гончарук спрогнозував, що майбутні тристоронні переговори Єврокомісії, України і Росії щодо транзиту російського газу до ЄС через українську газотранспортну систему будуть складними. А також висловив сподівання, що Німеччина сприятиме збереженню транзиту на розумних умовах і у відповідності до європейських практик.</p>
      <p>13 листопада <b><a href="https://zn.ua/ECONOMICS/bundestag-vyvel-chast-severnogo-potoka-2-iz-pod-deystviya-gazovoy-direktivy-es-335973_.html">Бундестаг підтримав закріплення газової директиви Євросоюзу</a></b> в німецькому законодавстві з поправками, які дозволяють вивести частину російського газопроводу "Північний потік-2" з-під дії правил Третього енергопакету ЄС. У відповідь польська державна нафтогазова компанія <b><a href="https://dt.ua/ECONOMICS/polska-pgnig-pogrozhuye-sudom-nimechchini-u-vipadku-zahistu-pivnichnogo-potoku-2-329748_.html">PGNiG пригрозила Німеччині судом</a></b>, якщо Берлін не імплементує газову директиву ЄС в повному обсязі.</p>
      <p>30 жовтня <b><a href="https://zn.ua/ECONOMICS/daniya-razreshila-stroitelstvo-severnogo-potoka-2-334264_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>30 жовтня <b><a href="https://dt.ua/ECONOMICS/daniya-ostannoyu-dozvolila-budivnictvo-pivnichnogo-potoku-2-327872_.html">Данія дозволила будівництво "Північного потоку-2"</a></b>. Газопровід пройде на Південний Схід від острова Борнхольм. Данія була останньою європейською державою, яка блокувала будівництво газопроводу в своїх територіальних водах.</p>
      <p>15 квітня Рада Європейського Союзу<b> <a href="https://dt.ua/WORLD/rada-yes-zatverdila-onovlenu-gazovu-direktivu-308595_.html">затвердила європейську газову директиву</a></b> з урахуванням внесених поправок, яку в перспективі буде поширено на "Північний потік-2". Директива поширює правила газового ринку ЄС на трубопроводи, прокладені з країн, що не входять до Співдружності. Так, частини трубопроводів, що йдуть з третіх країн, прокладені по території Євросоюзу (зокрема внутрішніх водах), повинні відповідати вимогам, які застосовуються до внутрішніх трубопроводів.</p>
      <p>Це означає, що компанія-оператор "Північного потоку-2" має бути незалежною від "Газпрому", а 50% його пропускної потужності повинні резервуватися для альтернативних постачальників. Винятки можливі, але тільки зі схвалення Єврокомісії. </p>
      <p>Морський газопровід "Північний потік-2" потужністю 55 млрд куб. м на рік має бути прокладено від компресорної станції "Слов'янська" у Кінгісепському районі Ленінградської області до балтійського узбережжя Німеччини. Засновником і власником контрольного пакета акцій акціонерного товариства "Північний потік-2" є російський газовий монополіст "Газпром".</p>
      <p>Про перешкоди для будівництва російського газопроводу та позицію Данії читайте в <b><a href="https://dt.ua/energy_market/datskiy-hrest-dlya-gazpromu-282431_.html">матеріалі Ігоря Маскалевича "Датський хрест для "Газпрому"</a></b>. На нові подробиці чекайте у новому випуску "Дзеркала тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>