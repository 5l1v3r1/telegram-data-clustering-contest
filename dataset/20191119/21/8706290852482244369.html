<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/685380/tsipras-allazoun-tous-poinikous-kodikes-gia-na-kanoun-deals-me-to"/>
    <meta property="og:site_name" content="enikos.gr"/>
    <meta property="article:published_time" content="2019-11-19T21:58:00+00:00"/>
    <meta property="og:title" content="Τσίπρας: Αλλάζουν τους Ποινικούς Κώδικες για να κάνουν deals με τους τραπεζίτες και τα “λευκά κολάρα” - Δυστυχώς, δεν εισπράττω κλίμα διαδοχής στον ΣΥΡΙΖΑ - ΒΙΝΤΕΟ"/>
    <meta property="og:description" content="Δριμεία κριτική στην κυβέρνηση σε σχέση με τις αλλαγές στον Ποινικό Κώδικα..."/>
  </head>
  <body>
    <article>
      <h1>Τσίπρας: Αλλάζουν τους Ποινικούς Κώδικες για να κάνουν deals με τους τραπεζίτες και τα “λευκά κολάρα” - Δυστυχώς, δεν εισπράττω κλίμα διαδοχής στον ΣΥΡΙΖΑ - ΒΙΝΤΕΟ</h1>
      <address>
        <time datetime="2019-11-19T21:58:00+00:00">19 Nov 2019, 21:58</time>
      </address>
      <p>Δριμεία κριτική στην κυβέρνηση σε σχέση με τις αλλαγές στον Ποινικό Κώδικα, με αφορμή το επίμαχο δημοσίευμα <a href="http://www.enikos.gr/economy/684313/ft-i-ellada-fainetai-na-ypanachorei-apo-ti-desmefsi-tis-gia-patax">των Financial Times</a>, άσκησε ο <a href="http://www.enikos.gr/politics/685367/tsipras-gia-tin-poreia-sto-polytechneio-den-einai-san-ton-maratho">Αλέξης Τσίπρας</a>, σημειώνοντας πως “αλλάζουν τους Ποινικούς Κώδικες για να κάνουν deals με τους τραπεζίτες και τους εγκληματίες του λευκού κολάρου”.</p>
      <p>"Η σπουδή της κυβέρνησης να αλλάξει τους Ποινικούς Κώδικες ήταν για τις μολότοφ;", σχολίασε ο πρόεδρος του ΣΥΡΙΖΑ σε συνέντευξή του στο ΟΡΕΝ και έσπευσε να κατηγορήσει την κυβέρνηση ότι "τους αλλάζουν για να κάνουν deals με τους τραπεζίτες και τους εγκληματίες του λευκού κολάρου που έχουν κατασχέσεις των περιουσιακών τους στοιχείων". "Η πραγματική πρόθεση δεν ήταν οι μολότοφ, αλλά οι εγκληματίες που δεν πετάνε μολότοφ, οι ‘μπαχαλάκηδες' που φορούν γραβάτες και κοστούμια", πρόσθεσε ο κι. Τσίπρας.</p>
      <p>Αναφερόμενος στην κατάσταση που επικρατεί στα Εξάρχεια, ο Αλέξης Τσίπρας δήλωσε πως "δεν είναι ευχάριστη εικόνα τα ΜΑΤ στην πλατεία". Έκανε λόγο για ένα υπαρκτό πρόβλημα που επικρατεί στην περιοχή, ωστόσο, εξέφρασε την εκτίμηση ότι με την στρατηγική που ακολουθεί, η κυβέρνηση το πρόβλημα αυτό θα οξυνθεί. Όπως είπε, δεν μπορεί αυτό να επιλυθεί χωρίς την ενεργή συμμετοχή των κατοίκων της περιοχής. Χαρακτήρισε ως “επικοινωνιακού χαρακτήρα” τις εφόδους της αστυνομίας σε καταλήψεις και έκανε λόγο για πολιτική κερδοσκοπία από την κυβέρνηση στα Εξάρχεια.</p>
      <p>Ο πρόεδρος του ΣΥΡΙΖΑ απάντησε και στην κριτική που δέχτηκε για τη συμμετοχή του στην πορεία του Πολυτεχνείου, αλλά και για το ότι ο ίδιος δεν έφτασε μέχρι τέλους, έως την αμερικανική πρεσβεία. Όπως είπε, τον ξάφνιασε η ενόχληση των πολιτικών αντιπάλων του και μερίδας των ΜΜΕ για την παρουσία του στην πορεία και σχολίασε πως “αν είναι τόσο εύκολο να το κάνω, να το κάνω συχνά”. Εκτίμησε ότι ενοχλήθηκαν γιατί “ενώ είχε διαμορφωθεί ένα κλίμα που το είχαν οξύνει -συνειδητά από την κυβέρνηση- να γίνει αντιπαράθεση με τους γνωστούς αγνώστους, δεν είχαν αυτό, αλλά είχαν μια μαζική, ειρηνική, μεγάλη διαδήλωση με έντονο αντικυβερνητικό χαρακτήρα”.</p>
      <p>Ερωτηθείς γιατί ο ίδιος δεν ολοκλήρωσε την πορεία του Πολυτεχνείου, την Κυριακή, απάντησε πως “η πορεία για το Πολυτεχνείο δεν είναι σαν τον μαραθώνιο, ούτε είναι αγώνας δρόμου για να τερματίσεις στο Καλλιμάρμαρο”, έχει συμβολικό χαρακτήρα, όπως είπε, “άρα δεν έχει τόση σημασία αν έκατσα μέχρι το τέλος”. “Εγώ πήγα στο Πολυτεχνείο και ως Πρωθυπουργός”, ανέφερε στη συνέχεια, υπογραμμίζοντας ότι τότε είχε καταθέσει στεφάνι, αλλά δεν είχε πάει στην πορεία γιατί η παρουσία του θα ήταν ένας συμβολισμός παρεξηγήσιμος, μιας και η πορεία έχει αντιεξουσιαστικό χαρακτήρα.</p>
      <p>Εξέφρασε την εκτίμηση ότι "η μεγάλη συμμετοχή στην πορεία του Πολυτεχνείου οφείλεται σε μεγάλο βαθμό στο γεγονός ότι έχουν ενεργοποιηθεί τα αντανακλαστικά του δημοκρατικού και προοδευτικού κόσμου και ιδίως της νεολαίας" για να προσθέσει: “Η κυβέρνηση είναι υπεύθυνη για τη μαζική συμμετοχή, καθώς ασκεί πολιτική με βάση το ‘νόμος και τάξη’”. Αναφέρθηκε δε στις αστυνομικές επεμβάσεις στην ΑΣΟΕΕ, σε χώρους διασκέδασης και στους κινηματογράφους.</p>
      <p>
        <b>Για Novartis: “Πήγαμε σαν αρσακειάδες”</b>
      </p>
      <p>Ερωτηθείς εάν η κυβέρνηση ΣΥΡΙΖΑ διαχειρίστηκε με λάθος τρόπο την υπόθεση της Novartis, ο Αλέξης Τσίπρας σχολίασε πως “πήγαμε σαν αρσακειάδες” και “με τον σταυρό στο χέρι”. “Θα ήταν εύκολο για εμένα τότε να κάνω αυτό που σήμερα κάνει η κυβέρνηση: είπε θέλω να στοχοποιήσω τον Παπαγγελόπουλο, θέλω να στοχοποιήσω τον Τσίπρα αλλά δεν με παίρνει και να τον ενοχοποιήσω”, είπε στη συνέχεια.</p>
      <p>
        <b>Για ΠτΔ: Με ενοχλούν αυτά τα “καλλιστεία”</b>
      </p>
      <p>Κληθείς να απαντήσει σχετικά με την εκλογή του Προέδρου της Δημοκρατίας, ο Αλέξης Τσίπρας εξέφρασε την ενόχλησή του για αυτά τα “καλλιστεία”, όπως είπε. Μίλησε για προσπάθεια απαξίωσης και του θεσμού και του προσώπου, για να προσθέσει σε σχέση με τον κ. Παυλόπουλο πως δεν είναι κριτήριο, αν συμφωνούσαμε πάντοτε αλλά τίμησε τον θεσμό του Προέδρου της Δημοκρατίας. “Ο Πρόεδρος της Δημοκρατίας δεν είναι διοικητής ΔΕΚΟ για να εκλέγεται με 120 ψήφους”, συνέχισε ο κ. Τσίπρας.</p>
      <p>
        <b>Για προσφυγικό: Έσπειραν ανέμους και τώρα θερίζουν θύελλες</b>
      </p>
      <p>Σχετικά με το προσφυγικό, κατηγόρησε τη Νέα Δημοκρατία ότι παραπλάνησε προεκλογικά, λέγοντας πως “έσπειραν ανέμους και τώρα θερίζουν θύελλες”. Σημείωσε, ωστόσο, ότι παρά τις "ατσαλιές" στην διαχείριση, η κυβέρνηση δεν έχει άλλη επιλογή από το να αποσυμφορήσει τα νησιά. “Αυτή την πολιτική θα τη στηρίξουμε”, είπε.</p>
      <p>Γενικότερα για το αν ο ΣΥΡΙΖΑ προτίθεται να στηρίξει πρωτοβουλίες της κυβέρνησης, απάντησε πως “ό,τι θετικό φέρνει η κυβέρνηση θα το ψηφίσουμε, θεωρώντας πως είναι η θετική κληρονομιά που αφήσαμε και παρά το γεγονός ότι εμείς θα κάναμε άλλες επιλογές” και διευκρίνισε ότι "είχαμε προαναγγείλει για παράδειγμα τη μείωση της εισφοράς αλληλεγγύης κι όχι στοχευμένες παρεμβάσεις που επιχειρεί η κυβέρνηση”.</p>
      <p>
        <b>Πριν το Πάσχα το συνέδριο του ΣΥΡΙΖΑ - “Δυστυχώς, δεν εισπράττω κλίμα διαδοχής”</b>
      </p>
      <p>Σε ό,τι αφορά τα εσωκομματικά του ΣΥΡΙΖΑ, ο Αλέξης Τσίπρας προανήγγειλε ότι το συνέδριο θα γίνει λίγο πριν το Πάσχα.</p>
      <p>Ερωτηθείς για το αν θα τεθεί ζήτημα διαδοχής του σε περίπτωση ήττας στις επόμενες εκλογές, απάντησε: “Δεν έχω παντρευτεί αυτή τη θέση. Δεν λειτουργώ ποτέ με τη λογική ότι θα είμαι ισόβιος πρόεδρος. Θα είμαι πάντοτε στην πρώτη γραμμή. Αυτό είναι ένα θέμα που αφορά τη γνώμη και τη θέση των μελών και των στελεχών του κόμματος”.</p>
      <p>Απαντώντας, δε, σε ερώτηση αν εισπράττει σε επίπεδο κλίματος, διεργασίες διαδοχής ή προπαρασκευαστικές μίας κούρσας διαδοχής στον ΣΥΡΙΖΑ, απάντησε “δυστυχώς, όχι” για να εξηγήσει πως αυτό -όπως είπε- “θα δημιουργούσε ένα ενδιαφέρον, ίσως”.</p>
      <p>Σχετικά με τη διαδικασία εκλογής του προέδρου, τόνισε πως “δεν χρειάζομαι τέτοιου τύπου νομιμοποίηση όπως η εκλογή από τη βάση. Δεν πιστεύω ότι είναι καλό να λες ‘ανοίξαμε και σας περιμένουμε’ και να ψηφίζουν ψηφοφόροι άλλων κομμάτων για τον πρόεδρο του κόμματος". "Διαφωνώ κάθετα με το μοντέλο ανοικτή βάση, ‘μπάτε σκύλοι αλέστε’. Όταν η βάση θα έχει προσδιοριστεί, τότε είναι ένα αίτημα που το βλέπω με συμπάθεια”, πρόσθεσε.</p>
      <p>Ερωτηθείς, τέλος, για το αν θα γράψει ο ίδιος βιβλίο για την περίοδο των διαπραγματεύσεων του 2015, ο Αλέξης Τσίπρας απάντησε “όταν βρω χρόνο” για να διευκρινίσει ότι κατά την άποψή του θα πρέπει να καταγραφεί όλη αυτή η εμπειρία, από το 2012.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftsiprasalexis%2Fvideos%2F731254737384749%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/685327/filis-atolmi-i-protasi-tou-syriza-gia-tis-scheseis-kratous-ekklis%0A%20%20%20%20%0A"/>
        <a href="http://www.enikos.gr/politics/685275/charitsis-poso-thrasos-pia-k-mitsotaki%0A%20%20%20%20%0A"/>
        <a href="http://www.enikos.gr/politics/685273/barkas-ston-realfm-978-otan-ena-koryfaio-stelechos-tis-kyvernisis%0A%20%20%20%20%0A"/>
        <a href="http://www.enikos.gr/politics/685148/epistoli-gerapetriti-stous-ft-apolyta-paraplanitiko-to-arthro-gia%0A%20%20%20%20%0A"/>
        <a href="http://www.enikos.gr/politics/685145/epanakatethese-o-tsipras-tin-epikairi-erotisi-gia-ta-egklimata-to%0A%20%20%20%20%0A"/>
        <a href="http://www.enikos.gr/politics/685122/ston-aera-i-nea-kampania-tou-isyrizagr-i-kanonikotita-se-vriskei-%0A%20%20%20%20%0A"/>
        <a href="http://www.enikos.gr/politics/685154/piges-syriza-gia-prosfygiko-kalosorizoume-ton-mitsotaki-kai-ti-nd%0A%20%20%20%20%0A"/>
        <a href="http://www.enikos.gr/politics/685150/piges-syriza-gia-syntagmatiki-anatheorisi-i-nd-na-afisei-ta-mikro%0A%20%20%20%20%0A"/>
        <a href="http://www.enikos.gr/politics/685139/o-grigoriadis-synekrine-tin-efodo-tou-rouvikona-sto-spiti-tou-geo%0A%20%20%20%20%0A"/>
      </related>
    </article>
  </body>
</html>