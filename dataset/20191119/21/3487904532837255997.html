<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/focus-stin-aek"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T21:35:00+00:00"/>
    <meta property="og:title" content="Άρης: Focus στην ΑΕΚ"/>
    <meta property="og:description" content="Σε ρυθμούς ΑΕΚ μπήκαν από χθες οι κιτρινόμαυροι, οι οποίοι καταστρώνουν τα πλάνα τους για το ντέρμπι με την Ένωση στο ΟΑΚΑ"/>
  </head>
  <body>
    <article>
      <h1>Άρης: Focus στην ΑΕΚ</h1>
      <h2>Σε ρυθμούς ΑΕΚ μπήκαν από χθες οι κιτρινόμαυροι, οι οποίοι καταστρώνουν τα πλάνα τους για το ντέρμπι με την Ένωση στο ΟΑΚΑ</h2>
      <address><time datetime="2019-11-19T21:35:00+00:00">19 Nov 2019, 21:35</time> by <a rel="author">Γιώργος  Στράντζαλης</a></address>
      <p>Σε ρυθμούς ΑΕΚ μπήκαν από χθες οι κιτρινόμαυροι, με την επιστροφή στις προπονήσεις να σηματοδοτεί και την έναρξη της προετοιμασίας για το πολύ απαιτητικό 90άλεπτο στο ΟΑΚΑ.</p>
      <p>Η  διακοπή του Πρωταθλήματος βρήκε τον Αρη στο μείον ένα από την 4η θέση και μόλις δύο βαθμούς διαφορά από την προσεχή του αντίπαλο, οπότε το παιχνίδι της Κυριακής έχει ιδιαίτερα αυξημένο βαθμολογικό ενδιαφέρον.</p>
      <p>Ο Μίκαελ Ένινγκ έκανε το καλύτερο δυνατό, από άποψη αποτελεσμάτων, στην πρώτη τετράδα αγώνων στον πάγκο της ομάδας, ωστόσο από εδώ και πέρα οι απαιτήσεις αυξάνονται καθώς ακολουθεί ένα δύσκολο πρόγραμμα για τους κιτρινόμαυρους.</p>
      <p>Στις επόμενες τέσσερις αγωνιστικές θα αντιμετωπίσουν εκτός έδρας τρεις ομάδες (AEK, Ατρόμητος, ΟΦΗ) με κοινό στόχο, την παρουσία τους στα πλέι οφ.</p>
      <p>Από μόνο του αυτό προϋποθέτει για τον Αρη να αποσπάσει όσο το δυνατόν περισσότερους βαθμούς, είτε για να βρεθεί σε θέση ισχύος είτε τουλάχιστον να μην απομακρυνθεί από την πρώτη 6άδα του βαθμολογικού πίνακα.</p>
      <p>Ο αγώνας που προέχει βέβαια είναι αυτός κόντρα στην Ένωση, στο πρώτο ντέρμπι… κριτήριο για τον Ένινγκ. Ο Γερμανός κάνει από χθες “focus” στον αντίπαλο προκειμένου να καταστρώσει όσο το δυνατόν καλύτερο σχέδιο απόδρασης από το ΟΑΚΑ, το οποίο πέρυσι είναι αλήθεια ότι “πλήγωσε” τον Αρη. Κόντρα σε ΑΕΚ και Παναθηναϊκό, όχι μόνο δεν πήρε τίποτα αλλά “έφυγε” με αρνητική συγκομιδή τερμάτων 6-0.</p>
      <p>Αγωνιστικά πάντως η προετοιμασία άρχισε με θετικούς… οιωνούς. Ο Φραν Βέλεθ συμμετείχε στο κανονικό πρόγραμμα των προπονήσεων και έδειξε πανέτοιμος για να επιστρέψει στη βασική ενδεκάδα.</p>
      <p>Από την έντυπη έκδοση της Metrosport</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/sountgkren-den-ine-kaliteri-apo-emas-aek"/>
        <a href="http://www.metrosport.gr/article/ektos-martines-ntouarte-ston-ari"/>
        <a href="http://www.metrosport.gr/article/ta-tourkika-mme-epanaferoun-to-thema-malatiaspor-intege"/>
        <a href="http://www.metrosport.gr/article/aris-afxanonte-apetisis-meta-tin-diakopi"/>
        <a href="http://www.metrosport.gr/article/tesseris-pou-afisan-iposchesis-fernoun-lisis"/>
        <a href="http://www.metrosport.gr/article/anevazi-strofes-kouesta-vid"/>
      </related>
    </article>
  </body>
</html>