<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/nabu_povidomylo_pro_pidozru_eksdeputatu_yakyy_pryhovav_47_mlrd_grn_finansovyh_zobovyazan_331177.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T21:38:00+00:00"/>
    <meta property="og:title" content="НАБУ повідомило про підозру ексдепутату, який приховав 4,7 млрд грн фінансових зобов'язань"/>
    <meta property="og:description" content="Колишньому народному депутату VIII скликання від «Народного фронту» Денису Дзензерському повідомили про підозру. Йому інкримінують недостовірне декларування статків, а саме приховування зобов'язань на понад 4,7 мільярда гривень."/>
  </head>
  <body>
    <article>
      <h1>НАБУ повідомило про підозру ексдепутату, який приховав 4,7 млрд грн фінансових зобов'язань</h1>
      <h2>Колишньому народному депутату VIII скликання від «Народного фронту» Денису Дзензерському повідомили про підозру. Йому інкримінують недостовірне декларування статків, а саме приховування зобов'язань на понад 4,7 мільярда гривень.</h2>
      <address>
        <time datetime="2019-11-19T21:38:00+00:00">19 Nov 2019, 21:38</time>
      </address>
      <p>Про це повідомила прес-служба Національного антикорупційного бюро, інформує <a href="https://hromadske.ua/posts/nabu-povidomilo-pro-pidozru-eksdeputatu-yakij-prihovav-47-mlrd-grn-finansovih-zobovyazan">Громадське</a>.</p>
      <p>«Слідство встановило, що впродовж 2015-2018 років екснардеп з метою приховування інформації про свій реальний майновий стан не задекларував наявність у себе невиконаних фінансових зобов’язань перед банківськими установами України на суму понад 4,7 млрд гривень», — йдеться у повідомленні.</p>
      <p>У Бюро уточнили, що підозру надіслали «засобами поштового та електронного зв'язку», оскільки ексдепутата не було за місцем його проживання.</p>
      <p>Розслідування наведених фактів детективи НАБУ здійснюють із січня 2017 року.</p>
      <p>Нагадаємо, 26 лютого 2018 року Нацагентство з питань запобігання корупції повідомило, що перевірило декларації за 2015 та 2016 роки депутата від «Народного фронту» Дениса Дзензерського і виявило у них порушення.</p>
      <p>12 березня 2019-го САП передала колишньому генпрокурору Юрію Луценку подання про притягнення до кримінальної відповідальності народних депутатів Сергія Скуратовського від «Радикальної партії Олега Ляшка» та Дениса Дзензерського від партії «Народний фронт». Подання направили для погодження та внесення на розгляд Верховної Ради.</p>
      <p>26 липня САП закрила справу проти депутата Дзензерського, який не вказав у декларації понад 4 мільярди гривень фінансових зобов'язань.</p>
      <p>Однак у грудні Київський апеляційний суд скасував постанову САП про закриття кримінального провадження, а в січні 2019 року НАБУ відновило його розслідування.</p>
    </article>
  </body>
</html>