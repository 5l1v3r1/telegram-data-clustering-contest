<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426079/apoxwrei-h-ntina-maxairidh-meta-apo-33-xronia-sthn-paidiatrikh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T21:30:01+00:00"/>
    <meta property="og:title" content="Αποχωρεί η Ντίνα Μαχαιρίδη μετά από 33 χρόνια στην παιδιατρική"/>
    <meta property="og:description" content="Συγκινημένη, αλλά και απόλυτα ευχαριστημένη από την προσφορά της στην παιδιατρική κλινική του Νοσοκομείου της Ρόδου, ακούστηκε χθες η Ντίνα Μαχαιρίδη, που μίλησε (από καρδιάς) στην ΕΡΑ Ρόδου."/>
  </head>
  <body>
    <article>
      <h1>Αποχωρεί η Ντίνα Μαχαιρίδη μετά από 33 χρόνια στην παιδιατρική</h1>
      <address>
        <time datetime="2019-11-19T21:30:01+00:00">19 Nov 2019, 21:30</time>
      </address>
      <p>
        <b>Συγκινημένη, αλλά και απόλυτα ευχαριστημένη από την προσφορά της στην παιδιατρική κλινική του Νοσοκομείου της Ρόδου, ακούστηκε χθες η Ντίνα Μαχαιρίδη, που μίλησε (από καρδιάς) στην ΕΡΑ Ρόδου.</b>
      </p>
      <p>Πρόκειται για μια εξαιρετική επιστήμονα αλλά κυρίως για μια γυναίκα με ωραία ψυχή, που όσοι είχαν την ευτυχία να την γνωρίσουν είτε ως γιατρό είτε ως άνθρωπο, αποκόμισαν σίγουρα μόνο θετικές εντυπώσεις.</p>
      <p>Η Ντίνα Μαχαιρίδη, που ήρθε... προσωρινά στη Ρόδο πριν από 33 χρόνια (αλλά έμεινε για πάντα) μετά από παραίνεση του συζύγου της και τότε Νομάρχη Γιάννη Μαχαιρίδη, ανήκει στην κατηγορία των ανθρώπων εκείνων που αγάπησε και αγαπήθηκε από τους ανθρώπους αυτού του τόπου.</p>
      <p>Κατηρτισμένη επιστημονικά, ακούραστη, θετική, χαμογελαστή και δυναμική, κατάφερε να αφήσει ανεξίτηλο το αποτύπωμά της στην παιδιατρική κλινική του Νοσοκομείου της Ρόδου και ως γιατρός και ως διευθύντρια, αλλά κυρίως στην τοπική μας κοινωνία.<br/>Έτσι γίνεται πάντα με τους ανθρώπους αυτούς. Η καταξίωση, έρχεται μέσα από την προσφορά τους και την αληθινή τους αγάπη γι’ αυτό που αναλαμβάνουν να φέρουν σε πέρας.</p>
      <p>Κι αυτό είναι και το όνειρο όλων των ανθρώπων, ανεξαρτήτως τι δουλειά κάνουν και τι μόρφωση έχουν! Όταν δηλαδή θα έρθει η ώρα του... λογαριασμού, να υπάρχουν άνθρωποι γύρω και τριγύρω, που θα αναγνωρίσουν τους κόπους και τις προσπάθειες και τη γενικότερη στάση τους μέσα από αυτή τη διαδρομή τους. Μεγαλύτερη αναγνώριση από αυτή την καταξίωση, ίσως να μην υπάρχει.</p>
      <p>
        <b>Μιχ. Μ.</b>
      </p>
    </article>
  </body>
</html>