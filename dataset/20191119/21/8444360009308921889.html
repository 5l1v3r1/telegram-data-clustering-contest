<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/politikh/tsipras-gia-ola-polytexneio-novartis-ptd-kai-synedrio-syriza-video/2919318/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T21:43:29+00:00"/>
    <meta property="og:title" content="Τσίπρας… για όλα! Πολυτεχνείο, Novartis, ΠτΔ και… συνέδριο ΣΥΡΙΖΑ! video"/>
    <meta property="og:description" content="“Άλλαξαν τον Ποινικό Κώδικα για να κάνουν deals με τραπεζίτες και υπόδικους επιχειρηματίες” είπε μεταξύ πολλών άλλων ο Αλέξης Τσίπρας σε συνέντευξή του."/>
  </head>
  <body>
    <article>
      <h1>Τσίπρας… για όλα! Πολυτεχνείο, Novartis, ΠτΔ και… συνέδριο ΣΥΡΙΖΑ! video</h1>
      <h2>“Άλλαξαν τον Ποινικό Κώδικα για να κάνουν deals με τραπεζίτες και υπόδικους επιχειρηματίες” είπε μεταξύ πολλών άλλων ο Αλέξης Τσίπρας σε τηλεοπτική του συνέντευξη.</h2>
      <address><time datetime="2019-11-19T21:43:29+00:00">19 Nov 2019, 21:43</time> by <a rel="author">Newsit Newsroom</a></address>
      <p>«Η σπουδή της κυβέρνησης να ξαναλλάξει, τρεις μήνες μετά, τους Ποινικούς Κώδικες ήταν για τις μολότοφ;» σχολίασε εν είδει ερώτησης ο Αλέξης Τσίπρας, <a href="https://www.newsit.gr/politikh/tsipras-live-i-synenteyksi-tou-proedrou-tou-syriza-video/2919157/">σε συνέντευξή του στο δελτίο ειδήσεων του Open</a>, για να κατηγορήσει την κυβέρνηση ότι «τους αλλάζουν για να κάνουν deals με τους τραπεζίτες και τους εγκληματίες του λευκού κολάρου, που έχουν κατασχέσεις των περιουσιακών τους στοιχείων σε τράπεζες της Ελβετίας και γράφουν οι Financial Times ότι 1,2 δις. θα αποδεσμευτούν».</p>
      <p>Επικαλούμενος το ρεπορτάζ των FT, κάλεσε τον πρωθυπουργό να απαντήσει με ονοματεπώνυμα το ποιους αφορά αυτό. «Η πραγματική πρόθεση δεν ήταν οι μολότοφ, <b>αλλά οι εγκληματίες που δεν πετάνε μολότοφ, οι ‘μπαχακλάκηδες’ που φορούν γραβάτες και κοστούμια</b>», πρόσθεσε ο πρόεδρος του ΣΥΡΙΖΑ, αναφερόμενος και στην κατηγορία του προς την κυβέρνηση για νομοθέτηση «ασυλίας» των τραπεζικών στελεχών. Σε ό,τι αφορά τα τραπεζικά στελέχη, είπε ότι επί κυβέρνησης ΣΥΡΙΖΑ «μας το ζητούσαν επίμονα και κατά τη διάρκεια της μεταρρύθμισης του Ποινικού Κώδικα και δεν θα προβαίναμε ποτέ σε μια τέτοια ενέργεια, γνωρίζοντας ότι υπάρχουν σε εξέλιξη ποινικές διώξεις για δεκάδες τραπεζικά στελέχη, για υποθέσεις όπως τα θαλασσοδάνεια των κομμάτων», της ΝΔ και του ΠΑΣΟΚ, όπως είπε, αλλά και για άλλες περιπτώσεις.</p>
      <p>Ο Αλ. Τσίπρας χαρακτήρισε μεγάλη παθογένεια της δικαιοσύνης την καθυστέρηση στην εκδίκαση υποθέσεων, σχολιάζοντας ότι για τη SIEMENS πάρθηκε απόφαση σήμερα, 14 χρόνια μετά, και πως «ο κ. Τσουκάτος απηλλάγη λόγω παραγραφής και ποτέ δεν θα μάθουμε πού πήγε το 1 εκατ.».</p>
      <p>
        <i>
          <b>Δείτε στην συνέχεια του κειμένου βίντεο με ολόκληρη την συνέντευξη που παραχώρησε ο Αλέξης Τσίπρας</b>
        </i>
      </p>
      <h3>Τσίπρας: «Αρνούνται την ερμηνευτική δήλωση στο άρθρο 86 γιατί έχουν λερωμένη τη φωλιά τους»</h3>
      <p>Ο κ. Τσίπρας κατηγόρησε την κυβέρνηση για οξύμωρη στάση στο θέμα του άρθρου 86 του Συντάγματος (σ.σ. ποινική δίωξη κατά υπουργών). Σχολίασε ότι ενώ η ΝΔ ψήφισε την τροποποίηση του άρθρου 86 για την αποσβεστική προθεσμία, «αρνούνται να υπερψηφίσουν την διευκρινιστική ερμηνεία που καταθέσαμε».</p>
      <related>
        <h4>Click4more:</h4>
        <a href="https://www.newsit.gr/politikh/dimoskopisi-saronoun-xrysoxoidis-panagiotopoulos-adonis-video/2919242/"/>
      </related>
      <p>«Έχουμε συνταγματική αναθεώρηση την οποία ξεκινήσαμε εμείς, και τώρα βλέπουμε μια τζούφια αναθεώρηση και το μόνο μεγάλο που πετυχαίνει είναι την τροποποίηση του άρθρου 86 και αυτή λειψή, γιατί την αρνούνται επειδή έχουν λερωμένη τη φωλιά τους», σημείωσε.</p>
      <p>Ερωτηθείς εάν θα άλλαζε διαχείριση ως προς το θέμα της Novartis, ο κ. Τσίπρας είπε πως με τον τρόπο που διαχειρίζεται θεσμικά ζητήματα η σημερινή κυβέρνηση «μας υποδεικνύει ότι τελικά πρέπει να έχουμε μεγαλύτερο τσαγανό στα ζητήματα αυτά, εμείς πήγαμε σαν αρσακειάδες με τον σταυρό στο χέρι». Ανέφερε ότι «στο ντοκυμαντέρ της δημόσιας ελβετικής τηλεόρασης αναδεικνύεται ότι το σκάνδαλο έχει παγκόσμια διάσταση και μια κρίσιμη συγκλονιστική ελληνική πτυχή».</p>
      <h3>Τσίπρας για εκλογή Προέδρου Δημοκρατίας</h3>
      <p>«Έχω τοποθετηθεί για τον Προκόπη Παυλόπουλο, είναι ένας καλός Πρόεδρος που τίμησε τη χώρα από το αξίωμα του». Επέκρινε τη ΝΔ ότι η πρόταση της για τον τρόπο εκλογής Προέδρου Δημοκρατίας, είναι «προσπάθεια απαξίωσης του θεσμού», χαρακτηρίζοντας «απαράδεκτο» να βγαίνει ΠτΔ ακόμα και με 130 ψήφους, αρκεί να έχει τη σχετική πλειοψηφία των παρόντων στη Βουλή.</p>
      <p>«Δεν είναι διοικητής ΔΕΚΟ ο Πρόεδρος της Δημοκρατίας», πρόσθεσε ο Αλ. Τσίπρας. Όμως, είπε, «εδώ έχουμε και μια προσπάθεια απαξίωσης και του προσώπου, δεν μ’ αρέσουν αυτά τα καλλιστεία που γίνονται».</p>
      <h3>Τι είπε ο Τσίπρας για την πορεία του Πολυτεχνείου</h3>
      <p>«Με ξάφνιασε η ενόχληση μεγάλου μέρους των ΜΜΕ και των πολιτικών μου αντιπάλων, όμως κυρίως τους ενόχλησε ότι ενώ είχε διαμορφωθεί ένα οξύ κλίμα, δεν είχαμε αυτό, αλλά μια μαζική, ειρηνική μεγάλη διαδήλωση με έντονο αντικυβερνητικό χαρακτήρα», είπε ο κ. Τσίπρας για τη συμμετοχή του στην πορεία του Πολυτεχνείου. «Η μεγάλη συμμετοχή οφείλεται σε μεγάλο βαθμό στο γεγονός ότι έχουν προκληθεί τα αντανακλαστικά του δημοκρατικού και προοδευτικού κόσμου και ιδίως της νεολαίας», πρόσθεσε.</p>
      <blockquote>«Η πορεία του Πολυτεχνείου δεν είναι μαραθώνιος, η παρουσία μου είχε συμβολικό χαρακτήρα, άρα δεν έχει τόση σημασία αν έκατσα έως το τέλος», είπε ερωτηθείς σχετικά</blockquote>
      <p>Ανέφερε ότι η επέτειος δεν εξαντλείται στο γεγονός ότι η Χούντα ήταν αμερικανοκίνητη και πως 46 χρόνια μετά είναι ευρύτερο το νόημα της επετείου, έχει να κάνει με τους αγώνες του λαού για δημοκρατία, ανεξαρτησία, λαϊκή κυριαρχία, ήταν μια εξέγερση της νεολαίας απέναντι στον αυταρχισμό και την καταστολή «και θα αδικούσαμε το μήνυμα της επετείου αν επικεντρώναμε στο κομμάτι που αφορά τις ΗΠΑ». Σημείωσε ότι ως πρωθυπουργός, δούλεψε για τη βελτίωση των ελληνοαμερικανικών σχέσεων «προς όφελος της πατρίδας μας και όχι σχέσεων εξάρτησης και υποταγής και πιστεύω ότι στα 4,5 χρόνια, αυτές οι σχέσεις αναβαθμίστηκαν όπως και ο ρόλος και η παρουσία της χώρας στη γεωπολιτική σκακιέρα».</p>
      <p>Ο πρόεδρος του ΣΥΡΙΖΑ είπε ότι τα Εξάρχεια είναι «υπαρκτό πρόβλημα» που έχει να κάνει με την γκετοποίηση της περιοχής, «όμως με αυτή τη στρατηγική θα οξυνθεί και δεν θα λυθεί το πρόβλημα».</p>
      <p>«Είναι πολύ φτηνό να επιχειρείται προσπάθεια πολιτικής κερδοσκοπίας πάνω σε τέτοια ζητήματα», ανέφερε επικρίνοντας την κυβέρνηση.</p>
      <p>
        <i>
          <b>Δείτε στην συνέχεια του κειμένου βίντεο με ολόκληρη την συνέντευξη που παραχώρησε ο Αλέξης Τσίπρας</b>
        </i>
      </p>
      <h3>Τσίπρας για προσφυγικό</h3>
      <p>Ο αρχηγός της αξιωματικής αντιπολίτευσης σχολίασε ότι είναι μεγάλη πρόκληση για τον ίδιο να κάνει κριτική στην κυβέρνηση για το Προσφυγικό, κυρίως γι’ αυτά που έλεγε προεκλογικά (σ.σ. το «όχι» στις μετεγκαταστάσεις, τις οποίες «τώρα αρνούνται οι περιφερειάρχες της ΝΔ»).</p>
      <p>«Έχοντας την αίσθηση της ευθύνης – και αυτό είναι μήνυμα και προς του περιφερειάρχες και τους δημάρχους και την κοινωνία – δεν έχει άλλη επιλογή η κυβέρνηση, τα νησιά πρέπει να αποσυμφορηθούν», τόνισε, προσθέτοντας ότι πρέπει να στηρίξουμε ως κοινωνία αυτή την πολιτική, γιατί δεν υπάρχει άλλος τρόπος. Και ο ΣΥΡΙΖΑ θα τη στηρίξει, είπε, προσθέτοντας ότι η αποσυμφόρηση είναι δική του πολιτική που καθυστέρησε 4 μήνες.</p>
      <p>Σχολίασε όμως, ότι «ο μέσος πολίτης αισθάνεται μια αίσθηση παραπλάνησης γιατί η υπόσχεση που είχε από τη ΝΔ ήταν ότι θα το λύσει, ‘γιατί το είχε δημιουργήσει ο ΣΥΡΙΖΑ’».</p>
      <h3>Τσίπρας: «Ό,τι θετικό φέρει η κυβέρνηση θα το υπερψηφίσουμε»</h3>
      <p>«Ό,τι θετικό φέρει η κυβέρνηση θα το υπερψηφίσουμε», απάντησε ο Αλ. Τσίπρας σχετικά με τις φοροελαφρύνσεις, προσθέτοντας πως όμως ο ΣΥΡΙΖΑ θα είχε «οριζόντια λογική». Και θα τις υπερψηφίσει, «θεωρώντας ότι είναι αποτέλεσμα της κληρονομιάς που εμείς αφήσαμε στην κυβέρνηση. Πριν έναν χρόνο μας έλεγε ότι έχουμε 4ο μνημόνιο και τώρα δίνει από τον δημοσιονομικό χώρο που εμείς εξασφαλίσαμε».</p>
      <h3>Συνέδριο ΣΥΡΙΖΑ γύρω στο Πάσχα λέει ο Τσίπρας!</h3>
      <p>Ο κ. Τσίπρας είπε ότι «το συνέδριο πιστεύω ότι θα γίνει γύρω στο Πάσχα, λίγο πριν ή λίγο μετά το Πάσχα».</p>
      <p>Είπε ότι ο ΣΥΡΙΖΑ είναι ντε φάκτο αριστερό κόμμα, πρωτοποριακό κόμμα σε ευρωπαϊκό επίπεδο και πως «ντε φάκτο έχει ‘καταλάβει’ τον χώρο, στην πολιτική γεωγραφία, της κεντροαριστεράς, δηλαδή από τα αριστερά της αριστεράς ως το προοδευτικό κέντρο». Για το θέμα της εκλογής από τη βάση, τόνισε ότι διαφώνησε με ένα μοντέλο εκλογής από μια απροσδιόριστη βάση και διαφωνεί κάθετα με ένα μοντέλο «ανοικτή βάση-μπάτε σκύλοι αλέστε». Είπε ότι είναι μια εύλογη συζήτηση που «πρέπει να εξετάσουμε με σοβαρότητα στο συνέδριο για από εδώ και στο εξής. Εγώ θα εκλεγώ στο συνέδριο σε αυτή τη φάση».</p>
      <blockquote>«Όταν η βάση θα έχει συγκεκριμένα μέλη, τότε είναι ένα αίτημα που εγώ το βλέπω με συμπάθεια και πρέπει να δώσουμε την αίσθηση σε όσους συμμετέχουν στην κομματική διαδικασία, ότι τους θέλουμε συνδιαμορφωτές»</blockquote>
      <p>Ερωτηθείς αν θα τεθεί θέμα ηγεσίας αν ο ΣΥΡΙΖΑ χάσει τις επόμενες εκλογές, είπε ότι δεν έχει παντρευτεί τη θέση του προέδρου και πως δεν λειτουργεί με τη λογική ότι θα είναι ισόβιος πρόεδρος του ΣΥΡΙΖΑ. «Δυστυχώς όχι», απάντησε χαμογελώντας, ερωτηθείς αν εισπράττει κάποιο κλίμα διαδοχής μέσα στο κόμμα.</p>
      <h3>Τσίπρας για την Συμφωνία των Πρεσπών</h3>
      <p>Ο κ. Τσίπρας εκτίμησε ότι ο κόσμος στον οποίο απευθύνθηκε προεκλογικά ο κ. Μητσοτάκης για να τον πείσει ότι «εμείς φέραμε προδοτική συμφωνία», «πολύ σύντομα θα βρεθεί απέναντι στον ίδιο τον κ. Μητσοτάκη».</p>
      <p>Ανέφερε ότι θα γράψει βιβλίο όταν βρει χρόνο. «Δεν θα είναι όμως για το ’15. Πρέπει να καταγραφεί όλη αυτή η εμπειρία που ξεκινά από το ’12 και μετά η κυβερνητική εμπειρία».</p>
      <h3>Δείτε ολόκληρη την συνέντευξη που παραχώρησε ο Αλέξης Τσίπρας</h3>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Ftsiprasalexis%2Fvideos%2F731254737384749%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Φωτογραφίες αρχείου: Intime.</p>
    </article>
  </body>
</html>