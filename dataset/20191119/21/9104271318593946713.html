<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/ezio-greggio-rifiuta-la-cittadinanza-onoraria-di-biella"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-19T21:47:55+00:00"/>
    <meta property="og:title" content="Ezio Greggio rifiuta la cittadinanza onoraria di Biella"/>
    <meta property="og:description" content="&quot;Per rispetto della senatrice Liliana Segre e dei valori della mia famiglia: mio padre ha trascorso diversi anni nei campi di concentramento&quot;"/>
  </head>
  <body>
    <article>
      <h1>Ezio Greggio rifiuta la cittadinanza onoraria di Biella</h1>
      <h2>"Per rispetto della senatrice Liliana Segre e dei valori della mia famiglia: mio padre ha trascorso diversi anni nei campi di concentramento"</h2>
      <address>
        <time datetime="2019-11-19T21:47:55+00:00">19 Nov 2019, 21:47</time>
      </address>
      <h3>Ezio Greggio rifiuta la cittadinanza onoraria di Biella</h3>
      <p>“Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me. Non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento”.</p>
      <p>Così in serata Ezio Greggio ha annunciato il suo “no” alla <a href="https://laprovinciadibiella.it/attualita/cittadinanza-onoraria-a-ezio-greggio-ha-contribuito-a-diffondere-nel-mondo-il-nome-di-biella">proposta fatta dal sindaco Claudio Corradino nelle ore scorse</a>.</p>
      <p>Primo cittadino che ha immediatamente replicato con una dichiarazione al quotidiano la Repubblica: “Ho appreso con dispiacere la notizia della rinuncia di Ezio Greggio al conferimento della cittadinanza onoraria da parte della Città di Biella. Questa strumentalizzazione, costruita ad arte e di proposito politicamente, non porta del bene a Biella. Accettiamo la decisione e va bene così l’unico errore che ha fatto l’amministrazione forse è stato quello di non far comprendere appieno  che il conferimento a Greggio rispetto alla mozione riferita alla senatrice Segre sono due eventi completamente separati l’uno dall’altro. Per Biella e i biellesi è un’occasione persa”.</p>
      <p>La cerimonia sarebbe dovuta avvenire sabato, giorno in cui Ezio Greggio effettuerà una visita privata al Bona, scuola che aveva frequentato da studente.</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/cittadinanza-onoraria-a-ezio-greggio-ha-contribuito-a-diffondere-nel-mondo-il-nome-di-biella"/>
      </related>
    </article>
  </body>
</html>