<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/19/rusi-na-cairu-skresali-krila-orlicima/"/>
    <meta property="og:site_name" content="Sportska centrala"/>
    <meta property="article:published_time" content="2019-11-19T21:06:58+00:00"/>
    <meta property="og:title" content="Rusi na Čairu skresali krila „orlićima“"/>
    <meta property="og:description" content="Srbija U21 – Rusija U21 0:2(0:2)Čalov 8′, Sulejmanov 44′ Mlada reprezentacija Srbije načinila je veliki korak nazad u pokušaju da se treći put uzastopno domogne Evropskog prvenstva. U šestom kolu grupe 5 „orlići“ su poraženi u Nišu od odgovarajuće selekcije Rusije 2:0. I u prvom okršaju ove dve selekcije Rusi su bili bolji, pa sada […]"/>
  </head>
  <body>
    <article>
      <h1>Rusi na Čairu skresali krila „orlićima“</h1>
      <address><time datetime="2019-11-19T21:06:58+00:00">19 Nov 2019, 21:06</time> by <a rel="author">Zile</a></address>
      <p><b>Srbija U21 – Rusija U21 0:2</b>(0:2)<br/>Čalov 8′, Sulejmanov 44′</p>
      <p>Mlada reprezentacija Srbije načinila je veliki korak nazad u pokušaju da se treći put uzastopno domogne Evropskog prvenstva. U šestom kolu grupe 5 „orlići“ su poraženi u Nišu od odgovarajuće selekcije Rusije 2:0.</p>
      <p>I u prvom okršaju ove dve selekcije Rusi su bili bolji, pa sada predvode grupu sa 14 bodova iz 6 kola, još uvek bez poraza. Srbija je sakupila 7 bodova, ispred nas su i Bugarska sa 8, odnosno Poljska sa 10 bodova, a obe reprezentacije odigrale su i meč manje. Još uvek postoji šansa da budemo bar drugi, pa da odlazak u Sloveniji i Mađarsku obezbedimo preko baraža, ali ćemo u nastavku kvalifikacija morati da pobedimo na svim mečevima. Prvi naredni igramo tek u septembru, protiv Letonije u gostima.</p>
      <p><b>Srbija:</b> M. Ilić – Marković, Veselinović, Mašović, I. Ilić, L. Ilić (od 73′ Vidosavljević), N. Petrović (od 46′ Birmančević), Nišić, Stuparević (od 62′ Stuparević), Joveljić, Adžić (od 72′ Tedić)</p>
      <p><b>Rusija:</b> Safonov – Raskazov, Divejev, Evgenjev, Lisov, Umjarov, Kučajev (od 65′ Glebov), Oblijakov, Sulejmanov (od 84′ Glušenkov), Čalov (od 72′ Ignjatev), Lomovicki (od 84′ Grulev)</p>
      <p>Mada su naši „orlići“ krenuli otresitije, Rusi su iz prvog ozbiljnijeg prelaska polovine došli u vođstvo. Sulejmanov se otvorio na desnoj strani, čini se da je možda bio i u ofsajdu, ali se pomoćni sudija nije oglasio, usledio je pravovremen pas u sredinu gde je Čalov reagovao kao iskusan napadač i doveo goste u vođstvo u 8. minutu.</p>
      <p>Rani gol je presekao naše fudbelare i trebalo im je dobrih 15 minuta da stvore prvu priliku. Filip Stuparević je centrirao levom nogom sa desne strane, Dejan Joveljić odlično skočio i sjajno tukao glavom iz teške pozicije, ali je golman Safonov uspeo loptu da skrene do stative. Ni u preostalom delu poluvremena igra naše reprezentacije nije obećavala, teško smo dolazili do šesnaesterca gostiju, a osim nekoliko centaršuteva, uopšte nismo pretili Safonovu.</p>
      <p>Svaki napad Rusa bio je potencijalna opasnost po Marka ilića. Jednom je naš golman loše procenio centaršut iz kornera, ali je srećom neko od rivala prebacio prečku. U finišu poluvremena indolentni Stuparević je izgubio loptu na 30 metara od našeg gola, udarac Lomovickog izblokirao je Mašović, ali se lopta odbila do Sulejmanova koji je pogodio ugao našeg gola.</p>
      <p>Tražili su naši fudbaleri od španskog sudije Munuere dva puta da pokaže na belu tačku. Prvi put u 52. minutu kada je lopta u ruku pogodila jednog ruskog fudbalera, a drugi put u 66. minutu kada je Čumić pokušao da centrira, a Lisov je loptu zaustavio rukom. Jednu polupriliku imali su i Rusi, rezervista Glebov se nije snašao ispred Ilića.</p>
      <p>Agilni Birmančević, koji je ušao u igru u drugom poluvremenu, promešao je odbranu gostiju, ali je njegov udarac sa ivice kaznenog prostora izblokiran. Ilija Stolica je do 75. minuta izvršio četiri izmene, ali se mnogo toga na terenu nije promenilo. Pokušavali su „orlići“ da makar smanje prednost Rusa, ali su se uvek odbranili, kao u 78. minutu kada se u šansi našao Vidosavljević, ali je u padu loptu poslao nebu pod oblake. To je bio i poslednji ozbiljniji pokušaj izabranika Ilije Stolice, a jedino smo u 89. minutu, čini nam se, ošetećeni za penal, kada je Oblijakov loptu u svom kaznenom prostoru zahvatio rukom.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/18/stolica-kvalitetom-do-tri-boda/"/>
        <a href="https://www.sportskacentrala.com/2019/11/16/stolica-pobedu-poklanjamo-nikoli/"/>
        <a href="https://www.sportskacentrala.com/2019/11/15/orlici-estoncima-dali-pola-tuceta-golova/"/>
        <a href="https://www.sportskacentrala.com/2019/10/15/orlici-pali-u-lodju-u-finisu-utakmice/"/>
        <a href="https://www.sportskacentrala.com/2019/09/15/nesko-je-kratko-trajao-orlici-dobijaju-novog-selektora/"/>
        <a href="https://www.sportskacentrala.com/2019/09/10/nesko-milovanovic-nije-nam-se-dalo-prihvatam-odgovornost/"/>
        <a href="https://www.sportskacentrala.com/2019/09/10/orlicima-samo-bod-protiv-letonije/"/>
        <a href="https://www.sportskacentrala.com/2019/09/06/los-pocetak-novog-ciklusa-orlici-porazeni-u-saransku/"/>
        <a href="https://www.sportskacentrala.com/2019/08/28/milovanovic-na-siri-spisak-pozvao-27-orlica-tu-su-i-pavlovic-stevanovic-braca-ilic/"/>
      </related>
    </article>
  </body>
</html>