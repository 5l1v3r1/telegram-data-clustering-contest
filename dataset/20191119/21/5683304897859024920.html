<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/19/opposition-protests-in-parliament-over-losing-spg-cover.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T21:35:00+00:00"/>
    <meta property="og:title" content="സോണിയയ്ക്ക് 10 വർഷം പഴക്കമുള്ള വാഹനം; ‘സുരക്ഷ’യിൽ പ്രതിഷേധം"/>
    <meta property="og:description" content="ന്യൂഡൽഹി∙ കോൺഗ്രസ് അധ്യക്ഷ സോണിയ ഗാന്ധിയ്ക്കും നെഹ്റു കുടുംബത്തിനും ഏർപ്പെടുത്തിയിരുന്ന എസ്പിജി (സ്പെഷൽ പ്രൊട്ടക്‌ഷൻ ഗ്രൂപ്പ്) സുരക്ഷ പിൻവലിച്ച.SPG Cover. BJP. Opposition Protest. Parliament .Rahul Gandhi. Sonia Gandhi. Adhir Ranjan Chowdhury. മനോരമ ന്യൂസ്. രാഹുൽ ഗാന്ധി. സോണിയ ഗാന്ധി.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>സോണിയയ്ക്ക് 10 വർഷം പഴക്കമുള്ള വാഹനം; ‘സുരക്ഷ’യിൽ പ്രതിഷേധം</h1>
      <address><time datetime="2019-11-19T21:35:00+00:00">19 Nov 2019, 21:35</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ കോൺഗ്രസ് അധ്യക്ഷ സോണിയ ഗാന്ധിയ്ക്കും നെഹ്റു കുടുംബത്തിനും ഏർപ്പെടുത്തിയിരുന്ന എസ്പിജി (സ്പെഷൽ പ്രൊട്ടക്‌ഷൻ ഗ്രൂപ്പ്) സുരക്ഷ പിൻവലിച്ച വിഷയത്തിൽ ലോക്‌സഭയിൽ പ്രതിപക്ഷ ബഹളം. ‘ഏകാധിപത്യം അവസാനിപ്പിക്കൂ’ എന്ന മുദ്രാവാക്യവുമായി പ്രതിപക്ഷം നടുത്തളത്തിലിറങ്ങി.</p>
      <p>കൊടിക്കുന്നിൽ സുരേഷാണ് വിഷയം ചർച്ച ചെയ്യണമെന്ന് ആവശ്യപ്പെട്ട് അടിയന്തരപ്രമേയത്തിന് നോട്ടിസ് നൽകിയത്. എന്നാൽ നോട്ടിസ് സ്പീക്കർ തള്ളി. നെഹ്റു കുടുംബത്തിനു സുരക്ഷ പിൻവലിച്ചതുമായി ബന്ധപ്പെട്ട വിഷയത്തിൽ ആഭ്യന്തര മന്ത്രി അമിത് ഷാ വിശദീകരണം നൽകണമെന്ന പ്രതിപക്ഷ മുറവിളിക്കിടെ മറുപടി നൽകാതെ അമിത് ഷാ ലോക്സഭ വിട്ടതും പ്രതിഷേധത്തിനു കാരണമായി.</p>
      <p>വാജ്‌പേയി സർക്കാരാണ് നെഹ്റു കുടുംബത്തിനു എസ്‌പിജി സുരക്ഷ അനുവദിച്ചതെന്നും ശേഷം എൻഡിഎ വീണ്ടും അധികാരത്തിൽ എത്തിയിട്ടും എസ്‌പിജി സുരക്ഷ പിൻവലിച്ചിരുന്നില്ലെന്നും കോൺഗ്രസ് നേതാവ് അധീര്‍ രഞ്ജന്‍ ചൗധരി ചൂണ്ടിക്കാട്ടി.</p>
      <p>എകാധിപത്യം അവസാനിപ്പിക്കൂ... എസ്‌പിജി പിൻവലിച്ചതിൽ പ്രധാനമന്ത്രി മറുപടി പറയൂ, പ്രതികാര രാഷ്ട്രീയം അവസാനിപ്പിക്കൂ... തുടങ്ങിയ മുദ്രാവാക്യങ്ങളും പ്രതിപക്ഷം ഉയർത്തി. അടിയന്തര പ്രമേയത്തിനു അനുമതി നിഷേധിച്ചതിൽ പ്രതിഷേധിച്ച് പ്രതിപക്ഷം സഭയിൽനിന്ന് ഇറങ്ങിപ്പോയി.</p>
      <p>
        <b>എസ്‌പിജി സുരക്ഷ ഒഴിവാക്കിയതോടെ സോണിയയുടെ കുടുംബത്തിന് സെഡ്–പ്ലസ് വിഭാഗത്തിലുള്ള സുരക്ഷയാണ് ലഭിക്കുന്നത്. ഡൽഹി പൊലീസിലേത് ഉൾപ്പെടെ നൂറ് സുരക്ഷാ ഉദ്യോഗസ്ഥർ അടങ്ങുന്ന സുരക്ഷയാണിത്. എസ്‌പിജി സുരക്ഷ ഒഴിവാക്കിയതോടെ അതിനൂതന ബുള്ളറ്റ് പ്രൂഫ് വാഹനങ്ങൾക്കു പകരം പത്തുവർഷം പഴക്കമുള്ള ടാറ്റ സഫാരി വാഹനമാണ് സോണിയയ്ക്കായി അനുവദിച്ചിട്ടുള്ളത്. എസ്‌പിജി സുരക്ഷ ലഭിച്ചുവന്ന സമയത്ത് പ്രത്യേക പ്രതിരോധ സംവിധാനങ്ങൾ ഉൾപ്പെടുന്ന റേഞ്ച് റോവറുകളാണ് സോണിയയും പ്രിയങ്കയ്ക്കും അനുവദിച്ചിരുന്നത്. രാഹുൽ ഗാന്ധിയാകട്ടെ ഈ സംവിധാനങ്ങളോടു കൂടിയ ഫോർച്യുണർ വാഹനമാണ് ഉപയോഗിച്ചുവന്നത്.</b>
      </p>
      <p>മുൻപ്രധാനമന്ത്രി രാജീവ് ഗാന്ധി കൊല്ലപ്പെട്ടതിനെ തുടർന്ന് 1991 ലാണ് നെഹ്റു കുടുംബത്തിന് എസ്‌പിജി സുരക്ഷ അനുവദിച്ചത്. ഈ മാസം 8ന് നെഹ്റു കുടുംബത്തിനുള്ള എസ്പിജി സുരക്ഷ പിൻവലിച്ച കേന്ദ്രസർക്കാർ എസ്‌പിജി സുരക്ഷ പ്രധാനമന്ത്രി നരേന്ദ്ര മോദിക്കു മാത്രമായി നിജപ്പെടുത്തി.</p>
      <p>നെഹ്റു കുടുംബത്തിനായി സിആര്‍പിഎഫിന്‍റെ സെഡ് പ്ലസ് കാറ്റഗറി സുരക്ഷ ഒരുക്കാൻ കേന്ദ്ര ആഭ്യന്തരവകുപ്പിന്‍റെ വാര്‍ഷിക അവലോകന യോഗമാണ് തീരുമാനമെടുത്തത്. നിലവില്‍ നെഹ്റു കുടുംബം സുരക്ഷാഭീഷണി നേരിടുന്നില്ലെന്ന് യോഗം വിലയിരുത്തി. മുന്‍ പ്രധാനമന്ത്രി മന്‍മോഹന്‍ സിങ്ങിന് നല്‍കിവന്നിരുന്ന എസിപിജി സുരക്ഷ നേരത്തെ കേന്ദ്ര സർക്കാർ പിൻവലിച്ചിരുന്നു.</p>
      <p>എസ്‌പിജി സുരക്ഷാ മാനദണ്ഡങ്ങൾ നെഹ്റു കുടുംബം കർശനമായി പാലിക്കാത്തതാണ് എസ്‌പിജി സുരക്ഷ പിൻവലിക്കാനുള്ള ഒരു കാരണമായി കേന്ദ്രം ചൂണ്ടിക്കാട്ടിയിരുന്നത്. രാഹുൽ ഗാന്ധിയും പ്രിയങ്കയും പലപ്പോഴും എസ്‌പിജി സുരക്ഷ വേണ്ടെന്ന് വച്ചാണ് വിദേശത്ത് ഉൾപ്പെടെ യാത്രകൾ നടത്തിയിരുന്നത്. രാഹുൽ ഗാന്ധി നടത്തിയ 156 വിദേശയാത്രകളിൽ 143 എണ്ണത്തിലും എസ്‌പിജി ഒഴിവാക്കിരുന്നുവെന്നു കേന്ദ്രം ചൂണ്ടിക്കാട്ടിയിരുന്നു.</p>
      <p><b>English Summary: </b>SPG Cover downgraded for Sonia Gandhi; uproar in Parliament</p>
    </article>
  </body>
</html>