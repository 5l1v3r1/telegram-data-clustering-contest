<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nooz.gr/greece/1562307/alexis-tsipras-i-pragmatiki-prothesi-den-itan-oi-molotof-alla-oi-mpachalakides-poy-foroyn-grabates-kai-kostoymia-vid-"/>
    <meta property="og:site_name" content="NOOZ."/>
    <meta property="article:published_time" content="2019-11-19T21:12:00+00:00"/>
    <meta property="og:title" content="Αλέξης Τσίπρας: Η πραγματική πρόθεση δεν ήταν οι μολότοφ, αλλά οι μπαχαλάκηδες που φορούν γραβάτες και κοστούμια [vid]"/>
    <meta property="og:description" content="&quot;Η σπουδή της κυβέρνησης να αλλάξει τους Ποινικούς Κώδικες ήταν για τις μολότοφ;&quot;, σχολίασε εν είδει ερώτησης ο Αλέξης Τσίπρας, σε συνέντευξή του στο Δελτίο Ειδήσεων του Open και τη δημοσιογράφο Νίκη Λυμπεράκη."/>
  </head>
  <body>
    <article>
      <h1>Αλέξης Τσίπρας: Η πραγματική πρόθεση δεν ήταν οι μολότοφ, αλλά οι μπαχαλάκηδες που φορούν γραβάτες και κοστούμια [vid]</h1>
      <address>
        <time datetime="2019-11-19T21:12:00+00:00">19 Nov 2019, 21:12</time>
      </address>
      <p>
        <b>"Η σπουδή της κυβέρνησης να αλλάξει τους Ποινικούς Κώδικες ήταν για τις μολότοφ;", σχολίασε εν είδει ερώτησης ο Αλέξης Τσίπρας, σε συνέντευξή του στο Δελτίο Ειδήσεων του Open και τη δημοσιογράφο Νίκη Λυμπεράκη.</b>
      </p>
      <p>Για να κατηγορήσει την κυβέρνηση ότι "τους αλλάζουν για να κάνουν deals με τους τραπεζίτες και τους εγκληματίες του λευκού κολάρου που έχουν κατασχέσεις των περιουσιακών τους στοιχείων".</p>
      <p><b>"Η πραγματική πρόθεση δεν ήταν οι μολότοφ, αλλά οι εγκληματίες που δεν πετάνε μολότοφ, οι ‘μπαχαλάκηδες' που φορούν γραβάτες και κοστούμια"</b>, πρόσθεσε.</p>
      <hr/>
      <p>
        <b>Δείτε το βίντεο της συνέντευξης</b>
      </p>
      <figure>
        <iframe src="https://www.youtube.com/embed/IC6QyWt6Lcg" width="640" height="360" data-service="Youtube" scrolling="no"/>
      </figure>
      <hr/>
      <h3>Η πορεία για την επέτειο του Πολυτεχνείου</h3>
      <p>Στην αρχή της συνέντευξης ερωτήθηκε για την παρουσία του στην πορεία για το <b>Πολυτεχνείο</b>, για να απαντήσει:</p>
      <p>"Τους ενόχλησε η παρουσία μου στην πορεία του Πολυτεχνείου, αν είναι να ενοχλούνται να το κάνω συχνά. Δεν είχαμε μολότοφ, είχαμε <b>μαζική διαδήλωση με έντονο αντικυβερνητικό χαρακτήρα</b>. Η παρουσία μου είχε έναν <b>συμβολικό χαρακτήρα</b>, δεν έχει σημασία αν έκατσα μέχρι το τέλος ή αν έφυγα".</p>
      <p>"Ως πρωθυπουργός δεν πήγα στην πορεία γιατί θα ήταν παρεξηγήσιμο, έχει έναν αντιεξουασιαστικό χαρακτήρα η πορεία και έτσι επέλεξα να μην συμμετάσχω", είπε και πρόσθεσε: "Πολλές φορές βρέθηκα μέσα στην κοινωνία και στις διεκδικήσεις παρακινούσα τον κόσμο να βγαίνει στο δρόμο".</p>
      <p>Απέδωσε τη μεγάλη συμμετοχή στην πορεία στα <b>αντανακλαστικά του δημοκρατικού κόσμου</b>, σημειώνοντας ότι "η ίδια η κυβέρνηση είναι υπεύθυνη για τη μαζική συμμετοχή", δίνοντας ως παράδειγμα ενόχλησης του κόσμου την επέμβαση στην ΑΣΟΕΕ, στον κινηματογράφο, σε κλαμπ κλπ.</p>
      <p>"Έχουμε μια περίοδο όπου το βασικό χαρακτηριστικό είναι η αδυναμία της κυβέρνησης να διαχειριστεί το <b>προσφυγικό</b>", είπε και πρόσθεσε: "το δόγμα νόμου και τάξης είναι αστείο στα μάτια του κόσμου".</p>
      <p>Ερωτηθείς σχετικά, είπε ότι "η Αστυνομία κάνει χειρότερη τη ζωή των κατοίκων στα <b>Εξάρχεια</b>", υπογραμμίζοντας "ότι υπάρχει πρόβλημα γκετοποίησης και διακίνησης ναρκωτικών", που αντιμετώπισε η κυβέρνησή του.</p>
      <p>Αποδοκίμασε τις <b>καταλήψεις κτιρίων στα Εξάρχεια</b> από μετανάστες και άλλους, ωστόσο  χαρακτήρισε επικοινωνιακού χαρακτήρα τις τελευταίες εφόδους της αστυνομίας, συμπληρώνοντας πως γενικά η βαριά εγκληματικότητα έχει αυξηθεί.</p>
      <p>Κληθείς να σχολιάσει για τον <b>Ρουβίκωνα</b>, ρώτησε σκωπτικά "υπάρχει ακόμα Ρουβίκωνας; Δεν θα τον διέλυαν σε 10 μέρες;", για να επισημάνει: "Οτιδήποτε είναι έκνομο, είναι καταδικαστέο".</p>
      <hr/>
      <p>
        <b>Ο κ. Τσίπρας άφησε αιχμές εναντίον του Βαγγέλη Μαρινάκη, σημειώνοντας ότι "έχει το μονοπώλιο διακίνησης του Τύπου", για να προσθέσει ότι "για χάρη του επιχειρηματία, κάτι πρωτοφανές για τα δεδομένα της ΕΕ, η κυβέρνηση άλλαξε την Επιτροπή Ανταγωνισμού για να μην ελεγχθούν θέματα του Τύπου".</b>
      </p>
      <hr/>
      <h3>Novartis</h3>
      <p>Ερωτηθείς για την υπόθεση Novartis, τόνισε ότι "εμείς πήγαμε σαν αρσακειάδες, ο Τζανακόπουλος πήγε στον Άρειο Πάγο διότι δεν είχαμε ιδέα τι γίνεται".</p>
      <p>"Η κυβέρνηση δεν έκατσε να δει πως θεσμικά θα διαχειριστεί μια υπόθεση, αλλά είπε ότι θέλω να στοχοποιήσω τον Παπαγγελόπουλο, επειδή είναι εύκολος στόχος, θέλω να στοχοποιήσω και τον Τσίπρα, αλλά και να τον ενοχοποιήσω για να μην έχουμε ένα νέο βρώμικο 89", είπε.</p>
      <p>Και πρόσθεσε: "Πιστεύετε ότι ο κ. Παπαγγελόπουλος βρίσκεται σε αυτή τη θέση επειδή έκανε μία δήλωση, είπε ότι είναι το μεγαλύτερο σκάνδαλο, το αδίκημα του ποιο είναι, ότι είναι ένα από τα μεγαλύτερα και όχι το μεγαλύτερο;"</p>
      <hr/>
      <h3>Πρόεδρος της Δημοκρατίας</h3>
      <p>"Έχω τοποθετηθεί για τον Προκόπη Παυλόπουλο, ότι τίμησε το αξίωμα του", είπε για να επισημάνει ότι "έχουμε επιχείρηση απαξίωσης και του θεσμού και του προέδρου από την κυβέρνηση".</p>
      <p>Σημείωσε δε ότι η πρόταση για εκλογή προέδρου με 130 ψήφους γίνεται από την κυβέρνηση για να είναι βέβαιη πως "ακόμα κι ο κηπουρός αν προταθεί θα βγει πρόεδρος της Δημοκρατίας".</p>
      <p>Και διερωτήθηκε: "Ανάμεσα στην επιλογή από τον λαό και να ψηφίζεται από 130 δεν υπάρχουν ενδιάμεσες λύσεις; Το να πηγαίνουμε στη επιλογή να εκλέγεται με 130 είναι εκφυλισμός του θεσμού, δεν μου αρέσουν αυτά τα καλλιστεία".</p>
      <hr/>
      <h3>Προσφυγικό</h3>
      <p>"Τα νησιά μας πρέπει να αποσυμφορηθούν κι ο σχεδιασμός των μετεγκαταστάσεων πρέπει να υλοποιηθεί", είπε ο κ. Τσίπρας, ασκώντας κριτική στην κυβέρνηση, καθώς ως αντιπολίτευση -όπως είπε- θεωρούσε ότι δεν μπορούσε να εφαρμοστεί αυτή η πολιτική.</p>
      <p>"Είναι θύματα της δικής τους πολιτικής, όποιος σπέρνει ανέμους, θερίζει θύελλες", τόνισε και επισήμανε: "Θα στηρίξουμε αυτή την πολιτική, εμείς την είχαμε σχεδιάσει και καθυστέρησε 4 μήνες (...) δεν μπορούμε να καταστρέψουμε τα νησιά μας".</p>
      <hr/>
      <h4>"Ο,τι θετικό φέρει η κυβέρνηση θα το υπερψηφίσουμε", είπε ο κ. Τσίπρας, ερωτηθείς για τη στάση του ΣΥΡΙΖΑ σχετικά με τις φοροελαφρύνσεις.</h4>
      <hr/>
      <h3>Για την προεδρία του ΣΥΡΙΖΑ</h3>
      <p>Ερωτηθείς για το ενδεχόμενο πρόωρων εκλογών και ήττας, εάν θα παραιτηθεί, είπε ότι "δεν έχω παντρευτεί τη θέση αυτή, δεν λειτουργώ με τη λογική ότι θα είμαι ισόβιος πρόεδρος. Είμαι ήδη 11 χρόνια πρόεδρος", για να σημειώσει ότι το τι θα πράξει "δεν θα αφορά μόνο τη δική μου γνώμη αλλά και όλων των στελεχών του κόμματος".</p>
      <p>Ο ίδιος πρόσθεσε ότι ο ΣΥΡΙΖΑ είναι ένα κόμμα εν κινήσει, "ξεκινήσαμε ως κόμμα διαμαρτυρίας και είμαστε η κυβερνώσα αριστερά και κόμμα πρότυπο για όλη την Ευρώπη".</p>
      <p>"Το Συνέδριο θα γίνει γύρω στο Πάσχα, να μιλήσουμε για την ουσία και το περιεχόμενο της πολιτικής, να προσεγγίσουμε το κόσμο με δουλειά μυρμηγκιού", είπε.</p>
      <p>Κληθείς να σχολιάσει κάποιες αναφορές για "πασοκοποίηση" του ΣΥΡΙΖΑ, είπε ότι "το ΠΑΣΟΚ είχε δύο περιόδους και δύο πρόσωπα: είχε το πρόσωπο το οραματικό και το πρόσωπο της διαφθοράς. Κρατάμε το δεύτερο, από τα αριστερά της αριστεράς έως το δημοκρατικό κέντρο. Δεν είναι αντικείμενο συζήτησης".</p>
      <hr/>
      <h3>Μακεδονικά προϊόντα</h3>
      <p>"Δεν είναι καλό πράγμα να φτιάχνεις ένα σήμα αντίγραφο του κομματικού σήματος", είπε και τόνισε ότι "στο θέμα αυτό δυστυχώς είχαμε μια λαϊκίστικη στάση. Ο κόσμος που είχε πείσει ο κ. Μητσοτάκης με την στάση του θα βρεθεί απέναντι στον ίδιο τον πρωθυπουργό".</p>
    </article>
  </body>
</html>