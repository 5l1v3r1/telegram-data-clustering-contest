<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3380821/ekonomide-korkutan-tablo-7-milyon-200-bin-cocuk-yeterli-beslenemiyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T21:36:00+00:00"/>
    <meta property="og:title" content="Ekonomide korkutan tablo! 7 milyon 200 bin çocuk yeterli beslenemiyor"/>
    <meta property="og:description" content="TBMM Plan ve Bütçe Komisyonunda Aile, Çalışma ve Sosyal Hizmetler Bakanlığının 2020 yılı bütçesi görüşmeleri bugün de devam etti."/>
  </head>
  <body>
    <article>
      <h1>Ekonomide korkutan tablo! 7 milyon 200 bin çocuk yeterli beslenemiyor</h1>
      <h2>İYİ Parti Bursa Milletvekili İsmail Tatlıoğlu, asgari ücretlinin enflasyonun farklı olduğunu belirterek 7 milyon 200 bin çocuğun yeterli beslenemediğini ifade etti.</h2>
      <address>
        <time datetime="2019-11-19T21:36:00+00:00">19 Nov 2019, 21:36</time>
      </address>
      <p>TBMM Plan ve Bütçe Komisyonunda Aile, Çalışma ve Sosyal Hizmetler Bakanlığının 2020 yılı bütçesi görüşmeleri bugün de devam etti.</p>
      <p>Yeniçağ'da yer alan habere göre; İYİ Parti Bursa Milletvekili İsmail Tatlıoğlu, Aile, Çalışma ve Sosyal Hizmetler Bakanı Zehra Zümrüt Selçuk'un sunumunun ardından kameraların dışarı çıkarılmasını eleştirerek, uygulamaya son verilmesini istedi.</p>
      <p>Sosyal güvenlik sistemine değinen Tatlıoğlu, "Türkiye, son yılların en yüksek işsizliğini yaşıyor. Sürdürülebilir bir sosyal güvenlik sistemimiz yok. 10 yıl sonra ne olacağı belli değil. Bir vizyon göremiyoruz. Sorunları ötelemenin dışında bir politika yok. 1 milyon kişi aktif sigortadan düşmüş. Bir finans dengesinden bahsetmemiz mümkün değil." ifadelerini kullandı.</p>
      <h3>“7 MİLYON 200 BİN ÇOCUK YETERLİ BESLENEMİYOR”</h3>
      <p>Yapılan araştırmalarda Türkiye'de 7 milyon 200 bin çocuğun yeterli beslenemediğinin belirlendiğini dile getiren Tatlıoğlu, şunları söyledi:</p>
      <p>"Bu çocukların yaklaşık 608 bini Marmara Bölgesi'nde, 1 milyon 805 bini Batı Anadolu'da, 1 milyon 27 bini Batı Karadeniz'de, 754 bini Kuzey Doğu Anadolu'da yaşıyor. Çocuk üşürse devlet üşür, çocuk açsa devlet düşer. 218 milyar lira gibi bir sosyal güvenlik açığımız var. Sayılarını bile tam olarak bilmediğimiz EYT'liler var. Asgari ücret onurlu bir yaşama tutunmadır.</p>
      <p>Ancak asgari ücretten de vergi alınıyor. Asgari ücretten bir vergi söz konusu olamaz. Dar gelirlilerle durumu iyi olan ailelerin enflasyonu aynı değil. Dar gelirli grupların enflasyonu yüzde 33. Bir farklılaştırma yapmak lazım. Asgari ücret alan bir vatandaş ile geliri 100 bin olan bir ailenin enflasyonu aynı olamaz. Burada farklı kesimleri destekleyen finansal akışlar yapmak lazım. Nasıl bir vizyonla bu sorunları çözeceksiniz?"</p>
    </article>
  </body>
</html>