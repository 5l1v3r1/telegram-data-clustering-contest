<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/giorgos-oikonomou/gyalise-to-mati-toy.5643018.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-19T21:45:00+00:00"/>
    <meta property="og:title" content="Γυάλισε το μάτι του!"/>
    <meta property="og:description" content="Ο Γιώργος Οικονόμου γράφει για το διπλό του Παναθηναϊκού ΟΠΑΠ στο Κάουνας, όπου μέχρι πέρσι υπέφερε και τα πολλά μπράβο στον Γιώργο Βόβορα για την αποφασιστικότητα των παικτών του."/>
  </head>
  <body>
    <article>
      <h1>Γυάλισε το μάτι του!</h1>
      <h2>Ο Γιώργος Οικονόμου γράφει για το διπλό του Παναθηναϊκού ΟΠΑΠ στο Κάουνας, όπου μέχρι πέρσι υπέφερε και τα πολλά μπράβο στον Γιώργο Βόβορα για την αποφασιστικότητα των παικτών του.</h2>
      <address><time datetime="2019-11-19T21:45:00+00:00">19 Nov 2019, 21:45</time> by <a rel="author">Γιώργος Οικονόμου</a></address>
      <p>Οι τελευταίες ημέρες δεν ήταν καθόλου εύκολες για τον Παναθηναϊκό που είδε πολύ γρήγορα να μένει πίσω στην κατάταξη και να χάνει τις σταθερές του, έχοντας <a href="https://www.sport24.gr/Basket/Euroleague/euroleague-2019-20-ta-apotelesmata-h-katataksh-kai-to-programma.5642748.html">δύο ήττες στο ΟΑΚΑ</a>. Το πρόωρο σοκ με την αλλαγή προπονητή αφύπνισε τους πράσινους που πήραν <a href="https://www.sport24.gr/Basket/Euroleague/zalgkiris-panathhnaikos-85-86-nikhths-sto-thriler.5642799.html">μια πραγματικά σπουδαία νίκη</a>.</p>
      <p>Όχι, τα προβλήματα δεν τελείωσαν αλλά όπως γράφουμε από την αρχή της σεζόν, τώρα μετρούν οι νίκες και πόσο μάλλον οι εκτός έδρας. Σε ένα γήπεδο που ο Παναθηναϊκός υπέφερε τα τελευταία χρόνια, κατάφερε να φύγει με το "διπλό" κόντρα και στα λανθασμένα σφυρίγματα των διαιτητών στο δεύτερο μέρος.</p>
      <p>Έδειξε αποφασιστικότητα και πείσμα παίρνοντας το πρώτο θετικό αποτέλεσμα σε ματς το οποίο κρίθηκε στο σουτ. Δεν "πελάγωσε" στα τελευταία λεπτά και ο <a href="https://www.sport24.gr/Basket/Euroleague/eb-news/eb_panathinaikos/vovoras-ena-kommati-ths-nikhs-anhkei-ston-pedoylakh.5643007.html">Γιώργος Βόβορας</a> διαχειρίστηκε όσο καλύτερα μπορούσε τους παίκτες του, προκειμένου να δώσουν τον καλύτερό τους εαυτό σε μία δύσκολη περίοδο και απέναντι σε μία ομάδα με αρχές που όταν παίζει στο γήπεδο της σπάνια δεν είναι το φαβορί.</p>
      <p>Σαφώς και του αξίζουν συγχαρητήρια αφού -όπως και να το κάνουμε- έχει το δικό του μεγάλο μερίδιο σε αυτή τη σημαντική επικράτηση που μπορεί ν' αποτελέσει την αρχή για καλύτερη συνέχεια. Υπάρχει πολύς δρόμος αλλά αυτό το αποτέλεσμα είναι μια καλή αφετηρία όχι μόνο για το δύσκολο παιχνίδι το οποίο ακολουθεί στο Μόναχο αλλά και για τη δύσκολη συνέχεια στη EuroLeague.</p>
      <p>Ο Νικ Καλάθης γι' ακόμα μία φορά ήταν ο πολυτιμότερος παίκτης κάνοντας φανταστική εμφάνιση (<a href="https://www.sport24.gr/Basket/OmadesBasket/A1Panathinaikos/zalgkiris-panathhnaikos-rekor-karieras-sta-triponta-o-kalathhs.5642989.html">τα πέντε εύστοχα τρίποντα</a> πέρα από ρεκόρ καριέρας είναι δείγμα προσωπικότητας σε μια τόσο σημαντική καμπή της σεζόν), ωστόσο οι συμπαίκτες του βγήκαν μπροστά όταν αποσύρθηκε με πέντε φάουλ 1:18'' πριν από την ολοκλήρωση του αγώνα. Εξαιρετική δουλειά έκαναν οι ψηλοί του τριφυλλιού και όλοι οι παίκτες που μπήκαν στη μάχη προσπάθησαν να βάλουν το λιθαράκι τους.</p>
      <p>Ήταν αποφασισμένοι να διαγράψουν τις κακές εμφανίσεις... γυάλιζε το μάτι τους και η συγκέντρωσή τους είχε ως αποτέλεσμα να κάνουν μόλις ένα λάθος στο δεύτερος μέρος.</p>
      <h3>ΔΕΝ ΠΛΗΡΩΣΕ ΤΟ ΚΑΚΟ ΔΕΚΑΛΕΠΤΟ</h3>
      <p>Ο Ζακ ΛεΝτέι έκανε ό,τι ήθελε στα πρώτα πέντε λεπτά της αναμέτρησης απέναντι σε Γουάιλι και Τόμας έχοντας 11 πόντους αλλά κάπου εκεί μπήκε τελεία με συνέπεια να σημειώσει ακόμα τέσσερις μέχρι το τέλος του ματς. Η άμυνα του τριφυλλιού βελτιώθηκε αισθητά και δεν επέτρεψε στη Ζάλγκιρις να βρει ρυθμό καθώς από το -5, οι φιλοξενούμενοι έφτασαν να έχουν το προβάδισμα και τον έλεγχο στο πρώτο μέρος.</p>
      <p>Αυτή η εικόνα συνεχίστηκε στην τρίτη περίοδο αλλά γι' ακόμα ένα παιχνίδι οι πράσινοι έχασαν την ψυχραιμία τους και το ρυθμό τους στο τελευταίο δεκάλεπτου όπου ήταν και το χειρότερο τους αμυντικά (δέχτηκαν 32). Κυρίως γιατί οι γηπεδούχοι βρήκαν πόντους από το "5" με κάπως αδόκιμο τρόπο: pop out και τρίποντο. Ο Τζοκ Λαντέιλ έκανε μεγάλη ζημιά μεν χάρη στην ευστοχία από την περιφέρεια (είχε 4/6 τρίποντα), αλλά όπως δήλωσε κι ο Γιώργος Βόβορας ήταν μια επιλογή του τεχνικού επιτελείου να... τζογάρει με το δικό του σουτ. Στην πράξη φάνηκε ότι δικαιώθηκε, αφού με αυτόν τον τρόπο αφαίρεσε την μπάλα και τη λήψη αποφάσεων από τους κοντούς της λιθουανικής ομάδας.</p>
      <p>Η αντεπίθεση των γηπεδούχων δεν στοίχισε αφού οι παίκτες του Γιώργου Βόβορα, είχαν την ψυχραιμία ν' αντιδράσουν, παρά τις κακές επιλογές κατά διαστήματα. Ο Φρεντέτ προσπαθούσε να βγει μπροστά -και παρότι το παράκανε σε κάποιες περιπτώσεις- έδωσε σημαντικές λύσεις όταν χρειάστηκε.</p>
      <p>Σημαντική συνεισφορά είχαν οι Μήτογλου και Παπαγιάννης ενώ με διψήφιο αριθμό πόντων ολοκλήρωσε ακόμα ένα παιχνίδι ο Ιωάννης Παπαπέτρου. Όπως συνέβαινε στις ήττες, έτσι και τώρα οι πράσινοι δεν μπορούν να θριαμβολογούν με δεδομένο ότι σε λίγες ημέρες ακολουθεί η δύσκολη εκτός έδρας αναμέτρηση με τη Μπάγερν. Είδαν όμως, πως μπορούν ν' ανταποκριθούν στις δυσκολίες όταν είναι συγκεντρωμένοι και αγωνίζονται σαν γροθιά.</p>
      <p>Το <a href="https://www.sport24.gr/Basket/Euroleague/eb-news/eb_panathinaikos/panathhnaikos-ta-kalutera-apo-to-diplo-epi-ths-zalgkiris.5643009.html">πρώτο στοίχημα της εβδομάδας</a> με δύο αγώνες μακριά από το ΟΑΚΑ ο Παναθηναϊκός το κέρδισε, τη στιγμή που όλοι τον είχαν αουτσάιντερ. Τώρα έχει την ευκαιρία ν' αξιοποιήσει αυτό <a href="https://www.sport24.gr/Basket/Euroleague/eb-news/eb_panathinaikos/panathhnaikos-ole-kai-selfie-meta-to-diplo.5643015.html">το σημαντικό "διπλό"</a> και να "χτίσει" πάνω σε αυτό... </p>
      <p>
        <i>
          <b>Photo Credits: Eurokinissi</b>
        </i>
      </p>
    </article>
  </body>
</html>