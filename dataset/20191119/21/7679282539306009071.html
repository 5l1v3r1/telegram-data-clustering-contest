<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-congress-raise-electoral-bonds-issue-in-parliament-against-bjp-2859032.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T21:15:43+00:00"/>
    <meta property="og:title" content="कांग्रेस ने कहा, सरकार ने चुनावी बॉन्ड पर EC और RBI को दरकिनार किया"/>
    <meta property="og:description" content="कांग्रेस ने मंगलवार (19 नवंबर) को नरेंद्र मोदी सरकार पर चुनावी बॉन्ड के मामले में भारतीय रिजर्व बैंक के साथ ही चुनाव आयोग की चिंताओं को दरकिनार करने का आरोप लगाया और कहा कि वह इस मुद्दे को शीतकालीन..."/>
  </head>
  <body>
    <article>
      <h1>कांग्रेस ने कहा, सरकार ने चुनावी बॉन्ड पर EC और RBI को दरकिनार किया</h1>
      <address><time datetime="2019-11-19T21:15:43+00:00">19 Nov 2019, 21:15</time> by <a rel="author">भाषा,नई दिल्ली</a></address>
      <p>कांग्रेस ने मंगलवार (19 नवंबर) को नरेंद्र मोदी सरकार पर चुनावी बॉन्ड के मामले में भारतीय रिजर्व बैंक के साथ ही चुनाव आयोग की चिंताओं को दरकिनार करने का आरोप लगाया और कहा कि वह इस मुद्दे को शीतकालीन सत्र में संसद के भीतर उठाएगी। कांग्रेस नेता गौरव गोगोई ने संवाददाताओं से कहा, ''हमने सोमवार भी प्रेस वार्ता में कहा है कि संसद में हम ये मुद्दा जरुर उठाएंगे कि किस प्रकार से ये एक घोटाला है और किस प्रकार से आरबीआई और चुनाव आयोग की आपत्तियों को दरकिनार किया गया है।"</p>
      <p>उन्होंने कहा कि यह मुद्दा संसद में उठाया जाएगा। पार्टी प्रवक्ता सुप्रिया श्रीनेत ने यह दावा किया कि यह सरकार कालेधन को खत्म करने के वादे के साथ सत्ता में आई थी, लेकिन सब कुछ इसके विपरीत कर रही है। कांग्रेस ने अपने आरोप के पक्ष में चुनाव आयोग की ओर से सरकार को लिखे गए पत्र की प्रतियां सार्वजनिक की हैं। उन्होंने कहा, ''मौजूदा सरकार को बड़ा जनादेश मिला था और जनादेश ये कहकर मिला था कि 'ना खाऊंगा - ना खाने दूंगा, हर तरह का कालाधन वापस लाऊंगा और सबके खाते में 15-15 लाख रुपए जमा कराऊंगा। लेकिन उसके बिल्कुल विपरीत हो रहा है। खूब खाया जा रहा है और कालाधन कोई आ नहीं रहा है, बल्कि कालाधन बढ़ाने की नई-नई युक्तियां सोची जा रही हैं।"</p>
      <p>उन्होंन आरोप लगाया, ''जिस तरह का पैसा भाजपा के पास आ रहा है और सबको पता है कि मूल रुप से इसकी जो जड़ है, वो कहीं ना कहीं चुनावी बॉन्ड में है। मैं इसलिए कहती हूं क्योंकि दुनिया जब अपनी चुनाव प्रक्रिया को सुधारने की कोशिश कर रही है तो हमने चुनावी बॉन्ड के तौर पर ये प्रतिगामी कदम उठाया है।"</p>
      <p>उन्होंने कहा, ''2017 के बजट में चुनावी बॉन्ड का ऐलान हुआ था। आरबीआई को एक दिन का समय मिला था, अपना जवाब देने के लिए। उसने आपत्ति जताई तो उसे खारिज कर दिया गया। चुनाव आयोग, जो कि शायद हमारे लोकतंत्र की सबसे प्रबल पहरेदार संस्था है, उन्होंने बार-बार इस पर आपत्ति की और चिंता जताई, लेकिन सरकार ने उनकी चिंताओं का समाधान करना तो दूर की बात, संसद में झूठ भी बोला।" सुप्रिया ने सवाल किया, ''क्यों इस सरकार ने दो बड़ी संस्थाओं की अवमानना की? सरकार ने लोकतंत्र के मंदिर में झूठ बोलने की हिम्मत कैसे की ? </p>
    </article>
  </body>
</html>