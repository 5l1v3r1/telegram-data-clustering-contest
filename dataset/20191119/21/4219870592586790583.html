<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/drustvo/aktuelno.290.html:831256-Albanka-otpevala-sta-ceka-Srbe-ako-se-odreknu-Kosova-Istoricar-zabrinut-zbog-golotinje-u-srpskoj-crkvi-VIDEO"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T21:47:00+00:00"/>
    <meta property="og:title" content="Albanka otpevala šta čeka Srbe ako se odreknu Kosova: Istoričar zabrinut zbog golotinje u srpskoj crkvi (VIDEO)"/>
    <meta property="og:description" content="Albanska pevačica Aljbana Azizi upravo je šokirala srpsku javnost time što je oskudno odevena snimila spot u Crkvi Svetog Nikole u Novom Brdu"/>
  </head>
  <body>
    <article>
      <h1>Albanka otpevala šta čeka Srbe ako se odreknu Kosova: Istoričar zabrinut zbog golotinje u srpskoj crkvi (VIDEO)</h1>
      <address><time datetime="2019-11-19T21:47:00+00:00">19 Nov 2019, 21:47</time> by <a rel="author">Novosti online</a></address>
      <p>
        <b>Albanska pevačica Aljbana Azizi upravo je šokirala srpsku javnost time što je oskudno odevena snimila spot u Crkvi Svetog Nikole u Novom Brdu</b>
      </p>
      <p>Već postaje fenomen da estradne umetnice sa Kosova i Metohije oskudno odevene snimaju spotove u pravoslavnim svetinjama i na taj način skrnave srpsku pravoslavnu baštinu, što prolazi bez reakcije i osude međunarodnih institucija.<br/><br/>Albanska pevačica sa švajcarskim državljanstvom Aljbana Azizi upravo je šokirala srpsku javnost time što je oskudno odevena snimila spot u Crkvi Svetog Nikole u Novom Brdu, u blizini Prištine.<br/><br/>Pre nje, sličan spot sa razgolićenim igračicama, još 2014. godine, napravila je albanska muzička grupa u Hramu Hrista Spasa u centru Prištine na čelu sa pevačicom Erom Istrefi.<br/><b>Bez dozvole srpske crkve</b><br/><br/>Ni za jedan „performans“ nije tražena dozvola od SPC, već je sve rađeno samoinicijativno i bez osude međunarodnih institucija.<br/><br/>„Kada je reč o najnovijoj uvredi ili pokušaju desakralizacije Crkve Svetog Nikole, pretpostavljam da iza svega stoji neko ko „brine“ o takvim stvarima i ko je verovatno naručio ovakvu pesmu i ovakav spot“, kaže istoričar Miloš Ković za Sputnjik.<br/><br/>Prema njegovim rečima, ovo je najbolji dokaz šta čeka naš narod i svetinje na KiM ukoliko dozvolimo otcepljenje Kosova od Republike Srbije:<br/><br/>„Za one kojima ni ovo nije dovoljno, treba im preporučiti da odu u Republiku Albaniju i da vide da li je išta ostalo od kulturnih spomenika srpskog naroda u severnoj Albaniji, pre svega u okolini grada Skadra i da li tamo uopšte ima ostataka srpske nacionalne manjine.“<br/><b>Civilizovani svet ćuti</b><br/><br/>Ković napominje da nije jasno zbog čega niko u civilizovanom svetu još nije osudio ove događaje. On se pita da li bi se ćutalo ukoliko bi se slične stvari radile u džamijama ili katoličkim katedralama.</p>
      <figure>
        <iframe src="https://www.youtube.com/embed/KKxrQpB0gbA" width="560" height="315" data-service="Youtube" scrolling="no"/>
      </figure>
      <p>„Ponavlja se politika dvostrukih standarda i danas se, kao i pre trideset godina, Srbi tretiraju kao ljudi drugog reda u globalnim svetskim medijima. Ono što je dozvoljeno Albancima, Bošnjacima, Hrvatima, Crnogorcima — to Srbima nije dozvoljeno. I to je ono što je nepodnošljivo za Srbe“, komentariše Ković, dodajući da sve ovo vodi ka stvaranju „velike Albanije“.<br/><br/>Prema njegovim rečima, Zapad računa na pripajanje Kosova „velikoj Albaniji“.<br/><br/>„To radi NATO u ovom trenutku, ali se ne dozvoljava ujedinjenje Srba iz Republike Srpske i Srbije. Srpske žrtve su nepostojeće. Srpski kulturni spomenici su nepostojeći, sa izuzetkom nekoliko najvećih, onih naših koji su pod zaštitom Uneska i koji se jednostavno ne mogu sakriti. Zato moramo budno da pratimo šta se sa njima događa“, ističe naš sagovornik.<br/><br/>Ove događaje je do sad osudila samo Eparhija raško-prizrenska i kosovsko-metohijska, kao i Srpska lista koja je istakla da je spot Aljbane Azizi nastavak skrnavljenja svetinja i objekata Srpske pravoslavne crkve na Kosovu i Metohiji i apelovala na međunarodnu zajednicu da najodlučnije stane u zaštitu srpskih bogomolja.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/drustvo/aktuelno.290.html:830168-Otkazano-rociste-po-tuzbi-SPC-protiv-stanara-naselja-Stepa-Stepanovic"/>
        <a href="http://www.novosti.rs/vesti/naslovna/reportaze/aktuelno.293.html:828096-Osam-vekova-SPC-U-Kraljevini-SHS-ujedinila-se-i-Crkva-Zbog-Vlade-izbor-Dimitrija-na-popravnom"/>
        <a href="http://www.novosti.rs/vesti/naslovna/hronika/aktuelno.291.html:827910-Obili-crkvu-na-Kosovu-odneli-novac-sa-ikona"/>
        <a href="http://www.novosti.rs/vesti/srbija.73.html:825549-MESTANI-U-PRILUZJU-VEOMA-UPLASENI-Crkva-obijena-i-pokradena-razbijene-kamere-lopovi-su-znali-sta-rade"/>
        <a href="http://www.novosti.rs/vesti/naslovna/reportaze/aktuelno.293.html:825916-Otkrivena-crkva-iz-6-veka-Natpis-posvecen-slavnom-muceniku-zbunio-istrazivace-Foto"/>
      </related>
    </article>
  </body>
</html>