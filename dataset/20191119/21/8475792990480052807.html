<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/sverige-fordomer-irans-brutalitet-mot-demonstranterna"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T21:32:09+00:00"/>
    <meta property="og:title" content="Sverige fördömer Irans brutalitet mot demonstranterna"/>
    <meta property="og:description" content="Minst 106 personer har dött under protesterna i Iran de senaste dagarna, enligt Amnesty. Nu fördömer Sveriges regering den iranska regimens brutalitet mot demonstranterna. ”Skräckslagen över dödssiffrorna i Iran”, skriver utrikesminister Ann Linde (S) på Twitter."/>
  </head>
  <body>
    <article>
      <h1>Sverige fördömer Irans brutalitet mot demonstranterna</h1>
      <address><time datetime="2019-11-19T21:32:09+00:00">19 Nov 2019, 21:32</time> by <a rel="author">Andreas Söderlund</a></address>
      <p>
        <b>Minst 106 personer har dött under protesterna i Iran de senaste dagarna, enligt Amnesty. Nu fördömer Sveriges regering den iranska regimens brutalitet mot demonstranterna.<br/>”Skräckslagen över dödssiffrorna i Iran”, skriver utrikesminister Ann Linde (S) på Twitter.</b>
      </p>
      <p>Enligt människorättsorganisationen Amnesty har åtminstone <a href="https://www.svt.se/nyheter/utrikes/motstridiga-uppgifter-om-laget-i-iran">106 personer dött – och dödssiffrorna väntas stiga</a>. Det här efter de omfattande protester som startade i landet i fredags.</p>
      <p>Protesterna utlöstes efter ett besked om att regeringen slopar bensinsubventionerna i landet. Det är en följd av sanktionerna som har riktats mot landet och innebär stora höjningar av bensinpriset.</p>
      <p>I runt 40 städer har hundratals iranier sedan dess uttryckt ilska över dålig levnadsstandard, statlig korruption och ökade klyftor mellan rika och fattiga.</p>
      <h3>Utrikesministern: ”Skräckslagen”</h3>
      <p>Under tisdagen har Irans ambassadör Sayed Rasoul Mohajer kallats upp till UD för ett möte.</p>
      <p>”Skräckslagen över dödssiffrorna i Iran. Ingenting kan rättfärdiga det här våldet. Den iranska ambassadören fick veta våra synpunkter i dag”, skriver utrikesminister Ann Linde även på Twitter.</p>
      <p>Enligt <a href="https://www.dn.se/nyheter/varlden/regeringen-fordomer-irans-agerande-/?forceScript=1&amp;variantType=large">uppgifter till Dagens Nyheter</a> var det Sverige som kom med initiativ till mötet.</p>
      <p>– Regimens våld mot fredliga demonstranter är oacceptabelt och det har framförts till iranierna, säger en källa med insyn i mötet till tidningen.</p>
      <related>
        <h4>Relaterat</h4>
        <a href="https://www.svt.se/nyheter/utrikes/motstridiga-uppgifter-om-laget-i-iran"/>
        <a href="https://www.svt.se/nyheter/utrikes/irans-revolutionsgarde-varnar-demonstranterna"/>
      </related>
    </article>
  </body>
</html>