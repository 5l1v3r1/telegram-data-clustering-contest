<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/markarova-zayavila-shcho-ukrajina-maje-vidmovitisya-vid-spivpraci-z-mvf-641038.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T21:33:47+00:00"/>
    <meta property="og:title" content="Маркарова заявила, що Україна має відмовитися від співпраці з МВФ"/>
    <meta property="og:description" content="Програма, щодо якої наразі тривають переговори України і МВФ, має стати останньою"/>
  </head>
  <body>
    <article>
      <h1>Маркарова заявила, що Україна має відмовитися від співпраці з МВФ</h1>
      <address>
        <time datetime="2019-11-19T21:33:47+00:00">19 Nov 2019, 21:33</time>
      </address>
      <h4>Програма, щодо якої наразі тривають переговори України і МВФ, має стати останньою</h4>
      <p>Україна має закінчити співпрацю з Міжнародним валютним фондом у 2023 році, а програма, щодо якої наразі тривають переговори, має стати останньою.</p>
      <p>Про це повідомила міністерка фінансів України Оксана Маркарова.</p>
      <p>«Мій амбітний план — змогти закінчити її (програму з МВФ — ред.), щоб у 2023 році у нас не стояло питання, коли ми отримаємо новий транш, а могли б себе забезпечувати», — сказала вона.</p>
      <p>Міністерка зазначила, що наразі уряд продовжує переговори з місією МВФ, яка перебуває з візитом у Києві щодо нової кредитної програми про співпрацю.</p>
      <p>«Програма, над якою ми працюємо — хороша і вона має нам дозволити провести масу реформ, приватизацію, концесію та інші речі. Але і має дозволити нам вийти з неї по завершенні — як свого часу це змогла зробити Польща», — пояснила Маркарова.</p>
      <p>Нагадаємо, місія МВФ розпочала роботу в Україні 14 листопада. У МВФ сподіваються досягти швидких результатів у підписанні нової програми співпраці з Україною.</p>
      <p>Наразі Україна перебуває у короткостроковій кредитній програмі МВФ, яка має завершитися на початку 2020 року. В межах цієї програми країна отримала 1 транш з передбачених трьох на загальну суму 3,9 мільярда доларів.</p>
      <p>Місія МВФ була в Україні у вересні. 18 жовтня у МВФ повідомили, що повернуть свою місію назад до України найближчим часом. Згодом прем'єр-міністр Олексій Гончарук повідомив, що місія МВФ має прибути в Україну приблизно 4 листопада. Однак цього не сталося.</p>
      <p>Нещодавно видання The Wall Street Journal повідомило, що МВФ заморозив співпрацю з Україною, зокрема виплату траншів в межах чинної програми, через судові процеси навколо ПриватБанку та ймовірність того, що колишні власники можуть повернути над ним контроль.</p>
      <p>За даними видання, у МВФ прагнуть, аби українська влада активніше домагалася повернення коштів, які Ігор Коломойський та Геннадій Боголюбов вивели з ПриватБанку напередодні його націоналізації.</p>
      <p>В уряді цю інформацію спростували, зазначивши, що МВФ не заморожував співпраці з Україною.</p>
      <footer>Джерело: <a href="http://hromadske.ua/">Громадське</a></footer>
      <related>
        <a href="https://glavcom.ua/country/politics/v-ukrajinu-prijihali-inspektori-mvf-473021.html"/>
        <a href="https://glavcom.ua/news/ukrajina-za-rik-viplatila-mfv-bilshe-groshey-nizh-otrimala-nacbank-456063.html"/>
        <a href="https://glavcom.ua/news/stalo-vidomo-chku-inflyaciyu-prognozuje-ukrajini-svitoviy-bank-641015.html"/>
      </related>
    </article>
  </body>
</html>