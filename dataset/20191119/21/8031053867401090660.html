<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%cf%80%ce%bf%ce%ba%ce%b1%ce%bb%cf%85%cf%80%cf%84%ce%b9%ce%ba%ce%ac-%cf%83%cf%84%ce%bf%ce%b9%cf%87%ce%b5%ce%af%ce%b1-%cf%83%cf%84%ce%b7-%ce%b4%ce%b9%ce%b1%ce%b4%ce%b9%ce%ba%ce%b1%cf%83%ce%af.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T21:59:52+00:00"/>
    <meta property="og:title" content="Αποκαλυπτικά στοιχεία στη διαδικασία παραπομπής Τραμπ: «Οι Ουκρανοί μου πρότειναν να γίνω υπουργός Άμυνας»"/>
    <meta property="og:description" content="Ο Αλεξάντερ Βίντμαν, που είναι μέλος του Συμβουλίου Εθνικής Ασφαλείας του Λευκού Οίκου και βασικός μάρτυρας κατά την έρευνα για την παραπομπή του Αμερικανού προέδρου Ντόναλντ Τραμπ, προέβη σε αποκαλύψεις κατά την κατάθεσή του στο Κογκρέσο."/>
  </head>
  <body>
    <article>
      <h1>Αποκαλυπτικά στοιχεία στη διαδικασία παραπομπής Τραμπ: «Οι Ουκρανοί μου πρότειναν να γίνω υπουργός Άμυνας»</h1>
      <address>
        <time datetime="2019-11-19T21:59:52+00:00">19 Nov 2019, 21:59</time>
      </address>
      <p>
        <b>Ο Αλεξάντερ Βίντμαν, που είναι μέλος του Συμβουλίου Εθνικής Ασφαλείας του Λευκού Οίκου και βασικός μάρτυρας κατά την έρευνα για την παραπομπή του Αμερικανού προέδρου Ντόναλντ Τραμπ, προέβη σε αποκαλύψεις κατά την κατάθεσή του στο Κογκρέσο.</b>
      </p>
      <p>Βασικός μάρτυρας στην έρευνα για την παραπομπή του Ντόναλντ Τραμπ παραδέχτηκε, κατά τη διάρκεια ακρόασης στο Κογκρέσο, ότι οι Ουκρανοί τού είχαν προτείνει να γίνει ο υπουργός Άμυνας της χώρας τους και τόνισε ότι αρνήθηκε αμέσως την πρόταση.</p>
      <p>Ο αντιστράτηγος Αλεξάντερ Βίντμαν γεννήθηκε στο Κίεβο και έφθασε σε μικρή παιδική ηλικία στις ΗΠΑ. Οι ρεπουμπλικανοί βουλευτές της Βουλής των Αντιπροσώπων αμφισβήτησαν σήμερα την κρίση του και την εντιμότητά του. ‘Ενας νομικός, αρμόδιος να του θέτει ερωτήσεις για τους Ρεπουμπλικανούς, τον ρώτησε αν αλήθευε ότι υψηλόβαθμος Ουκρανός αξιωματούχος του είχε προτείνει τη θέση του υπουργού Άμυνας στο Κίεβο. Ο Βίντμαν παραδέχτηκε ότι η πρόταση αυτή του είχε γίνει τρεις φορές στο περιθώριο της τελετής ορκωμοσίας του νέου προέδρου της Ουκρανίας Βολοντίμιρ Ζελένσκι στα τέλη Μαΐου.</p>
      <p>«Κάθε φορά αρνιόμουν και με τη σειρά μου, ενημέρωνα την ιεραρχία μου και τα αρμόδια μέλη των υπηρεσιών αντικατασκοπείας», διευκρίνισε ο Βίντμαν, που είναι μέλος του Συμβουλίου Εθνικής Ασφαλείας του Λευκού Οίκου.</p>
      <p>«Είμαι Αμερικανός, έφθασα στις ΗΠΑ σε μικρή παιδική ηλικία», πρόσθεσε ο στρατιωτικός που έχει παρασημοφορηθεί για τα κατορθώματά του στο Ιράκ προσθέτοντας ότι δεν διαπίστωσε ποτέ αν επρόκειτο για σοβαρή πρόταση.</p>
      <p>Ο βουλευτής Τζιμ Τζόρνταν δήλωσε στη συνέχεια ότι ο ανώτερος του Βίντμαν στην ιεραρχία είχε αμφισβητήσει την «κρίση» του και ότι ορισμένοι συνάδελφοί του τον υποψιάζονταν για διαρροή πληροφοριών.</p>
      <p>Ο Βίντμαν υπεραμύνθηκε της στάσης που τήρησε διαβάζοντας μια αξιολόγηση που είχε συντάξει η προϊσταμένη του γι αυτόν, στην οποία τον χαρακτηρίζει «λαμπρό» και έχοντα «εξαιρετική κρίση».</p>
      <p>Ο ίδιος τόνισε ότι ουδέποτε προέβη σε διαρροή πληροφοριών.</p>
      <p>Στην εισαγωγή του, ευχαρίστησε τον πατέρα του που επέλεξε να μεταναστεύσει στις ΗΠΑ.</p>
      <p>«Στη Ρωσία, η δημόσια κατάθεση σε έρευνα κατά του προέδρου θα μπορούσε να μου στοιχίσει τη ζωή», τόνισε.</p>
    </article>
  </body>
</html>