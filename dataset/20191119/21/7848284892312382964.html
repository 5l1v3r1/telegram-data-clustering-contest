<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fcinternews.it/in-primo-piano/fcin-offerta-palace-sondaggio-bvb-giroud-aspetta-l-inter-c-e-la-richiesta-d-ingaggio-a-lui-la-prossima-mossa-323519"/>
    <meta property="og:site_name" content="FcInterNews.it"/>
    <meta property="article:published_time" content="2019-11-19T21:58:07+00:00"/>
    <meta property="og:title" content="FcIN - Offerta Palace, sondaggio BVB: Giroud aspetta l'Inter. C'è la richiesta d'ingaggio, a lui la prossima mossa"/>
    <meta property="og:description" content="Nel casting degli attaccanti tra cui individuare il nuovo rinforzo per l'Inter una posizione privilegiata, almeno nelle intenzioni di Antonio Conte, è per Olivier Giroud. Il centravanti..."/>
  </head>
  <body>
    <article>
      <h1>FcIN - Offerta Palace, sondaggio BVB: Giroud aspetta l'Inter. C'è la richiesta d'ingaggio, a lui la prossima mossa</h1>
      <address><time datetime="2019-11-19T21:58:07+00:00">19 Nov 2019, 21:58</time> by <a rel="author">Redazione FcInterNews.it</a></address>
      <p>Nel casting degli attaccanti tra cui individuare il nuovo rinforzo per l'Inter una posizione privilegiata, almeno nelle intenzioni di Antonio Conte, è per <b>Olivier Giroud</b>. Il centravanti francese, 33 anni e in scadenza di contratto con il <b>Chelsea </b>a giugno, è la prima scelta dell'allenatore che lo ha avuto in rosa proprio a Londra e per questa ragione lo conosce bene. Ma non c'è solo l'Inter tra le candidate al nazionale transalpino: negli ultimi giorni il <b>Crystal Palace </b>si è mosso concretamente con l'intenzione di accontentare le richieste salariali del giocatore, mentre il <b>Borussia Dortmund</b> ha effettuato un sondaggio con il suo entourage, ma la prima opzione da lui valutata è proprio Milano.</p>
      <p>A livello di ingaggio, la richiesta è di <b>due anni e mezzo di contratto</b> o, se fosse considerato troppo lungo dalla proprietà nerazzurra, <b>un anno e mezzo da </b><b>8 milioni complessivi </b>da gennaio 2020 a giugno 2021. Trovare la quadra però non sarà un problema, resta il nodo dell'accordo tra i club perché il Chelsea non ha intenzione di regalare il cartellino. A dare una spinta alla trattativa sarà lo stesso Giroud, che parlerà chiaramente con il direttivo dei <i>Blues </i>chiedendo la cessione. L'attaccante infatti teme di perdere posizioni nella gerarchia di Didier Deschamps in vista degli Europei del prossimo anno. Oggi è titolare della Francia e solo giocando con continuità potrà difendere questo status.</p>
      <p>
        <a href="https://www.videointer.it/watch.php?vid=efdd313ec">
          <b>VIDEO - GODIN-DYBALA, CHE CONTRASTO IN URUGUAY-ARGENTINA</b>
        </a>
      </p>
    </article>
  </body>
</html>