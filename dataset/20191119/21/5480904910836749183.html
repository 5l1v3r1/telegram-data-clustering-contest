<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-uz-podle-pravniku-nemuze-uvalit-cla-na-dovoz-aut/1823019?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T21:26:00+00:00"/>
    <meta property="og:title" content="Trump už podle právníků nemůže uvalit cla na dovoz aut"/>
    <meta property="og:description" content="Washington - Americký prezident Donald Trump už nemůže uvalit cla na dovoz aut a automobilových součástek kvůli národní bezpečnosti, protože se mu nepodařilo oznámit rozhodnutí ve lhůtě, kterou si sám stanovil. Shodli se na tom podle agentury Reuters právní experti. Americká vláda si tak zřejmě bude podle odborníků muset najít jiné důvody, pokud se prezident rozhodne uvalit cla na dovoz aut z EU a Japonska, což je důležitá část Trumpova slibu, že obchodní vztahy USA udělá spravedlivější."/>
  </head>
  <body>
    <article>
      <h1>Trump už podle právníků nemůže uvalit cla na dovoz aut</h1>
      <address><time datetime="2019-11-19T21:26:00+00:00">19 Nov 2019, 21:26</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký prezident Donald Trump už nemůže uvalit cla na dovoz aut a automobilových součástek kvůli národní bezpečnosti, protože se mu nepodařilo oznámit rozhodnutí ve lhůtě, kterou si sám stanovil. Shodli se na tom podle agentury Reuters právní experti. Americká vláda si tak zřejmě bude podle odborníků muset najít jiné důvody, pokud se prezident rozhodne uvalit cla na dovoz aut z EU a Japonska, což je důležitá část Trumpova slibu, že obchodní vztahy USA udělá spravedlivější.</p>
      <p>Trump chtěl uvalit cla podle zákona o obchodní expanzi z roku 1962, jehož cílem bylo ochránit základy amerického průmyslu v době studené války. Odstavec 232 tohoto zákona stanoví, jak může prezident USA uvalit cla na konkrétní dovozy, pokud je ministerstvo obchodu považuje za hrozbu pro národní bezpečnost. Trumpova vláda zahájila vyšetřování dovozu zahraničních aut podle tohoto odstavce v květnu 2018. Před šesti měsíci Trump souhlasil s vládní studií, podle které některý dovoz aut a součástek oslabuje vnitřní ekonomku a může poškodit národní bezpečnost. Pohrozil uvalením cel až 25 procent. Do 14. listopadu, tedy ve lhůtě stanovené zákonem, však nepodnikl žádnou další akci.</p>
      <p>Trump označoval hrozbu cel na auta za silný nástroj v obchodních jednáních. Počáteční dohoda s Japonskem uzavřená v září však neřešila automobilový obchod a obchodní jednání s EU ještě formálně nezačala, protože obě strany jsou nadále ve sporu kvůli rozsahu oblastí, o nichž by se vůbec mělo hovořit.</p>
      <p>Zákon z roku 1962 jasně uvádí lhůty, které prezident má k uvalení cel z důvodu národní bezpečnosti. "Nevidím, že by zákon dával prezidentovi jiné možnosti než přijmout kroky proti dovozu nebo rozhodnout, že nepodnikne žádnou akci a případ je tak uzavřen," míní profesorka práva z Georgetownské univerzity a bývalá soudkyně Světové obchodní organizace Jennifer Hillmanová. Tím, že nejednal ve stanovené lhůtě, ztratil Trump pravomoc ukládat cla, dodal odborník na obchodní právo Clark Packard.</p>
      <p>V pondělí navíc Soud pro mezinárodní obchod rozhodl, že Trump nedodržel termín podle odstavce 232 v případě cel na dovoz ocele, když se pokusil v srpnu 2018 zdvojnásobit cla na tureckou ocel na 50 procent. Snahu o zdvojnásobení cel napadl jeden dovozce turecké oceli s tím, že bylo mimo jiné rozhodnuto o zdvojnásobení cel příliš pozdě, a nebyly dodrženy řádné zákonné postupy.</p>
      <p>Hillmanová dodala, že i když soudy nakonec odepřou Trumpovi pravomoc uvalit clo na dovoz aut z důvodu národní bezpečnosti, může prezident využít jiné předpisy pro jejich zavedení, včetně zákona o mezinárodních pohotovostních ekonomických opatřeních (IEEPA) používaného mimo jiné při boji s financováním terorismu.</p>
    </article>
  </body>
</html>