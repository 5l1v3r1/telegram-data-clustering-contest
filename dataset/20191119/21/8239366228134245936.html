<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/zbroyni_syly_ukrainy_vshanuyut_pamyat_zhertv_golodomoru_video_331156.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T21:53:00+00:00"/>
    <meta property="og:title" content="Збройні сили України вшанують пам’ять жертв Голодомору. ВІДЕО"/>
    <meta property="og:description" content="Вшанування пам’яті жертв Голодомору – це справа честі усіх українців: і цивільних, і тих, хто несе бойову службу в небі, на морі і на суші, захищаючи наші домівки від агресора. Саме тому 23 листопада о 16.00 в окопах і штабах, на кораблях і винищувачах українські військові долучаються до загальнонаціональної акції «Запали свічку пам'яті». Бо армія і народ – єдині. Про це інформує прес-служба УІНП."/>
  </head>
  <body>
    <article>
      <h1>Збройні сили України вшанують пам’ять жертв Голодомору. ВІДЕО</h1>
      <h2>Вшанування пам’яті жертв Голодомору – це справа честі усіх українців: і цивільних, і тих, хто несе бойову службу в небі, на морі і на суші, захищаючи наші домівки від агресора. Саме тому 23 листопада о 16.00 в окопах і штабах, на кораблях і винищувачах українські військові долучаються до загальнонаціональної акції «Запали свічку пам'яті». Бо армія і народ – єдині. Про це інформує прес-служба УІНП.</h2>
      <address>
        <time datetime="2019-11-19T21:53:00+00:00">19 Nov 2019, 21:53</time>
      </address>
      <p>Таким є головна ідея чергового соціального відеоролика до річниці Голодомору, знятого минулого року Young&amp;Hungry Production за підтримки Міністерства культури, молоді та спорту України та Генерального штабу Збройних сил України та за участі Українського інституту національної пам’яті і Центру досліджень визвольного руху.  </p>
      <figure>
        <iframe src="https://www.youtube.com/embed/mbSW6coXosk" width="640" height="360" data-service="Youtube" scrolling="no"/>
      </figure>
      <p>Завантажити відеоролик у високій якості можна<b> <a href="https://mega.nz/#!MAMzFCRC!R3MQpfTZlHhANEWxxsOgTaNtzL9KaO93WEjuCX7635I">за посиланням</a> </b>– <a href="http://bit.ly/2rYIynk">http://bit.ly/2rYIynk</a>.</p>
      <p>У відео задіяні всі роди військ, включно із авіацією, морським флотом (сцени знімалися в Одесі на українському фрегаті «Гетьман Сагайдачний»). Також у зйомках був задіяний Президентський полк. У багатьох масових сценах знімалися військові, які проходили підготовку на Яворівському полігоні, ветерани АТО. Також у ролику можна побачити відомого психолога і військового капелана <b>Андрія Зелінського.</b></p>
      <p><i>«Ми намагалися зробити усі епізоди максимально близькими до реальності. Наприклад, епізод, де капелан б’є у дзвін з протитанкової гільзи – про таке нам розповідав Андрій Зелінський. І про те, що бійці на передовій часто використовують гільзи для того, щоб зробити свічку чи лампадку – коли це безпечно і немає загрози снайпера. Ми намагалися бути щирими і, сподіваюся, нам це вдалося»</i>, – говорить режисер ролика <b>Омелян Ощудляк.</b></p>
      <p>Нагадуємо, 23 листопада у День пам’яті жертв голодоморів на території Національного музею Голодомору-геноциду пройдуть жалобні заходи.</p>
      <p>Запрошуємо усіх доєднатися та спільно вшанувати пам’ять вбитих голодом. </p>
      <p>
        <i>Початок заходів о 15:00.</i>
      </p>
      <p>
        <i>Національний музей Голодомору-геноциду (вулиця Лаврська, 3).</i>
      </p>
      <p>
        <i>Вхід вільний.</i>
      </p>
      <p>Участь у заході візьмуть: Президент України, вищі посадові особи держави, очільники українських церков, представники дипломатичного корпусу, громадськість.</p>
      <p>О 16:00 відбудеться загальнонаціональна хвилина мовчання, після якої розпочнеться Акція «Запали свічку пам’яті!». Українці вдома та по всьому світу запалюватимуть свічки пам'яті у себе на вікнах чи біля меморіалів Голодомору.</p>
      <p>Пам’ятні заходи пройдуть також по всій країні.</p>
      <p>Український інститут національної пам’яті закликає медіа розмістити символ пам'яті – свічку або знак Голодомору – в ефірах, на сайтах та на шпальтах видань.</p>
    </article>
  </body>
</html>