<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/kalathosfaira/kalathosfaira-ellada/a1/alose-to-kaoynas-me-fobero-kalathi"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T21:28:00+00:00"/>
    <meta property="og:title" content="Άλωσε το Κάουνας με φοβερό Καλάθη!"/>
    <meta property="og:description" content="Επιστροφή στις νίκες με τον καλύτερο τρόπο για τον Παναθηναϊκό."/>
  </head>
  <body>
    <article>
      <h1>Άλωσε το Κάουνας με φοβερό Καλάθη!</h1>
      <h2>Ο Παναθηναϊκός «καθάρισε» η Ζάλγκιρις και έφτασε στο 5-4</h2>
      <address>
        <time datetime="2019-11-19T21:28:00+00:00">19 Nov 2019, 21:28</time>
      </address>
      <p>
        <b>Επιστροφή στις νίκες με τον καλύτερο τρόπο για τον Παναθηναϊκό.</b>
      </p>
      <p>Μετά την αποχώρηση Πεδουλάκη, οι «πράσινοι» με τον Γιώργο Βόβορα στον πάγκο, έδειξαν ένα διαφορετικό πρόσωπο, τουλάχιστον για ένα ημίχρονο, σε μια δύσκολη καιέδρα και πήραν τη νίκη με 86-85 κόντρα στη Ζάλγκιρις του Σαρούνας Γιασικεβίτσιους, φτάνοντας στο 5-4 μετά από εννιά παιχνίδια στην Ευρωλίγκα.</p>
      <p>Μάλιστα, αυτή ήταν η πρώτη φορά που το «τριφύλλι» άλωσε τη «Zalgirio Arena» από τη μέρα που ανέλαβε ο Σάρας τους πρωταθλητές Λιθουανίας.</p>
      <p>Είχε φτάσει ακόμα και στο +16 το τριφύλλι που έχασε τη συγκέντρωση του στο τέλος και έκανε το παιχνίδι θρίλερ, αλλά κατάφερε να βγει... ατσαλάκωτος.</p>
      <p>Κορυφαίος για το τριφύλλι ο Καλάθης που έκανε απίστευτο ματς στο Κάουνας, που είχε 19 πόντους (5/7 3π), 10 ριμπάουντ και 5 κλεψίματα. Στους 13 πόντους σταμάτησε ο Τόμας ενώ 12 πόντους ολοκλήρωσε το ματς ο Παπαπέτρου.</p>
      <p>
        <b>Το ματς</b>
      </p>
      <p>Στο ξεκίνημα του ματς, προφανώς επηρεασμένος από την έδρα της Ζάλγκιρις, ο Παναθηναϊκός μπήκε μουδιασμένα. Οι επιλογές των παικτών του Βόβορα ήταν βιαστικές στην επίθεση με αποτέλεσμα οι Λιθουανοί να χτίσουν ένα γρήγορο σερί. Με «όπλο» τον Λεντέι που είχε φτάσεις τους 11 πόντους στο πρώτο πεντάλεπτο η ομάδα του Σάρας έδειξε ότι μπήκε στο ματς για να κυριαρχήσει, φτάνοντας στο 16-11 3:41” πριν το φινάλε της περιόδου.</p>
      <p>Ωστόσο, οι «πράσινοι» με ηγέτη τον Καλάθη, ξύπνησαν νωρίς. Με τον αρχηγό να έχει 8 πόντους, 2 ριμπάουντ και 4 ασίστ στην πρώτη περίοδο το «τριφύλλι» άλλαξε τα δεδομένα. Με δύο τρίποντα του Καλάθη ένα λεπτό πριν το φινάλε, ο Παναθηναϊκός πήρε προβάδισμα για πρώτη φορά (17-16), ενώ με καλάθι του Παπαπέτρου στον αιφνιδιασμό έφτασε να προηγείται με 19-16 στην πρώτη περίοδο.</p>
      <p>Η Ζάλγκιρις ήταν εμφανές πως είχε δυσκολία στη δημιουργία, με το «τριφύλλι» να χτίζει το ματς κυρίως πάνω στην άμυνα του. Με 2/2β του Μπέντιλ ο Παναθηναϊκός βρέθηκε στο +8 6:20” πριν το ημίχρονο, με την απουσία του Καλάθη πάντως από το παρκέ να δίνει την ευκαιρία στους Λιθουανούς να τρέξουν ένα δικό τους σερί 5-0 μειώνοντας σε 27-24.</p>
      <p>Οι «πράσινοι» συμπλήρωσαν νωρίς πέντε φάουλ, με αποτέλεσμα σε ένα πεντάλεπτο η Ζάλγκιρις να φτάσει στους δέκα πόντους από τη γραμμή της φιλανθρωπίας. Ωστόσο, Φριντέτ και Τόμας έδωσαν και πάλι προβάδισμα οκτώ πόντων στην ελληνική ομάδα 3:16” πριν το ημίχρονο για το 34-26, ενώ στην εκπνοή ο απίστευτος Καλάθης χτύπησε ξανά και έστειλε την ομάδα του στην ανάπαυλα, προηγούμενη με 41-33. Ο αρχηγός των «πράσινων» ολοκλήρωσε με εξαιρετικά ποσοστά το ημίχρονο, αφού είχε 13 πόντους (2/3 δίποντα, 3/5 τρίποντα), 3 ριμπάουντ, 7 ασίστ, 1 κλέψιμο και 0 λάθη σε 14:52.</p>
      <p>Με καθαρό μυαλό στην επίθεση και ενέργεια στην άμυνα, ξεκίνησε και στην τρίτη περίοδο το «τριφύλλι». Με τον Παπαπέτρου και τον Παπαγιάννη αρχικά και τον... αδιανόητο Καλάθη που πέτυχε δύο διαδοχικά τρίποντα, ο Παναθηναϊκός έφτασε στο +16 πριν καν συμπληρωθεί το πεντάλεπτο της τρίτης περιόδου (51-35) και έδειχνε ότι ήταν έτοιμος να μασήσει σίδερα στο Κάουνας.</p>
      <p>Οι Λιθουανοί προσπαθούσαν να ροκανίσουν τη διαφορά με εκφραστές επιθετικά τους Λεντέι, Ουλάνοβας και Μιλάκνις, αλλά το «τριφύλλι» είχε λύσεις, ακόμα και όταν ο Καλάθης χαμήλωνε ταχύτητα στο σκοράρισμα. Με δύο δικά του τρίποντα ο Παπαπέτρου έκανε το 61-46 (3:19”) και έδωσε νέα πνοή στο σκοράρισμα των «πράσινων» που είχαν εξαιρετικά ποσοστά έξω από τα 6,75. Πάντως η τρίτη περίοδος ήταν η καλύτερη για την ομάδα του Σάρας, που πάλεψε να μπει εκ νέου στο ματς. Με καλάθι του Λεκάβιτσους η Ζάλγκιρις μείωσε σε 62-50 (1:51), ενώ με δικό του καλάθι στο φινάλε της τρίτης περιόδου, οι Λιθουανοί μείωσαν στους 11 (64-53) και ήταν έτοιμοι να διαφυλάξουν το τομάρι τους στο τελευταίο δεκάλεπτο.</p>
      <p>Αυτό έδειξαν και στην πρώτη επίθεση στο τελευταίο δεκάλεπτο, με τον Λεκάβιτσους να σκοράρει για το 64-55, ρίχνοντας σε μονοψήφιο νούμερο την τιμή της διαφοράς για πρώτη φορά από το +16 του Παναθηναϊκού, δίνοντας πνοή στην ομάδα του.</p>
      <p>Ωστόσο, με ένα καλάθι από το...σπίτι του, ο Ράις έκανε το 69-57 και έδωσε ανάσα στον Παναθηναϊκό (7:29), αλλά ένα λάθος του Παπαγιάννη που έκανε αντιαθλητικό στον Λεκάβιτσους (6:44), έδωσε και πάλι την ευκαιρία στη Ζάλγκιρις να μπει για τα καλά στο ματς, αφού από το -16 έφερε το παιχνίδι στο -7 (69-62) στα μισά της τελευταίας περιόδου με τον Παναθηναϊκό να έχει χάσει το όπλο του, την άμυνα του.</p>
      <p>Όσο ο Λεκάβιτσους έκανε ότι ήθελε την άμυνα των «πράσινων», ο Τόμας κρατούσε όρθιους τους «πράσινους» που με φοβερό κάρφωμα του Παπαγιάννη έφτασαν στο 76-68 (2:36) και πήραν ψυχολογία για το φινάλε του ματς. Με ένα τρίποντο του Λεντέιλ η Ζάλγκιρις έφτασε ακόμα και στο -5 (76-71) 1:41 πριν το τέλος, δείχνοντας πολύ σκληρή για να πεθάνει στην έδρα της.</p>
      <p>Με τον Καλάθη να συμπληρώνει τα πέντε φάουλ (1:19) ο Παναθηναϊκός κλήθηκε να μείνει όρθιος στο φινάλε χωρίς τον ηγέτη του και τον κορυφαίο στο Κάουνας απόψε, αλλά δεν μάσησε παρά το γεγονός ότι με τη συνδρομή της διαιτησίας το παιχνίδι έγινε θρίλερ στα τελευταία δευτερόλεπτα.</p>
      <p><b>Τα δεκάλεπτα:</b> 16-19, 33-41, 53-64, 85-86</p>
    </article>
  </body>
</html>