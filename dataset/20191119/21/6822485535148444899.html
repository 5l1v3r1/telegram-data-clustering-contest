<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828178.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T21:11:00+00:00"/>
    <meta property="og:title" content="واکنش فرانسه به افزایش ذخایر آب سنگین ایران"/>
    <meta property="og:description" content="به گزارش فارس، وزارت خارجه فرانسه روز سه‌شنبه نگرانی شدید خود را از آنچه «عدم پایبندی ایران به تعهدات خود در برجام» خوانده، ابراز کرد."/>
  </head>
  <body>
    <article>
      <h1>واکنش فرانسه به افزایش ذخایر آب سنگین ایران</h1>
      <address>
        <time datetime="2019-11-19T21:11:00+00:00">19 Nov 2019, 21:11</time>
      </address>
      <p>وزارت خارجه فرانسه روز سه‌شنبه در واکنش به افزایش ذخایر آب سنگین ایران، تهران را به عدم پایبندی به تعهدات برجامی‌اش متهم و از این بابت ابراز نگرانی کرده است.</p>
      <p>به گزارش فارس، وزارت خارجه فرانسه روز سه‌شنبه نگرانی شدید خود را از آنچه «عدم پایبندی ایران به تعهدات خود در برجام» خوانده، ابراز کرد.</p>
      <p>به نوشته خبرگزاری «رویترز»، وزارت خارجه فرانسه در بیانیه خود تأکید کرد که عدم پایبندی ایران به برجام پیامدهای خطرناکی درباره عدم اشاعه هسته‌ای به همراه خواهد داشت.</p>
      <p>روز گذشته در گزارشی که آژانس بین‌المللی انرژی اتمی به کشورهای عضو ارسال کرده، آمده است: «۱۶ نوامبر ۲۰۱۹ (۲۵ آبان) ایران به آژانس اطلاع داده است که ذخایر آب سنگین از ۱۳۰ تن فراتر رفته است.» </p>
      <p>در ادامه این گزارش آمده است: «در ۱۷ نوامبر ۲۰۱۹ (۲۶ آبان) آژانس به راستی آزمایی از سایت تولید آب سنگین ایران پرداخته و ذخایر آب سنگین ایران به ۱۳۱.۵ تن رسیده است.»</p>
      <p>جمهوری اسلامی ایران در واکنش به اقدام یکجانبه آمریکا در خروج از برجام، از ۱۸ اردیبهشت سال جاری هر ۶۰ روز یکبار گام‌هایی را در جهت کاستن از تعهدات خود ذیل برجام برداشته است. تهران، چهارمین گام را از چند روز پیش برداشته است. </p>
      <p>ایران اردیبهشت ماه امسال در نخستین گام کاهش تعهد به برجام، پایبندی به سقف ذخایر اورانیوم و آب سنگین را متوقف کرد. با این حال، تا پیش از این ذخایر آب سنگین ایران کمتر از سقف برجامی بود.</p>
    </article>
  </body>
</html>