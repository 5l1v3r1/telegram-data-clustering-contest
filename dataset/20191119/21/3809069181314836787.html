<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/planetfootball/afieromata/article/1416507/ti-kanoyn-sto-euro-ta-trena-ton-prokrimatikon"/>
    <meta property="og:site_name" content="PlanetFootball by gazzetta.gr"/>
    <meta property="article:published_time" content="2019-11-19T21:45:00+00:00"/>
    <meta property="og:title" content="Τι κάνουν στο Euro τα «τρένα» των προκριματικών"/>
    <meta property="og:description" content="Ιταλία και Βέλγιο πραγματοποίησαν το απόλυτο στους ομίλους και ο Δημοσθένης Γεωργακόπουλος θυμάται τι έκαναν στην τελική φάση του Euro οι εθνικές ομάδες που δεν έχασαν ούτε ένα βαθμό στα προκριματικά."/>
  </head>
  <body>
    <article>
      <h1>Τι κάνουν στο Euro τα «τρένα» των προκριματικών</h1>
      <h2>Ιταλία και Βέλγιο πραγματοποίησαν το απόλυτο στους ομίλους και ο Δημοσθένης Γεωργακόπουλος θυμάται τι έκαναν στην τελική φάση του Euro οι εθνικές ομάδες που δεν έχασαν ούτε ένα βαθμό στα προκριματικά.</h2>
      <address>
        <time datetime="2019-11-19T21:45:00+00:00">19 Nov 2019, 21:45</time>
      </address>
      <p><b>Euro 1992: Γαλλία</b><br/>Οι «τρικολόρ» ήταν η πρώτη ομάδα στην ιστορία του Euro, που δεν έχασε ούτε βαθμό στην προκριματική φάση. Έκανε το 8 στα 8 απέναντι σε Τσεχοσλοβακία, Ισπανία, Ισλανδία και Αλβανία, πηγαίνοντας ως ένα από τα φαβορί στα γήπεδα της Σουηδίας. Ωστόσο, η ομάδα του Παπέν και του Καντονά δεν μπόρεσε να περάσει ούτε από τον όμιλο στην τελική φάση. Μετά τις ισοπαλίες με Σουηδία και Αγγλία, γνώρισε την ήττα από τη - μετέπειτα πρωταθλήτρια - Δανία στην τελευταία αγωνιστική και γνώρισε τον πρόωρο αποκλεισμό.</p>
      <figure>
        <img src="http://www.gazzetta.gr/sites/default/files/sitefiles_2019-11/france_euro_1992.jpg"/>
      </figure>
      <p><b>Euro 2000: Τσεχία</b><br/>Η παρέα των Νέντβεντ, Πομπόρσκι και Σμίτσερ δεν είχε αντίπαλο στην προκριματική φάση, σε έναν όμιλο με βατούς αντιπάλους. Σκωτία, Βοσνία, Λιθουανία, Εσθονία και Νήσοι Φερόε αποδείχθηκαν μικρά εμπόδια για την Τσεχία, που στόχευε ψηλά στο Euro, μετά την παρουσία της στον τελικό του 1996. Ωστόσο, στην τελική φάση ήταν άτυχη, καθώς έπεσε σε όμιλο που ήταν «λάκκος των λεόντων». Αντίπαλοί της ήταν η οικοδέσποινα Ολλανδία και η παγκόσμια πρωταθλήτρια Γαλλία, που μετέπειτα κατέκτησε και το τρόπαιο. Η Τσεχία μπόρεσε να νικήσει μόνο τη Δανία στην τελευταία αγωνιστική των ομίλων.</p>
      <figure>
        <img src="http://www.gazzetta.gr/sites/default/files/sitefiles_2019-11/czech_euro_2000.jpg"/>
      </figure>
      <p><b>Euro 2004: Γαλλία</b><br/>«Τρένο» είχε πάει στην προκριματική φάση η τότε πρωταθλήτρια Ευρώπης, κάνοντας το απόλυτο απέναντι σε Σλοβενία, Ισραήλ, Κύπρο και Μάλτα. Η παρέα του Ζιντάν πήγε ως το μεγάλο φαβορί στα γήπεδα της Πορτογαλίας, φροντίζοντας να δικαιώσει αυτό το χαρακτηρισμό στη φάση των ομίλων. Πέρασε ως πρώτη, αφήνοντας πίσω Αγγλία, Κροατία και Ελβετία. Στα νοκ άουτ ήταν για μία ακόμη φορά το μεγάλο φαβορί, όμως την πάτησε από τη δική μας εθνική ομάδα. Το γκολ του Χαριστέα «σκότωσε» τους Γάλλους στα προημιτελικά και άνοιξε το δρόμο στην εθνική μας για την κούπα.</p>
      <figure>
        <img src="http://www.gazzetta.gr/sites/default/files/sitefiles_2019-11/france_euro_2004.jpg"/>
      </figure>
      <p><b>Euro 2012: Γερμανία, Ισπανία</b><br/>Δύο ομάδες έκαναν το απόλυτο στην προκριματική φάση και για πρώτη φορά στην ιστορία η μία από αυτές έφτασε μέχρι την κατάκτηση του τροπαίου. Η Γερμανία όχι μόνο δεν έχασε βαθμό στα προκριματικά, αλλά έκανε το 3 στα 3 και στον όμιλο της, απέναντι σε Πορτογαλία, Δανία και Ολλανδία. Στα προημιτελικά πέρασε το εμπόδιο της Ελλάδας, όμως αποκλείστηκε στα ημιτελικά από την Ιταλία. Την ίδια ώρα, η Ισπανία είχε 8 στα 8 στα προκριματικά, ακολούθησε η πρωτιά στον όμιλο της τελικής φάσης απέναντι σε Ιταλία, Κροατία και Έιρε (χωρίς να κάνει το απόλυτο) για να συνεχίσει την εκπληκτική πορεία της μέχρι την κούπα. Γαλλία, Πορτογαλία και Ιταλία στον τελικό έπεσαν θύματα των «φούριας ρόχας», που στέφθηκαν για δεύτερη συνεχόμενη φορά πρωταθλητές Ευρώπης.</p>
      <figure>
        <img src="http://www.gazzetta.gr/sites/default/files/sitefiles_2019-11/spain_euro_2012.jpg"/>
      </figure>
      <p><b>Euro 2016: Αγγλία</b><br/>Πάρτι έκαναν τα «λιοντάρια» στην προκριματική φάση, δείχνοντας έτοιμοι να επιστρέψουν στα τρόπαια, έπειτα από 50 χρόνια. Η Αγγλία είχε 10 στα 10 απέναντι σε Ελβετία, Σλοβενία, Εσθονία, Λιθουανία και Σαν Μαρίνο, όμως τα δύσκολα φάνηκαν από τους ομίλους κιόλας του Euro. Η Αγγλία ζορίστηκε να περάσει κόντρα σε Ουαλία, Σλοβακία και Ρωσία (μία νίκη, δύο ισοπαλίες), όμως στη φάση των «16» έπεσε θύμα έκπληξης από την εκπληκτική Ισλανδία. Ηττήθηκε με 2-1 και επέστρεψε πρόωρα σπίτι της.</p>
      <figure>
        <img src="http://www.gazzetta.gr/sites/default/files/sitefiles_2019-11/england_euro_2016.jpg"/>
      </figure>
    </article>
  </body>
</html>