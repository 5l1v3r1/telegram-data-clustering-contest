<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/euroleague/article/1416495/real-himki-104-76-vasiliki-kai-epivlitiki-emfanisi-oi-madrilenoi-vid"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T21:42:00+00:00"/>
    <meta property="og:title" content="Ρεάλ – Χίμκι 104-76: «Βασιλική» και επιβλητική εμφάνιση οι Μαδριλένοι! (vid)"/>
    <meta property="og:description" content="Η Ρεάλ Μαδρίτης μετέτρεψε το... ντέρμπι με την Χίμκι σε παράσταση για έναν ρόλο «διαλύοντας» τη ρωσική ομάδα στο «WiZink Center» με 104-76. Στο 6-3 και οι δύο ομάδες."/>
  </head>
  <body>
    <article>
      <h1>Ρεάλ – Χίμκι 104-76: «Βασιλική» και επιβλητική εμφάνιση οι Μαδριλένοι! (vid)</h1>
      <h2>Η Ρεάλ Μαδρίτης μετέτρεψε το... ντέρμπι με την Χίμκι σε παράσταση για έναν ρόλο «διαλύοντας» τη ρωσική ομάδα στο «WiZink Center» με 104-76. Στο 6-3 και οι δύο ομάδες.</h2>
      <address><time datetime="2019-11-19T21:42:00+00:00">19 Nov 2019, 21:42</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ντέρμπι; Ποιο ντέρμπι; Η Ρεάλ έκανε... πάρτι στη Μαδρίτη, έχοντας επίσημη καλεσμένη την Χίμκι, την οποία και συνέτριψε με χαρακτηριστική ευκολία! Πλέον οι δύο ομάδες ισοβαθμούν στο 6-3 προμηνύοντας αμφίρροπη συνέχεια όσον αφορά το καλύτερο δυνατό πλασάρισμα στην κατάταξη της EuroLeague.</p>
      <p>H Ρεάλ έκανε το μεγάλο ξέσπασμα στο πρώτο ημίχρονο έχοντας πετύχει 65 πόντους με... τρομακτική ευστοχία στα σουτ εντός παιδιάς! Όπως ήταν αναμενόμενο στη συνέχεια έριξε ρυθμούς, κατέβασε ταχύτητα και η διαφορά δεν πήρε τεράστιες διαστάσεις.</p>
      <p>Όχι ότι το +28 είναι λίγο! Απλά να σημειωθεί ότι η Ρεάλ δεν σημείωσε ούτε έναν πόντο στα τέσσερα τελευταία λεπτά του ματς. Ο Ράντολφ με 19 πόντους και 5/6 τρίποντα ήταν εκείνος που ξεχώρισε... λίγο περισσότερο, με τον Πάμπλο Λάσο να «ανοίγει» το rotation και να χρησιμοποιεί για αρκετή ώρα και τους 12 παίκτες που είχε στην διάθεσή του.</p>
      <p><b>ΝΙΚΗΣΕ ΓΙΑΤΙ</b>: Απλούστατα η Ρεάλ πέτυχε 65 πόντους στο πρώτο ημίχρονο «τελειώνοντας» το ματς. Είχε 59% στα τρίποντα (13/22), 58% στα δίποντα (26/45), 93% στις βολές (13/14), είχε 11 ριμπάουντ περισσότερα και άλλες 12 ασίστ περισσότερες.</p>
      <p><b>ΕΚΑΝΕ ΤΗΝ ΔΙΑΦΟΡΑ</b>: Οι Ράντολφ (19π., 5/6τρ.), Καμπάτσο (15π., 5ασ.) και Ταβάρες (15π., 6/6δίπ.) ήταν εκείνοι που ξεχώρισαν περισσότερο.</p>
      <p><b>ΑΦΑΝΕΙΣ ΗΡΩΕΣ</b>: Δεν υπάρχουν. Όλοι οι παίκτες της Ρεάλ είχαν να δώσουν και από κάτι.</p>
      <p><b>ΠΕΡΑΣΕ ΚΑΙ ΔΕΝ ΑΚΟΥΜΠΗΣΕ: </b>Στο «μηδέν» ο Καράσελ με 0/3 σουτ.</p>
      <p><b>ΣΗΜΕΙΟ ΚΛΕΙΔΙ: </b>Το πρώτο ημίχρονο και οι 65 πόντοι της Ρεάλ.</p>
      <p><b>Η ΦΑΣΗ ΤΟΥ ΑΓΩΝΑ: </b>Το εμφατικό κάρφωμα του Ντεκ στο πρώτο ημίχρονο ύστερ από την ασίστ του Καμπάτσο.</p>
      <p><b>ΤΙ ΠΕΤΑΝΕ: </b>Η Ρεάλ ίσως το τελευταίο τετράλεπτο του ματς. Η Χίμκι όλο το υπόλοιπο ματς!</p>
      <p><b>Τα δεκάλεπτα: </b>31-25, 65-42, 92-56, 104-76.</p>
      <figure>
        <img src="http://www.gazzetta.gr/sites/default/files/reeee.jpg"/>
      </figure>
    </article>
  </body>
</html>