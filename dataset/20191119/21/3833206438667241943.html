<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/915201.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T21:49:00+00:00"/>
    <meta property="og:title" content="Марица взе гейм в Шампионската лига, но не успя да спре пловдивчанката Мира Тодорова"/>
    <meta property="og:description" content="Марица (Пловдив) допусна загуба в първия си мач за сезона в Шампионската лига, отстъпвайки с 1:3 (24..."/>
  </head>
  <body>
    <article>
      <h1>Марица взе гейм в Шампионската лига, но не успя да спре пловдивчанката Мира Тодорова</h1>
      <address>
        <time datetime="2019-11-19T21:49:00+00:00">19 Nov 2019, 21:49</time>
      </address>
      <p>Марица (Пловдив) допусна загуба в първия си мач за сезона в Шампионската лига, отстъпвайки с 1:3 (24:26, 25:18, 7:25, 19:25) гейма пред своите домакини от РК Кан (Кан). Мачът от Група Е се игра пред едва 800 зрители в зала Пале де Виктоар, като по трибуните имаше и значително присъствие на български фенове.</p>
      <p>Още от началото на мача двата отбора се впуснаха в люта битка за всяка точка, която продължи до края на първата част. В нито един момент разликата не надвиши две точки за коя да е от двете страни. В крайна сметка решаващи в равностойния гейм се оказаха непредизвиканите грешки. Марица успя да спаси два геймбола за Кан, но при третия с грешка в атака на иначе отлично играещата Алекзандра Холстън подариха частта на противника при 26:24.</p>
      <p>Във втория гейм българките успяха да вземат предимство с 8:4 и въпреки че допуснаха изравняване при 10:10 за момент, те бързо възстановиха преднината си. Жана Тодорова правеше чудеса от храброст в защита, блокадата също заработи отлично, донасяйки цели шест точки за убедителното 25:18.</p>
      <p>Домакините успяха да поведат с три точки в началото на третия гейм. Пловдивчанки удържаха до 8:7 и някъде там загубиха нишката на гейма. Пловдивчанката Мира Тодорова - Пастата, която бе изградена като отлична волейболистка имено в родния си клуб Марица, бе на 100% в атака и след феноменална серия от сервиси на сръбкинята Лиляна Ранкович, Кан отбеляза 17 поредни точки към катастрофалното за Марица 25:7.</p>
      <p>Въпреки влизането на Кремена Каменова в игра за началото на четвъртия гейм, гостенките не успяха да се съвземат от тежкия удар. Френските шампионки отново наложиха надмощие с предимство на блокада, а Тодорова продължи да тормози отбора на бившия си клуб с мощните си атаки за крайния успех на своя тим с 25:19.</p>
      <p>Топреализатор на мача с 20 точки стана украинката Надя Кодола, която бе обявена и за Най-полезен играч на мача. При феноменална успеваемост от 81% в нападение, Мира Тодорова добави 18 точки за победителките. Най-резултатни за Марица бяха Десислава Николова с 14 точки и Алекзандра Холстън с 12.</p>
      <p>В другия мач от групата тази седмица, Динамо (Москва) посреща Уралочка-НТМК (Екатеринбург) в изцяло руски сблъсък в четвъртък от 18:00 б.в. В следващата си среща Марица посреща Динамо в сряда, 27 ноември, от 18:30 б.в. в зала Колодрума.</p>
    </article>
  </body>
</html>