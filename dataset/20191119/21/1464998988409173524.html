<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/kerala/news/ksu-protest-mullapalli-criticized-cm-pinarayi-vijayan"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-19T21:50:00+00:00"/>
    <meta property="og:title" content="വിദ്യാര്‍ത്ഥികളെ തല്ലിച്ചതക്കുന്നതില്‍ മോദിയും പിണറായിയും ഒരുപോലെ: മുല്ലപ്പള്ളി"/>
    <meta property="og:description" content="തിരുവനന്തപുരം: വിദ്യാര്‍ത്ഥികളെ തല്ലിച്ചതക്കുന്നതില്‍ മോദിയും പിണറായിയും ഒരുപോലെയാണെന്ന് കെപിസിസി അധ്യക്ഷന്‍ മുല്ലപ്പള്ളി രാമചന്ദ്രന്‍. ജെ.എന്‍.യുവിലെ വിദ്യാര്‍ത്ഥികളെ മോദിയുടെ പോലീസും കേരളത്തിലെ വിദ്യാര്‍ത്ഥികളെ പിണറായി വിജയന്റെ പോലീസും ഒരേരീതിയിലാണ് തല്ലിച്ചതച്ചതെന്ന് മുല്ലപ്പള്ളി പറഞ്ഞു. ഷാഫിപറമ്പില്‍ എം.എല്‍.എയുടേയും..."/>
  </head>
  <body>
    <article>
      <h1>വിദ്യാര്‍ത്ഥികളെ തല്ലിച്ചതക്കുന്നതില്‍ മോദിയും പിണറായിയും ഒരുപോലെ: മുല്ലപ്പള്ളി</h1>
      <address><time datetime="2019-11-19T21:50:00+00:00">19 Nov 2019, 21:50</time> by <a rel="author" href="http://anweshanam.com/author/sreehari" target="_blank">Sreehari</a></address>
      <p>തിരുവനന്തപുരം: വിദ്യാര്‍ത്ഥികളെ തല്ലിച്ചതക്കുന്നതില്‍ മോദിയും പിണറായിയും ഒരുപോലെയാണെന്ന് കെപിസിസി അധ്യക്ഷന്‍ മുല്ലപ്പള്ളി രാമചന്ദ്രന്‍. ജെ.എന്‍.യുവിലെ വിദ്യാര്‍ത്ഥികളെ മോദിയുടെ പോലീസും കേരളത്തിലെ വിദ്യാര്‍ത്ഥികളെ പിണറായി വിജയന്റെ പോലീസും ഒരേരീതിയിലാണ് തല്ലിച്ചതച്ചതെന്ന് മുല്ലപ്പള്ളി പറഞ്ഞു.</p>
      <p>ഷാഫിപറമ്പില്‍ എം.എല്‍.എയുടേയും കെ.എസ്.യു സംസ്ഥാന പ്രസിഡന്റ് കെ.എം.അഭിജത്തിന്റെയും തലയടിച്ച് പൊട്ടിച്ചു. പിണറായി സര്‍ക്കാര്‍ അധികാരമേറ്റ അന്ന് മുതല്‍ പോലീസിന്റെ തേര്‍വാഴ്ച്ചയാണ് കേരളത്തില്‍ നടക്കുന്നത്. സമാധനപരമായി സമരം ചെയ്ത കെ.എസ്.യു വിദ്യാര്‍ത്ഥികളേയും മാര്‍ച്ച് ഉദ്ഘാടനം ചെയ്ത ഷാഫി പറമ്പില്‍ എം.എല്‍.എയേയും മൃഗീയമായി തല്ലിച്ചതച്ച നടപടി ഒരിക്കലും അംഗീകരിക്കാനാവില്ല. </p>
      <p>ജനകീയ സമരങ്ങള്‍ക്ക് നേതൃത്വം നല്‍കിയാണ് അധികാരത്തിലെത്തിയതെന്ന് പറയുന്ന മുഖ്യമന്ത്രി സമരക്കാരോട് അദ്ദേഹത്തിന്റെ പോലീസ് എന്തിനാണ് ഈ ക്രൂരത കാട്ടിയതെന്ന് വിശദീകരിക്കണം. പോലീസ് രാജാണ് സംസ്ഥാനത്ത്. ഇതിന്റെ പേരാണ് ഫാസിസം. മോദിയുടെ പിന്‍ഗാമിയായി പിണറായി വിജയന്‍ മാറി. ശക്തമായ പ്രതിഷേധം കോണ്‍ഗ്രസിന്റെ നേതൃത്വത്തില്‍ ഉണ്ടാകുമെന്നും അദ്ദേഹം പറഞ്ഞു.</p>
    </article>
  </body>
</html>