<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158882_1.html"/>
    <meta property="og:site_name" content="Novsport"/>
    <meta property="article:published_time" content="2019-11-19T21:14:00+00:00"/>
    <meta property="og:title" content="ЖАЛКО: Марица взе само гейм в Кан на старта в Шампионска лига"/>
    <meta property="og:description" content="Пловдивчанки се опълчиха на именития френски гранд, но се сринаха в третата част"/>
  </head>
  <body>
    <article>
      <h1>ЖАЛКО: Марица взе само гейм в Кан на старта в Шампионска лига</h1>
      <address><time datetime="2019-11-19T21:14:00+00:00">19 Nov 2019, 21:14</time> by <a rel="author">Емил Арсов</a></address>
      <p>Българският волейболен първенец Марица (Пловдив) започна с поражение четвъртото си поредно участие в Шампионската лига.<br/><br/>Момичетата на Владимир Орлов загубиха визитата си от Група Е на френския гранд РК Кан с 1:3 гейма, отстъпвайки в отделните части с 24:26, 25:18, 25:7 и 25:19.<br/><br/>„Жълто-сините“ бяха равностойни на именития си съперник в началото и стигнаха до равенство при 1:1, но след това загубиха третия гейм на седем и това се оказа решаващо за изхода на срещата.</p>
      <p>Още от началото на мача двата отбора се впуснаха в люта битка за всяка точка, която продължи до края на първата част. В нито един момент разликата не надвиши две точки за коя да е от двете страни. В крайна сметка решаващи в равностойния гейм се оказаха непредизвиканите грешки. Марица успя да спаси два геймбола на Кан, но при третия с грешка в атака на иначе отлично играещата Александра Холстън подариха частта на френския тим след 26:24. Във втория гейм българките успяха да вземат предимство с 8:4 и въпреки че допуснаха изравняване при 10:10 за момент, те бързо възстановиха преднината си. Жана Тодорова правеше чудеса от храброст в защита, блокадата също заработи отлично, донасяйки цели шест точки за убедителното 25:18.<br/><br/>Домакините успяха да поведат с три точки в началото на третия гейм. Пловдивчанки удържаха до 8:7 и някъде там загубиха нишката на гейма. Мира Тодорова бе на 100% в атака и след феноменална серия от сервиси на сръбкинята Лиляна Ранкович, Кан отбеляза 17 поредни точки към катастрофалното за Марица 25:7. Въпреки влизането на Кремена Каменова в игра за началото на четвъртия гейм, маричанките не успяха да се съвземат от тежкия удар. Френските шампионки отново наложиха надмощие с предимство на блокада, а Тодорова продължи да тормози отбора на бившия си клуб с мощните си атаки за крайния успех на своя тим с 25:19.<br/><br/>Най-резултатна в мача с 20 точки (1 блок, 49% ефективност в атака и 63% позитивно посрещане) стана украинската националка Надя Кодола за победата на Кан, която бе обявена и за най-полезен играч (MVP) на мача. При феноменална ефективност от 81% в атака, Мира Тодорова добави 18 точки за победителките. Най-резултатни за Марица бяха Десислава Николова с 14 точки (2 блока, 36% ефективност в атака и 55% позитивно посрещане) и Александра Холстън с 12 точки (1 блок и 38% ефективност в атака).<br/><br/>След нея пловдивчанки останаха без победа като гости в най-престижния клубен турнир по волейбол.</p>
    </article>
  </body>
</html>