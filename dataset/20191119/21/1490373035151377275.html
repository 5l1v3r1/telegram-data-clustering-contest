<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/ostatni-sporty/israel-folau-ragby-nicive-pozary-australie-homofobie-urazky-trest_1911192107_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T21:07:00+00:00"/>
    <meta property="og:title" content="Slavný ragbista přilil olej do australských požárů. Je to ochutnávka Božího soudu, prohlásil Folau"/>
    <meta property="og:description" content="Třicetiletý hráč prohlásil, že požáry jsou Boží odplatou za to, že Austrálie povolila adopce a sňatky homosexuálů."/>
  </head>
  <body>
    <article>
      <h1>Slavný ragbista přilil olej do australských požárů. Je to ochutnávka Božího soudu, prohlásil Folau</h1>
      <address><time datetime="2019-11-19T21:07:00+00:00">19 Nov 2019, 21:07</time> by <a rel="author">Michal Markup</a></address>
      <p>
        <b>Austrálii v posledních týdnech sužují ničivé požáry, které si vyžádaly už šest lidských životů. Napjatou situaci v zemi navíc rozdmýchal ragbyový hráč Israel Folau, který byl v květnu letošního roku vyřazen z reprezentace za své kontroverzní výroky vůči homosexuálům. Třicetiletý hráč prohlásil, že požáry jsou Boží odplatou za to, že Austrálie povolila adopce a sňatky občanům stejného pohlaví.</b>
      </p>
      <p>Folau si klidně mohl zahrát na nedávném světovém šampionátu v Japonsku, kde se australští „Wallabies“ probojovali až do čtvrtfinále. Jenže díky své prostořekosti směrem k menšinám, byl z národního týmu vyřazen a spoluhráčům tak mohl fandit pouze u televize.</p>
      <related>
        <h4>Číst článek</h4>
        <a href="https://www.irozhlas.cz/sport/ostatni-sporty/ragby-mistrovstvi-sveta-finale-anglie-jar-jihoafricka-republika_1911021214_tat"/>
      </related>
      <p>Folau, který je pravověrným křesťanem, v květnu na instagramu napsal, že „peklo čeká na všechny opilce, homosexuály, cizoložníky, lháře, smilníky, zloděje, ateisty a idolátory.“ Nebylo to ale zdaleka poprvé, co podobné poslal do světa podobný vzkaz, ale tentokrát už mu to neprošlo.</p>
      <p>Momentálně jeden z nejlepších hráčů ragby na světě o sobě dal ale znovu vědět o uplynulém víkendu. V místním kostele v Sydney během bohoslužby prohlásil, že australské rozhodnutí schválit potraty a manželství stejného pohlaví, byly v rozporu s „Božím slovem“ a národ tak musel „učinit pokání“.</p>
      <p>Jak informovala <a href="https://www.bbc.com/news/world-australia-50455162">světová média</a>, narážel tím na ničivé požáry, které si vyžádaly už šest lidských životů. "Podívejte se, jak rychle to sucho a požáry přišly v tak krátkém časovém horizontu. Myslíte, že je to náhoda, nebo ne?"</p>
      <p>Na jeho vyjádření zareagoval i australský předseda vlády Scott Morrison, který Folauova slova označil za krajně necitlivá.</p>
      <p>„Je svobodným občanem a tak si může říkat, co chce. Neznamená to však, že nemůže brát ohled na utrpení, které to způsobilo lidem, jejichž domy shořely,“ prohlásil Morrison.</p>
      <p>Vedení australského ragby na vyřazení Folaua z týmu trvá, protože podle nich porušil kodex etického chování hráčů. Není mu nic platné, že dříve patřil mezi nejlépe placené profesionální sportovce v Austrálii.</p>
      <p>
        <b>Projev Israela Folaua během bohoslužby v kostele v australském Sydney:</b>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2F592277641115135%2Fvideos%2F528446637884157%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <related>
        <h4>Související články</h4>
        <a href="https://www.irozhlas.cz/sport/ostatni-sporty/ragby-mistrovstvi-sveta-rozhodci-vylouceni-loket-fanousci_1910211302_mim"/>
        <a href="https://www.irozhlas.cz/veda-technologie/technologie/ragby-chranic-zubu-otres-mozku_1911060938_pj"/>
      </related>
    </article>
  </body>
</html>