<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/akoshtete-vqrvaite/2019/11/19/frenski-syd-pozvoli-na-patici-da-kriakat-spokoino-v-dvor.430157"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T21:21:00+00:00"/>
    <meta property="og:title" content="Френски съд позволи на патици да крякат спокойно в двор"/>
    <meta property="og:description" content="Съседите се оплакали от шума | Dnes.bg"/>
  </head>
  <body>
    <article>
      <h1>Френски съд позволи на патици да крякат спокойно в двор</h1>
      <h2>Съседите се оплакали от шума</h2>
      <address><time datetime="2019-11-19T21:21:00+00:00">19 Nov 2019, 21:21</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Патиците в малък селски имот могат да продължат да крякат спокойно, постанови френски съд, като отхвърли жалбата на съседите, че птиците правят живота им нетърпим, съобщи Ройтерс.</p>
      <related>
        <a href="https://www.dnes.bg/stranata/2017/11/24/vyv-ferma-za-patici-tonove-nelegalna-rakiia.360331"/>
      </related>
      <p>Съдът в гр. Дакс определи, че шумът от около 60-те патици и гъски на пенсионарката Доминик Дут в подножието на Пиренеите в Югодзападна Франция е в допустимите граници. "Патиците спечелиха - каза Доминик Дут, след като научи решението на съда. - Много съм щастлива, защото не исках да ги коля", пише БТА.</p>
      <p>Човекът, подал оплакването, се е преместил да живее от града на около 50 м от ограждението на патиците преди около година. Доводите му са били, че заради патиците не могат да се наслаждават на градината си или да спят на отворени прозорци. Той е поискал не само да му бъде осигурена незабавно тишина, но и обезщетение от 3500 евро.</p>
      <p>Съдебното дело в Дакс е поредното във Франция, което противопоставя традиционния начин на живот на село на съвременните стандарти, които идват от града.</p>
      <p>През септември френски съд постанови, че петелът Морис може да кукурига спокойно от ранни зори, въпреки оплакването на съседите, също граждани.</p>
    </article>
  </body>
</html>