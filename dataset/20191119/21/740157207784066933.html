<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/w-elektrocieplowni-w-krosnie-ruszyl-montaz-kotla-na-biomase,135228.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T21:24:00+00:00"/>
    <meta property="og:title" content="W elektrociepłowni w Krośnie ruszył montaż kotła na biomasę"/>
    <meta property="og:description" content="W elektrociepłowni Łężańska w Krośnie (Podkarpackie) rozpoczął się montaż kotła na biomasę. Zakończenie prac zaplanowane jest na wrzesień 2020 r. Inwestycja o wartości ponad 11,6 mln zł została dofinansowana z pieniędzy unijnych."/>
  </head>
  <body>
    <article>
      <h1>W elektrociepłowni w Krośnie ruszył montaż kotła na biomasę</h1>
      <address><time datetime="2019-11-19T21:24:00+00:00">19 Nov 2019, 21:24</time> by <a rel="author">PAP/JS  </a></address>
      <h4>W elektrociepłowni Łężańska w Krośnie (Podkarpackie) rozpoczął się montaż kotła na biomasę. Zakończenie prac zaplanowane jest na wrzesień 2020 r. Inwestycja o wartości ponad 11,6 mln zł została dofinansowana z pieniędzy unijnych.</h4>
      <hr/>
      <p>Jak poinformował prezes Miejskiego Przedsiębiorstwa Gospodarki Komunalnej (MPGK) w Krośnie Janusz Fic, to już drugi kocioł na biomasę, który będzie funkcjonował w miejskiej elektrociepłowni.</p>
      <p>"Nasza spółka chce być ekologiczna i niezawodna, dlatego uznaliśmy, że budowa drugiego kotła biomasowego będzie optymalnym rozwiązaniem. Takie rozwiązanie wpłynie na dalsze zmniejszenie emisji zanieczyszczeń, a także na zwiększenie wykorzystania paliw odnawialnych w naszej instalacji. Po zakończeniu tej inwestycji ma to być ponad 90 proc." - dodał.</p>
      <p>Nowy kocioł będzie miał moc 7 MW i będzie opalany biomasą - zrębkami drzewnymi. Kocioł będzie produkował blisko 90 tys. GJ ciepła w ciągu roku. Stosowany dotychczas miał węglowy będzie paliwem wspomagającym w okresach szczytowych, ale jego użycie będzie minimalizowane. Obecnie to ok. 7 tys. ton, po montażu i rozruchu nowego kotła będzie to ok. 1-3 tys. ton miału.</p>
      <p>Fic podkreślił, że instalacja poszczególnych elementów kotła i umieszczenie ich w miejscu, w którym docelowo stanie cała konstrukcja było dużym wyzwaniem logistycznym. Poszczególne elementy, w tym dwie części paleniska po 15 i 20 ton oraz 40-tonowy kocioł odzysknicowy (odzyskowy), a także 30 metrowy komin wstawiono w hali przy użyciu specjalistycznego dźwigu i przez wykonany specjalnie na potrzeby całej akcji otwór w dachu.</p>
      <p>Wykonawcą inwestycji i montażu nowego kotła jest firma E Energija Polska Sp. z o.o.</p>
      <p>Koszt budowy kotła to ponad 11,6 mln zł, z tego ponad 3,3 mln zł pochodzi z unijnego Programu Operacyjnego Infrastruktura i Środowisko.</p>
      <p>Zakończenie inwestycji planowane jest na wrzesień 2020 r.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>