<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/19/world/o-salvini-antimetopos-me-tis-sardeles/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-19T21:06:16+00:00"/>
    <meta property="og:title" content="Ο Σαλβίνι αντιμέτωπος με τις «σαρδέλες»"/>
    <meta property="og:description" content="Ο γραμματέας της Λέγκα Ματτέο Σαλβίνι βρίσκεται αντιμέτωπος με ένα νέο, απρόβλεπτο αντίπαλο. Πρόκειται για το νέο κοινωνικό κίνημα «Le Sardine», «Οι Σαρδέλες», το οποίο εναντιώνεται στις ξενοφοβικές πολιτικές του θέσεις."/>
  </head>
  <body>
    <article>
      <h1>Ο Σαλβίνι αντιμέτωπος με τις «σαρδέλες»</h1>
      <h2>Ο γραμματέας της Λέγκα Ματτέο Σαλβίνι βρίσκεται αντιμέτωπος με ένα νέο, απρόβλεπτο αντίπαλο. Πρόκειται για το νέο κοινωνικό κίνημα «Le Sardine», «Οι Σαρδέλες», το οποίο εναντιώνεται στις ξενοφοβικές πολιτικές του θέσεις.</h2>
      <address><time datetime="2019-11-19T21:06:16+00:00">19 Nov 2019, 21:06</time> by <a rel="author">ΤοΒΗΜΑ Team</a></address>
      <p>Είναι κίνημα που αποτελείται κυρίως από νέους, χωρίς κομματικό χρωματισμό, και με οργανωτική βάση τις επαφές τους στο Facebook.</p>
      <p>Διαδηλώνουν βουβά και, όπως λένε, στριμωγμένοι ο ένας δίπλα στον άλλο σαν σαρδέλες.</p>
      <p>
        <a href="https://www.in.gr/2019/11/20/economy/paroxes-stin-teliki-eytheia-elafrynseis-gia-noikokyria/">Παροχές : Στην τελική ευθεία ελαφρύνσεις για νοικοκυριά</a>
      </p>
      <p>Θέλουν να δείξουν ότι οι Ιταλοί δεν συμμερίζονται την ξενοφοβική πολιτική του γραμματέα της Λέγκα, και να στείλουν το μήνυμα ότι ο Σαλβίνι δεν πρέπει να κερδίσει τις  κρίσιμες περιφερειακές εκλογές της Μπολόνια, στις 26 Ιανουαρίου.</p>
      <p>Η αρχή έγινε την περασμένη εβδομάδα στην Μπολόνια, με πάνω από 12.000 διαδηλωτές που γέμισαν την κεντρική πλατεία Piazza Maggiore.</p>
      <p>Χθες, στην δεύτερη κινητοποίησή τους, στην Μόντενα, «οι πολιτικοποιημένες» σαρδέλες συγκέντρωσαν 7.000 ανθρώπους, παρά την δυνατή βροχή.</p>
      <h3>Ενδέχεται να προκαλέσει προβλήματα στους ιταλούς πολιτικούς</h3>
      <p>Το κίνημα αυτό, στηρίζει και ο διάσημος ιταλός παίκτης του βόλεϊ  Ιβάν Ζάιτσεβ, ο οποίος είναι ρωσικής καταγωγής.</p>
      <p>Πήρε μέρος στην χθεσινή διαδήλωση διαμαρτυρίας κατά του πρώην υπουργού Εσωτερικών και στην συνέχεια τόνισε: «οι γονείς μου είναι Ρώσοι αλλά είμαι πέρα για πέρα ιταλός. Δεν δέχομαι να πέσει, η χώρα μου, στα χέρια όσων μισούν τους συνανθρώπους τους λόγω του σεξουαλικού τους προσανατολισμού, του χρώματος του δέρματος ή της εθνικότητάς τους».</p>
      <p>Το κεντροαριστερό Δημοκρατικό Κόμμα PD συγχαίρει τους οργανωτές των «Sardine» για τις κινητοποιήσεις, αλλά δεν υπάρχει άμεση εμπλοκή του.</p>
      <p>Όσο για την Λέγκα, είναι σαφές ότι ανησυχεί, κυρίως για τον αυθόρμητο χαρακτήρα της όλης αυτής πρωτοβουλίας. Η οποία θα υιοθετηθεί, όπως φαίνεται, και από άλλες περιοχές της χώρας.</p>
      <p>«Ξέρουμε καλά ότι πρόκειται, κυρίως, για αριστερούς που, ούτως ή άλλως, δεν θα με ψήφιζαν ποτέ», δηλώνει η Λουτσία Μποργκοντζόνι, υποψήφια περιφερειάρχης της Λέγκα στην περιοχή της Μπολόνια.</p>
      <p>Μερίδα του συντηρητικού Tύπου αναφέρει ότι μερικοί από τους οργανωτές, φέρονται να προέρχονται από τον πολιτικό χώρο επιρροής του προοδευτικού πρώην προέδρου της Ευρωπαϊκής Επιτροπής Ρομάνο Πρόντι.</p>
      <p>Αλλά η πλειοψηφία των σχολιαστών προειδοποιεί την Λέγκα:  πρωτοβουλίες σαν και αυτή, που έχει τις ρίζες της στην κοινωνία των πολιτών, μπορεί να προκαλέσει σοβαρά προβλήματα στους πολιτικούς. Ιδίως σε εκείνους που συνηθίζουν να διαφημίζουν την δράση τους μέσω του διαδικτύου και πλήθος σέλφι.</p>
      <p>
        <i>
          <b>Θεόδωρος Ανδρεάδης Συγγελλάκης, Ρώμη</b>
        </i>
      </p>
      <p>
        <a href="https://www.tovima.gr/2019/11/19/vimatv/o-k-iaveris-sto-one-channel-gia-tin-elleipsi-odikis-paideias/">Ο Κ. Ιαβέρης στο One Channel για την έλλειψη οδικής παιδείας</a>
      </p>
    </article>
  </body>
</html>