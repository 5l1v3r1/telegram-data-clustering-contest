<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.irozhlas.cz/sport/fotbal/fotbal-anglie-tottenham-trener-premier-league-mauricio-pochettino-odvolani_1911192149_mim"/>
    <meta property="og:site_name" content="iROZHLAS"/>
    <meta property="article:published_time" content="2019-11-19T21:49:00+00:00"/>
    <meta property="og:title" content="Fotbalisté Tottenhamu jsou bez trenéra. Vedení anglického velkoklubu odvolalo Pochettina"/>
    <meta property="og:description" content="Vedení klubu ho odvolalo kvůli špatným výsledkům v domácí Premier League, v níž je Tottenham po 12 kolech čtrnáctý s pouhými třemi výhrami."/>
  </head>
  <body>
    <article>
      <h1>Fotbalisté Tottenhamu jsou bez trenéra. Vedení anglického velkoklubu odvolalo Pochettina</h1>
      <address><time datetime="2019-11-19T21:49:00+00:00">19 Nov 2019, 21:49</time> by <a rel="author">ČTK</a></address>
      <p>
        <b>Půl roku po historickém úspěchu v Lize mistrů skončil u fotbalistů Tottenhamu argentinský kouč Mauricio Pochettino. Vedení klubu ho odvolalo kvůli špatným výsledkům v domácí Premier League, v níž je Tottenham po 12 kolech čtrnáctý s pouhými třemi výhrami.</b>
      </p>
      <p>Pochettino v červnu bojoval s londýnským týmem o triumf v Lize mistrů, ale na Liverpool ve finále nestačil. Nyní ale prožívá Tottenham rozčarování.</p>
      <related>
        <h4>Číst článek</h4>
        <a href="https://www.irozhlas.cz/sport/fotbal/fotbal-spanelska-fotbalova-reprezentace-luis-enrique-dcera-smrt-rakovina-navrat_1911191555_mim"/>
      </related>
      <p>„Nejedná se o rozhodnutí, které by rada přijala snadno nebo ve spěchu. Bohužel domácí výsledky na konci minulé sezony a na začátku této jsou velkým zklamáním,“ uvedl předseda klubu Daniel Levy.</p>
      <p>V Lize mistrů je Tottenham po čtyřech kolech druhý se sedmi body za mnichovským Bayernem, od něhož nedávno utrpěl doma debakl 2:7. Spolu s Pochettinem byl odvolán i jeho asistent Jesús Pérez a zbytek realizačního týmu.</p>
      <p>Za poslední čtyři roky pod vedením argentinského trenéra nebyl londýnský celek v anglické lize horší než čtvrtý, v sezoně 2016/17 skončil druhý za Chelsea.</p>
      <p>„Mauricio a jeho kolegové zůstanou navždy součástí naší historie. Ale museli jsme to udělat v nejlepším zájmu klubu,“ dodal Levy.</p>
      <related>
        <h4>Související články</h4>
        <a href="https://www.irozhlas.cz/sport/fotbal/fotbal-kvalifikace-euro-2020-ucastnici-reprezentace_1911182250_mim"/>
        <a href="https://www.irozhlas.cz/sport/fotbal/fotbal-sparta-praha-adam-kotalik-sportovni-reditel-tomas-rosicky-zmeny-daniel_1911181725_mim"/>
      </related>
    </article>
  </body>
</html>