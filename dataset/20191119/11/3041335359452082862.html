<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/world/germania-ksekinise-i-diadikasia-anadeiksis-neas-igesias-sto-sosialdimokratiko-komma/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T11:02:50+00:00"/>
    <meta property="og:title" content="Γερμανία : Ξεκίνησε η διαδικασία ανάδειξης νέας ηγεσίας στο Σοσιαλδημοκρατικό Κόμμα"/>
    <meta property="og:description" content="Τα μέλη του Σοσιαλδημοκρατικού Κόμματος (SPD) της Γερμανίας εκλέγουν από σήμερα τους νέους επικεφαλής τους, που πρώτη φορά θα είναι ένα δίδυμο αποτελούμενο από έναν άνδρα και μία γυναίκα"/>
  </head>
  <body>
    <article>
      <h6 class="kicker">SPD</h6>
      <h1>Γερμανία : Ξεκίνησε η διαδικασία ανάδειξης νέας ηγεσίας στο Σοσιαλδημοκρατικό Κόμμα</h1>
      <h2>Τα μέλη του Σοσιαλδημοκρατικού Κόμματος (SPD) της Γερμανίας εκλέγουν από σήμερα τους νέους επικεφαλής τους, που πρώτη φορά θα είναι ένα δίδυμο αποτελούμενο από έναν άνδρα και μία γυναίκα</h2>
      <address><time datetime="2019-11-19T11:02:50+00:00">19 Nov 2019, 11:02</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Τα μέλη του Σοσιαλδημοκρατικού Κόμματος (SPD) της Γερμανίας εκλέγουν από σήμερα τους νέους επικεφαλής τους, που πρώτη φορά θα είναι ένα δίδυμο αποτελούμενο από έναν άνδρα και μία γυναίκα.</p>
      <p>Τα 425.630 μέλη του SPD έχουν διορία έως τις 29 Νοεμβρίου να εκλέξουν διαδικτυακά ή με επιστολή μεταξύ των δύο διδύμων που έχουν περάσει στο δεύτερο γύρο.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Το αποτέλεσμα θα ανακοινωθεί στις 30 Νοεμβρίου, μία εβδομάδα πριν από το συνέδριο του κόμματος στο Βερολίνο.</p>
      <p>Το δίδυμο που είναι φαβορί, καθώς βρέθηκε πρώτο στον πρώτο γύρο με 22,8%, είναι αυτό που αποτελείται από τον αντικαγκελάριο Όλαφ Σολτς και τη βουλευτή Κλάρα Γκέιβιτς.</p>
      <p>Το άλλο δίδυμο αποτελείται από δύο πεπειραμένους βουλευτές, που ωστόσο δεν είναι ιδιαίτερα γνωστοί στο ευρύ κοινό: τον Νόρμπερτ Βάλτερ-Μπόργιανς, που ηγείται της μάχης κατά της φοροδιαφυγής, και της Σάσκια Έσκιν, που συμμετέχει στη μάχη κατά της Aκροδεξιάς.</p>
      <p>Θα πρόκειται για το πρώτο δίδυμο που εκλέγεται στην ηγεσία του SPD, του πιο παλαιού γερμανικού κόμματος, που ιδρύθηκε το 1890.</p>
      <p>Ο Σολτς και η Γκέιβιτς τάσσονται υπέρ της παραμονής των Σοσιαλδημοκρατών στον κυβερνητικό συνασπισμό με τους Χριστιανοδημοκράτες (CDU) της καγκελαρίου, Άνγκελα Μέρκελ, έως το τέλος της θητείας της τρέχουσας κυβέρνησης, το 2021.</p>
      <p>Ωστόσο, ο Σολτς, που θα είναι υποψήφιος για την καγκελαρία αν εκλεγεί, τονίζει ότι αυτός ο μεγάλος συνασπισμός πρέπει να είναι «ο τελευταίος».</p>
      <p>Το άλλο δίδυμο είναι πιο επικριτικό απέναντι στη συμμετοχή του SPD στον κυβερνητικό συνασπισμό, χωρίς ωστόσο να προωθεί ανοιχτά τον τερματισμό της συμμαχίας αυτής.</p>
      <p>Τα μέλη του SPD θα κληθούν να διευθετήσουν το θέμα αυτό κατά τη διάρκεια του συνεδρίου του κόμματος, από τις 6 έως τις 8 Δεκεμβρίου, στο Βερολίνο.</p>
      <p>(Πηγή πληροφοριών: ΑΠΕ – ΜΠΕ)</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/19/world/tourkia-diatagi-gia-syllipsi-133-stratiotikon-pou-ferontai-na-einai-gkioulenistes/"/>
        <a href="https://www.tanea.gr/2019/11/19/world/to-proto-mouseio-kolpou-ston-kosmo-anoikse-sto-londino/"/>
        <a href="https://www.tanea.gr/2019/11/19/world/livanos-entasi-metaksy-astynomias-diadiloton-sti-viryto/"/>
      </related>
    </article>
  </body>
</html>