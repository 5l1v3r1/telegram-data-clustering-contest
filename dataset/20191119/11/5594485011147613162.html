<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/politika/kiril-dobrev-vtreshnata-opozitsiya-v-bsp-iska-vlastta-za-sebe-si_news710178.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-19T11:32:00+00:00"/>
    <meta property="og:title" content="Кирил Добрев: Вътрешната опозиция в БСП иска властта за себе си"/>
    <meta property="og:description" content="Ако нещо сме свършили за тези 3 години, е, че изградихме и подготвихме едно цяло поколение, смята той"/>
  </head>
  <body>
    <article>
      <h1>Кирил Добрев: Вътрешната опозиция в БСП иска властта за себе си</h1>
      <h2>Ако нещо сме свършили за тези 3 години, е, че изградихме и подготвихме едно цяло поколение, смята той</h2>
      <address>
        <time datetime="2019-11-19T11:32:00+00:00">19 Nov 2019, 11:32</time>
      </address>
      <p>https://blitz.bg/politika/kiril-dobrev-vtreshnata-opozitsiya-v-bsp-iska-vlastta-za-sebe-si_news710178.html Blitz.bg</p>
      <figure>
        <img src="https://static.blitz.bg/documents/thumbnails/730/201501/20150130.grlmedafsy.jpg"/>
        <figcaption>Кирил Добрев</figcaption>
      </figure>
      <p><b>“Анализът на предизборния щаб, който ръководех, беше по-обективен и критичен от доклада на вътрешната опозиция и най-важното - дава визия занапред“. </b><br/><br/>Това заяви зам.-председателят на БСП Кирил Добрев по bTV. Според него алтернативният долумент е бил дребнав и единственото посочено решение е било оставка на ръководството. ”Това показва, че те нямат визия как да се развива БСП занапред. Говорят за отминали времена”, каза още той.<br/><br/>Кирил Добрев отговори на някои от критиките на т.нар. вътрешна опозиция в партията, според които промяната е подмяна.<br/><br/>”Тук младежите се защитиха, защото това е обида към тях. Ако нещо сме свършили за тези 3 години, е, че изградихме и подготвихме едно цяло поколение. Подмяна е когато смениш Димитър Дъбов с Катя Николова, но промяна е, когато на мястото на Георги Пирински дойде Крум Зарков", обясни Добрев.<br/><br/>Относно обвиненията, че левицата се е превърнала от масова в електорална партия, зам.-председателят на БСП отговори, че има хора в ръководството, които през 1991г. поемат партията с 2 млн. гласа и същите хора са в ръководството, когато БСП постига 380 хил. гласа.<br/><br/>“Цифрите показват кой превърна партията от масова в електорална. Отпреди 3 години показваме по-добри резултати", каза още той.<br/><br/>По повод твърденията за авторитарната партия, Добрев сподели, че си спомня как Сергей Станишев и Михаил Михов като председатели са решавали въпроса с различното мнение в партията - чрез изключване.<br/><br/>“Погледнете Георги Първанов, Румен Петков, вижте всички изключени членове по страната. И тогава, и сега съм бил против подобни действия. Това, което искаме от вътрешната опозиция, е предложенията им да бъдат градивни, с мисъл за партията, а не спомени за миналото", заяви Кирил Добрев.<br/><br/>По думите му на Станишев би трябвало да събира социалистите в Европа и България, а не да е опозиционер на опозиционния лидер в България.<br/><br/>“Нека Станишев има смелостта да признае, че иска отново да бъде лидер на БСП. Да каже - вярно е, мандатът ми в ПЕС приключва, БСП върви нагоре и е нормално пак искам да се яхна върху нея и да се кача на власт.<br/><br/>Това са най-откровените думи, които може да каже Станишев. Убеден съм, че той иска отново да бъде лидер на БСП и по всичките му изказвания прозира само това”, каза още Добрев.<br/><br/>Той подчерта, че се притеснява, когато критиките представляват обществено или партийно мнение, но не от политици, които представляват единствено себе си:<br/><br/>“Те отдавна са забравили къде се намира тяхната партийна организация. Но държат сметка защо партията е станала от масова в електорална. А през цялото време търсят само електорални резултати".<br/><br/>По думите му процесът на промяна в БСП е болезнен, но единственият гарант, че процесите ще продължат, е линията, която е поела това ръководство.<br/><br/>”Знам, че това става трудно и бавно. Но в името на това да подготвим и изградим нови политици, всички усилия си струват", обясни Кирил Добрев.</p>
    </article>
  </body>
</html>