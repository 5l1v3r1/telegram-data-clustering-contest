<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855164/eliminacje-euro-2020-polska-slowenia-lukasz-piszczek-zostawia-dobre-wspomnienia"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T11:56:49+00:00"/>
    <meta property="og:title" content="Eliminacje EURO 2020: Polska - Słowenia. Łukasz Piszczek zostawia dobre wspomnienia"/>
    <meta property="og:description" content="Dla wielu kibiców i ekspertów jest najlepszym bocznym obrońcą w historii polskiej piłki. Pewne jest, że jest jedynym w ostatnich 30 latach na swojej pozycji, który osiągnął status światowej gwiazdy."/>
  </head>
  <body>
    <article>
      <h1>Eliminacje EURO 2020: Polska - Słowenia. Łukasz Piszczek zostawia dobre wspomnienia</h1>
      <address><time datetime="2019-11-19T11:56:49+00:00">19 Nov 2019, 11:56</time> by <a rel="author" href="https://sportowefakty.wp.pl/autor/marek-wawrzynowski" target="_blank">Marek Wawrzynowski</a></address>
      <h4>Dla wielu kibiców i ekspertów jest najlepszym bocznym obrońcą w historii polskiej piłki. Pewne jest, że jest jedynym w ostatnich 30 latach na swojej pozycji, który osiągnął status światowej gwiazdy.</h4>
      <related>
        <a href="https://sportowefakty.wp.pl/pilka-nozna/769564/lukasz-piszczek-dla-wp-sportowefakty-to-juz-jest-koniec"/>
      </related>
      <p>Ostatni okres w  to było właściwie już dogorywanie. Zwłaszcza katastrofalny mundial w Rosji. A przecież zasłużył, żeby być zapamiętany tylko i wyłącznie dobrze. Przynajmniej z gry, bo też nie można zapominać o epizodzie korupcyjnym.</p>
      <p>Na poważnie wszystko zaczęło się 24 kwietnia 2009 roku, w 15. minucie meczu ligowego z <a href="https://sportowefakty.wp.pl/pilka-nozna/tsg-1899-hoffenheim">TSG 1899 Hoffenheim</a>. Karierę Piszczka można podzielić na okresy przed tym meczem i po nim. Miał wtedy 24 lata i wydawało się, że dla ukształtowanego już zawodnika, w tym wieku wiele zmienić się już nie może. </p>
      <p>
        <b>Mecz, po którym przestał się śmiać </b>
      </p>
      <p>W 15. minucie spotkania ligowego, lewy obrońca <a href="https://sportowefakty.wp.pl/pilka-nozna/hertha-berlin">Herthy Berlin</a>, Leonardo Cuffre, doznał kontuzji. Szkoleniowiec berlińczyków, <a href="https://sportowefakty.wp.pl/pilka-nozna/lucien-favre">Lucien Favre</a>, dokonał wówczas boiskowej rewolucji. Na boisko wprowadził lewoskrzydłowego Maximilianu Nicu, w miejsce Cuffre skierował prawego obrońcę Marca Steina, zaś lewego pomocnika przesunął na prawą obronę. Był to właśnie Łukasz Piszczek.</p>
      <p>Polski piłkarz wspominał: - Wtedy śmialiśmy się razem z trenerem z tego całego zamieszania. Wkrótce okazało się jednak, że Favre nie żartuje i ja też przestałem się śmiać.</p>
      <p>Tak naprawdę Favre już wcześniej testował Piszczka na prawej obronie, ale uspokajał go, że to tylko sparing. W rzeczywistości z przeciętnego napastnika (lub pomocnika) zrobił obrońcę. Jak się później okazało, światowej klasy. Ale to okazało się dopiero po kilku latach, bo początki były trudne. Trener się zmienił, Favre’a zastąpił <a href="https://sportowefakty.wp.pl/pilka-nozna/friedhelm-funkel">Friedhelm Funkel</a>, ale Piszczek został na pozycji wymyślonej dla niego przez Szwajcara. Zapamiętał szczególnie mecz Ligi Europy z Benficą Lizbona. Polak został - jak mówią piłkarze - wpuszczony na karuzelę.</p>
      <p>- Na mojej stronie grał argentyński lewoskrzydłowy, którego oglądałem na mistrzostwach świata do lat 20 w Kanadzie. Kilka razy wkręcił mnie w ziemię. Przegraliśmy 0:4 i tak właśnie wypromowałem Angela Di Marię [późniejsza gwiazda m.in Realu Madryt, Manchesteru United i PSG]  - śmiał się Piszczek.</p>
      <p>Favre, wymyślając Piszczkowi pozycję, wziął pod uwagę jego parametry i zmieniające się trendy w futbolu. O ile jeszcze w latach 90. skrzydłowy miał za zadanie biegać w okolice narożnika i dośrodkować, teraz te zadania przejęli boczni obrońcy. Skrzydłowy stał się bardziej pomocnikiem schodzącym do środka, mocnym w rozegraniu, bardziej uniwersalnym. Świat futbolu zaczął szukać bocznych obrońców potrafiących wyprowadzić piłkę, pójść "na ścianę", a więc zawodników przede wszystkim szybkich, z dobrym przyspieszeniem. Piszczek pasował idealnie. Do tego fantastycznie rozumiał się z <a href="https://sportowefakty.wp.pl/pilka-nozna/jakub-blaszczykowski">Jakubem Błaszczykowskim</a>, co pomagało im na boisku.</p>
      <p>
        <b>Szybszy niż Usain Bolt</b>
      </p>
      <p>Wiele lat temu Jan Chmura, znakomity polski fizjolog, wygłosił podczas jednego z wykładów teorię, że Piszczek jest szybszy od samego <a href="https://sportowefakty.wp.pl/biegi-lekkoatletyka/usain-bolt">Usaina Bolta</a>. Brzmi to może absurdalnie, do tego stopnia, że uznany profesor naraził się na szyderstwa, ale przecież mówił o spełnieniu wielu dodatkowych warunków, przede wszystkim tego, że chodzi o pierwsze 25 metrów.</p>
      <p>- Ma fantastyczne przyspieszenie na dłuższym dystansie. Powinien pracować nad pierwszymi 3,5 krokami, jednak później nabiera prędkości. Na 30 metrów uzyskuje wynik 3,88 sekundy. Pod tym względem jest najszybszym zawodnikiem, z jakim miałem do czynienia w polskiej lidze – tłumaczył Chmura.</p>
      <p>Piszczek był fenomenem motorycznym i to stało się dla niego przepustką do lepszego świata. <a href="https://sportowefakty.wp.pl/pilka-nozna/hans-joachim-watzke">Hans-Joachim Watzke</a>, szef <a href="https://sportowefakty.wp.pl/pilka-nozna/borussia-dortmund">Borussii Dortmund</a>, podczas jednego z wywiadów przyznał, że to był klucz do ściągnięcia polskiego piłkarza do klubu z Zagłębia Ruhry. Piszczek idealnie pasował do koncepcji "najszybszej drużyny świata" <a href="https://sportowefakty.wp.pl/pilka-nozna/juergen-klopp">Juergena Kloppa</a>. Zasada brzmiała: "kto pierwszy przy piłce, ten lepszy". Ze swoim startem Łukasz był najlepszy. Do tego niezły technicznie, dwunożny, co zresztą zawdzięcza ojcu. Pan Kazimierz od dziecka powtarzał mu: "Nie musisz być piłkarzem, ale jak już się za to bierzesz, to porządnie". I mały Łukasz musiał pracować na obie nogi.</p>
      <p>Ojciec wiedział o co chodzi, bo sam był piłkarzem amatorem. Zresztą, kto tam nie grał w piłkę: wujkowie od strony mamy, starsi bracia Marek i Adam. Każdy kopał. Łukasz był więc wychowywany w kulcie futbolu, spał z piłką, na ścianie miał plakat Davida Beckhama i marzył o wielkiej karierze. Na święta zawsze prosił o nową piłkę. A więc jak najbardziej klasyczna historia na film dla młodzieży.</p>
      <p>Jako nastolatek przeszedł testy w Gwarku Zabrze, choć wcale nie był pierwszy w kolejce. Janusz Kowalski, były piłkarz Górnika i szef klubu z Zabrza, niekoniecznie był do niego przekonany, ale uprosił go Krzysztof Stojek, znajomy ojca. "Potrzebuje czasu, zobaczysz". I zobaczył.</p>
      <p>Piszczek skorzystał z cierpliwości trenerów i wkrótce wygrywał mecze dla drużyny. Na młodzieżowych mistrzostwach Polski był poziom wyżej niż rówieśnicy, Grzegorz Wojtkowiak czy Sławek Peszko. Piszczek powoli szedł na szczyt, w młodzieżówce Andrzeja Zamilskiego też miał ciężko, był w cieniu, nie mógł się przebić. Ale jak zaskoczył, nie oddał miejsca.</p>
      <p>
        <b>Wyrok, który nie zostawił złudzeń</b>
      </p>
      <p>Piszczek rozwijał się więc prawidłowo, w 2004 roku, jako 19-latek przeszedł do Herthy, ale niemiecki klub widział, że nie jest gotowy, więc zostawił go jeszcze na jakiś czas w Polsce. Z Ekstraklasą żegnał się mając 11 goli w sezonie 2006/07. Zostawiał za sobą dobre wspomnienia, choć z czasem dopadną go te złe.</p>
      <p>Z czasem wyjdzie na jaw, że Piszczek brał udział w ustawieniu meczu ligowego z Cracovią. Spotkanie zakończyło się wynikiem 0:0, co dało klubowi z Lubina awans do Pucharu UEFA. Nasz późniejszy reprezentacyjny obrońca tłumaczył, że był młody, a jego udział w sprawie marginalny. Dochodzenie wykazało, że jego rola wcale nie była marginalna, a prawomocny wyrok sądu nie pozostawiał złudzeń. Piszczek wraz Michałem Chałbińskim musieli zapłacić Zagłębiu 300 tysięcy złotych, które zasądzono klubowi. To właśnie Piszczek brał udział w rozmowach.</p>
      <p>W sądzie tłumaczył: "Ja wtedy byłem młodym zawodnikiem, miałem mieszane uczucia, ale ostatecznie wszyscy obecni zgodzili się na tę propozycję Cracovii i przekazanie im pieniędzy za wynik remisowy w najbliższym meczu. My co prawda byliśmy drużyną silniejszą piłkarsko, ale w piłce nie ma nic pewnego".</p>
      <p>Nie jest to pewnie najważniejszy epizod w jego karierze, ale pisząc o niej, nie sposób o tym nie wspomnieć. Nie brakowało głosów, że Piszczek nie powinien grać w kadrze. I pewnie te głosy miałyby szansę przeważyć, gdyby nie to, że był fantastycznym piłkarzem. A takim wybacza się więcej. Nie ma przecież wątpliwości, że Piszczek jest jednym z najwybitniejszych obrońców w historii polskiego futbolu. Oczywiście trudno zestawiać go z zawodnikami z dawnych czasów, choćby z grającym na tej samej pozycji Antonim Szymanowskim. Tamten nie miał możliwości zrobienia wielkiej kariery na zachodzie. A zrobiłby bez dwóch zdań. Pewne jest, że w piłkarskiej "erze nowożytnej" nie mieliśmy obrońcy, który wszedłby na tak wysoki poziom. Piszczek w pewnym momencie był w absolutnej czołówce na swojej pozycji na świecie.</p>
      <p>
        <a href="https://sportowefakty.wp.pl/pilka-nozna/855125/eliminacje-euro-2020-polska-slowenia-lukasz-piszczek-z-wyjatkowym-wsparciem-z-go">ZOBACZ: Delegacja z Goczałkowic pożegna Piszczka</a>
      </p>
      <p>
        <b>"Nie znam gościa"</b>
      </p>
      <p>Odliczając Daniego Alvesa, mógł rywalizować z każdym prawym obrońcą. Jeśli ma prawo czegoś żałować, to na pewno tego, że okresy świetności jego i kadry nieco się rozjechały. O ile Piszczek szczyt osiągnął u Kloppa, to kadra nieco później, za czasów <a href="https://sportowefakty.wp.pl/pilka-nozna/adam-nawalka">Adama Nawałki</a>. To wtedy wszystko zaskoczyło, pozostali zawodnicy doszli do poziomu liderów. Podczas mistrzostw Europy we Francji, w 2016 roku, Łukasz był absolutnie kluczową postacią, wszystkie mecze zagrał na bardzo wysokim poziomie.</p>
      <p>Statystyk porównywalnych do tych z BVB nie miał, ale też wynikało to z defensywnego charakteru ekipy Nawałki. U Kloppa grał bardzo wysoko, chyba żaden inny trener nie potrafił z niego tyle wydobyć. Dlatego z czasem zaczęto wymieniać Liverpool jako przyszłego pracodawcę Polaka. Ale ten ostatecznie uciął wszelkie spekulacje, postanowił zostać w Borussii do końca kariery.</p>
      <p>Do kadry po mundialu w Rosji nie chciał wrócić. Nie miał chyba już ochoty czytać o sobie niepochlebnych opinii. Może był zbyt mądry i rozumiał, że jego czas mija.</p>
      <p>
        <a href="https://sportowefakty.wp.pl/pilka-nozna/854956/eliminacje-euro-2020-polska-slowenia-lukasz-piszczek-broni-kadry-jerzego-brzeczk">ZOBACZ: Piszczek broni kadry Brzęczka</a>
      </p>
      <p>W rozmowie z naszym portalem, na pytanie: "Kto zagrał na mundialu w Rosji w koszulce z pańskim nazwiskiem?" Piszczek odpowiedział: - Też chciałbym wiedzieć. Nie znam gościa. Najgorsze jest to, że przez długi czas przygotowujesz się do jednego z najważniejszych sprawdzianów w swojej karierze, do turnieju, o którym marzyłeś, a później wychodzisz na boisko i grasz mecz, który przez ostatnie cztery lata ci się nie przydarzył. To najbardziej boli.</p>
      <p>Nie potrafił pogodzić się ze swoją fatalną grą, nie rozumiał przyczyn. Dziś może spojrzeć na sprawy z dystansu. Trochę szkoda, bo jeszcze mógłby wnieść trochę do kadry. Jego następcy, Bartosz Bereszyński czy Tomasz Kędziora, to nieźli gracze, ale jednak nieporównywalni.</p>
      <p>Nie ich wina. Możliwe, że na bocznego obrońcę tej klasy poczekamy jeszcze bardzo długo.<br/><br/><b><a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020">Oglądaj na żywo mecz eliminacji do Euro 2020 Polska - Słowenia. Już we wtorek od godz. 20:30!</a></b></p>
      <p>WP SportoweFakty</p>
    </article>
  </body>
</html>