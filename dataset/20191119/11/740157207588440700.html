<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/polityka-i-spoleczenstwo/postepowanie-ws-zabojcy-prezydenta-gdanska-w-toku,135175.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T11:48:00+00:00"/>
    <meta property="og:title" content="Postępowanie ws. zabójcy prezydenta Gdańska w toku"/>
    <meta property="og:description" content="Postępowanie dotyczące Stefana W., podejrzanego o zabójstwo prezydenta Gdańska Pawła Adamowicza, jest w toku - poinformowała we wtorek rzecznik prasowy Prokuratury Okręgowej w Gdańsku Grażyna Wawryniuk."/>
  </head>
  <body>
    <article>
      <h1>Postępowanie ws. zabójcy prezydenta Gdańska w toku</h1>
      <address><time datetime="2019-11-19T11:48:00+00:00">19 Nov 2019, 11:48</time> by <a rel="author">PAP/KM  </a></address>
      <h4>Postępowanie dotyczące Stefana W., podejrzanego o zabójstwo prezydenta Gdańska Pawła Adamowicza, jest w toku - poinformowała we wtorek rzecznik prasowy Prokuratury Okręgowej w Gdańsku Grażyna Wawryniuk.</h4>
      <hr/>
      <ul>
        <li>
          <b>Miesiąc temu Prokuratura Okręgowa w Gdańsku otrzymała opinię sądowo-psychiatryczną dotyczącą Stefana W., poprzedzoną obserwacją mężczyzny.</b>
        </li>
        <li>
          <b>Śledczy uznali, że wymaga ona uzupełnienia.</b>
        </li>
        <li>
          <b>Według prokuratora, biegli bowiem nie odnieśli się do wszystkich kwestii, mających znaczenie dla oceny poczytalności podejrzanego w chwili popełnienia zarzuconego mu czynu.</b>
        </li>
      </ul>
      <p>- W ubiegłym tygodniu biegli badający Stefana W. zostali w Krakowie przesłuchani przez prokuratora. W tej chwili, w związku z tymi czynnościami i treścią opinii, nie mam do przekazania więcej informacji. Postępowanie jest w toku - powiedziała PAP Wawryniuk.</p>
      <p>W poniedziałek "Radio Gdańsk" podało nieoficjalnie, że Stefan W. w chwili zabójstwa Pawła Adamowicza był niepoczytalny. Zacytowało też wypowiedź obrońcy Artura Kotulskiego, który stwierdził, że śledztwo powinno zostać zakończone i powinien być skierowany wniosek o umorzenie postępowania.</p>
      <p>- Ja nie komentuję wypowiedzi obrońcy, ma prawo wnosić swoje uwagi - oświadczyła rzecznik prasowy Prokuratury Okręgowej w Gdańsku. Stefan W. przebywa w areszcie w Gdańsku.</p>
      <p>Czterotygodniowa obserwacja psychiatryczna Stefana W. odbyła się na przełomie maja i czerwca w krakowskim areszcie, w którym jest specjalistyczny oddział psychiatryczny przystosowany do przyjmowania osób, które dopuściły się poważnych przestępstw. W trakcie obserwacji badano stan zdrowia psychicznego podejrzanego, a także jego poczytalność, czyli zdolność rozpoznania znaczenia czynu, którego dokonał 13 stycznia, i możliwość pokierowania przez mężczyznę swoim postępowaniem.</p>
      <p>Przeczytaj: <a href="https://www.portalsamorzadowy.pl/polityka-i-spoleczenstwo/prokuratura-ma-opinie-psychiatryczna-ws-mordercy-prezydenta-gdanska,133640.html">Prokuratura ma opinię psychiatryczną ws. mordercy prezydenta Gdańska</a></p>
      <p>30 stycznia Stefan W. został poddany jednorazowemu badaniu sądowo-psychiatrycznemu. Po jego przeprowadzeniu biegli nie byli jednak w stanie ocenić stanu jego poczytalności i zawnioskowali o przeprowadzenie obserwacji.</p>
      <p>13 stycznia wieczorem 27-letni Stefan W. podczas gdańskiego finału Wielkiej Orkiestry Świątecznej Pomocy wtargnął na scenę i zaatakował nożem prezydenta Adamowicza. Na nagraniach pokazujących zdarzenie widać, jak napastnik przebiega przez scenę, podbiega do prezydenta Gdańska i uderza go nożem. Później, chodząc po scenie, podnosi w górę ręce w geście zwycięstwa.</p>
      <p>- Halo, halo. Nazywam się Stefan W., siedziałem niewinnie w więzieniu, Platforma Obywatelska mnie torturowała, dlatego właśnie zginął Adamowicz - krzyczał ze sceny, zanim został obezwładniony.</p>
      <p><a href="https://www.portalsamorzadowy.pl/polityka-i-spoleczenstwo/nie-zyje-pawel-adamowicz,119632.html">Jeszcze w nocy ugodzony kilkukrotnie nożem Adamowicz przeszedł w szpitalu pięciogodzinną operację. Następnego dnia zmarł.</a> Sekcja zwłok wykazała na jego ciele m.in. trzy głębokie rany - jedną zadaną w okolicy serca i dwie w brzuch.</p>
      <p>Stefan W. został zatrzymany tuż po ataku na samorządowca. Postawiono mu zarzut zabójstwa z motywacji zasługującej na szczególne potępienie. Czyn ten jest zagrożony karą co najmniej 12 lat więzienia, 25 lat pozbawienia wolności, a nawet dożywocia. Stefan W. nie przyznał się do jego popełnienia. W chwili zdarzenia był trzeźwy, nie był także pod wpływem środków odurzających ani leków.</p>
      <p>Wcześniej Stefan W. był karany za napady z bronią w ręku na placówki bankowe. W tej sprawie zatrzymano go w czerwcu 2013 r., a rok później sąd skazał go na 5,5 roku więzienia. Odbywanie kary skazany skończył 8 grudnia ub.r.</p>
      <p>Przeczytaj:<a href="https://www.portalsamorzadowy.pl/polityka-i-spoleczenstwo/nagroda-im-benjamina-barbera-dla-gdanska-i-niezyjacego-prezydenta-pawla-adamowicza,134795.html"> Nagroda im. Benjamina Barbera dla Gdańska i nieżyjącego prezydenta Pawła Adamowicza</a></p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>