<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://madeinvilnius.lt/naujienos/transportas/viesasis-transportas/kai-kuriose-viesojo-transporto-stotelese-i-autobusa-leidziama-tik-per-priekines-duris/"/>
    <meta property="og:site_name" content="Made in vilnius"/>
    <meta property="article:published_time" content="2019-11-19T11:37:42+00:00"/>
    <meta property="og:title" content="Kai kuriose viešojo transporto stotelėse į autobusą leidžiama tik per priekines duris"/>
    <meta property="og:description" content="Nuo 2010 metų liepos 15 dienos vilniečių ir miesto svečių į Vilniaus miesto viešąjį transportą buvo prašoma įlipti pro pirmąsias duris. Ši tvarka galiojo gan trumpą laiką: 2015-ųjų metų vasarą į mero postą grįžus Artūrui Zuokui ši tvarka buvo atšaukta. Šiomis dienomis kai kuriose stotelėse vėl pastebėti nauji ženklai, kurie..."/>
  </head>
  <body>
    <article>
      <h1>Kai kuriose viešojo transporto stotelėse į autobusą leidžiama tik per priekines duris</h1>
      <address><time datetime="2019-11-19T11:37:42+00:00">19 Nov 2019, 11:37</time> by <a rel="author">Donatas Andrijauskas</a></address>
      <p>Nuo 2010 metų liepos 15 dienos vilniečių ir miesto svečių į Vilniaus miesto viešąjį transportą buvo prašoma įlipti pro pirmąsias duris. Ši tvarka galiojo gan trumpą laiką: 2015-ųjų metų vasarą į mero postą grįžus Artūrui Zuokui ši tvarka buvo atšaukta.</p>
      <p>Šiomis dienomis kai kuriose stotelėse vėl pastebėti nauji ženklai, kurie nurodo, kad tose stotelėse keleiviai gali įlipti į autobusą tik pro priekines duris. Sulaukėme nemažai klausimų iš vilniečių, ar Vilniuje vėl įsigaliojo seniau galiojusi tvarka. Šį neįprastą ženklą pastebėjome ir mes „Eišiškių“ viešojo transporto stotelėje.</p>
      <p>Pasidomėjus šiuo klausimu ir susisiekus su SĮ „Susisiekimo paslaugos“ įmone, paaiškėjo, jog nuo 2017-ųjų metų vasaros problematiškose viešojo transporto stotelės buvo įvesta sena tvarka – keleivių įlipimas į autobusą tik per priekines duris.</p>
      <p>„2017 metų vasarą dalyje viešojo transporto stotelių įvesta keleivių įlipimo per priekines duris taisyklė. Prieš įvesdami ją, domėjomės ir analizavome, kuriose stotelėse dažniausiai sutinkami netvarkingi, didžiausios socialinės rizikos asmenys, o įvertinę šių asmenų tikslines kelionių kryptis, didžiausią koncentraciją maršrutuose ir dabartinius keleivių srautus stotelėse, sudarėme 47 probleminių stotelių sąrašą. Viena jų ir yra minima Eišiškių plento stotelė“, – rašoma „Susisiekimo paslaugos“ komunikacijos vadovės Miglė Bielinytė komentare.</p>
      <p>„Visos į sąrašą patenkančios stotelės yra išskirtinai paženklintos informacinėmis žalios spalvos lentelėmis, o šiose stotelėse įlipimas į viešąjį transportą galimas tik per priekines duris. Taip stengiamės užtikrinti, kad į viešojo transporto priemones nebūtų galimybės įlipti, pavyzdžiui, neblaiviems ar apsvaigusiems, skleidžiantiems aitrų kvapą ar kitiems asmenims, kurie pažeidžia galiojančias Keleivių ir bagažo vežimo autobusais ir troleibusais Vilniaus mieste taisykles, viešąją tvarką. Be to, viešojo transporto keleivių kontrolieriai šių stotelių patikrai skiria didesnį dėmesį“, – rašo „Susisiekimo paslaugos“ atstovė.</p>
      <p>Problematiškos stotelės: Užtvankos, A. Kojelavičiaus, Dūmų, Širšių, Dilgynė, Hidrogeologijos, Verslo, Metalo, Eišiškių, Dariaus ir Girėno, F. Vaitkaus, Rodūnios kelias, Rodūnios sodų, Paštas, Kirtimai, Tiekimo, Kirtimų geležinkelio stotis, Geologų, Katilinė, Čigonų, Meistrų, Elektros, Stadionas.</p>
      <figure>
        <img src="https://www.madeinvilnius.lt/wp-content/uploads/2016/12/ok_MadeInVilnius_BE-RODYKLES-1-e1480935181661.png"/>
      </figure>
      <p>
        <i>MadeinVilnius.lt informaciją skelbti, cituoti ar kitaip atgaminti visuomenės informavimo priemonėse bei interneto tinklalapiuose be raštiško UAB „Naujosios medijos grupės“ sutikimo neleidžiama.</i>
      </p>
      <h3>Įvertink šį straipsnį</h3>
      <p>Suteikiame jums galimybę įvertinti mūsų turinį. Spustelėkite ant žvaigždės, kad įvertintumėte!</p>
      <ul>
        <li/>
        <li/>
        <li/>
        <li/>
        <li/>
      </ul>
      <p>Pateikti įvertinimą</p>
      <p>30 skaitytojai (-ų) įvertino</p>
      <related>
        <h4>Panašūs pranešimai</h4>
        <a href="https://madeinvilnius.lt/naujienos/transportas/viesasis-transportas/perkelta-viesojo-transporto-bistrycios-stotele/"/>
        <a href="https://madeinvilnius.lt/naujienos/transportas/viesasis-transportas/veliniu-laikotarpiui-daznesnis-viesasis-transportas-laikini-eismo-ribojimai-salia-kapiniu/"/>
        <a href="https://madeinvilnius.lt/naujienos/transportas/viesasis-transportas/nuo-lapkricio-1-d-pokyciai-kai-kuriuose-sostines-autobusu-marsrutuose/"/>
        <a href="https://madeinvilnius.lt/naujienos/transportas/viesasis-transportas/viesojo-transporto-kontrolieriai-moksleiviams-dalina-atsvaitus/"/>
        <a href="https://madeinvilnius.lt/naujienos/transportas/viesasis-transportas/artejant-veliniu-laikotarpiui-daznesnis-viesasis-transportas-laikini-eismo-ribojimai-salia-kapiniu/"/>
        <a href="https://madeinvilnius.lt/naujienos/transportas/viesasis-transportas/keiciamas-1g-ir-55-autobusu-marsrutu-eismo-organizavimas/"/>
      </related>
    </article>
  </body>
</html>