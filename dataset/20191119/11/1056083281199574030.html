<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818438/%DA%A9%D8%A7%D9%87%D8%B4-%DB%B5%DB%B0-%D8%AF%D8%B1%D8%B5%D8%AF%DB%8C-%D9%85%D8%B5%D8%B1%D9%81-%D8%A2%D8%A8-%D8%AF%D8%B1-%D8%AA%D9%85%DB%8C%D8%B2-%DA%A9%D8%B1%D8%AF%D9%86-%D8%AA%D9%88%D8%A7%D9%84%D8%AA-%D9%87%D8%A7"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:44:25+00:00"/>
    <meta property="og:title" content="کاهش ۵۰ درصدی مصرف آب در تمیز کردن توالت‌ها"/>
    <meta property="og:description" content="پژوهشگران آمریکایی، نوعی پوشش لغزنده برای توالت ابداع کرده‌اند که می‌تواند به تمیز ماندن آن کمک کند و نیاز به مصرف آب برای شست و شو را کاهش دهد."/>
  </head>
  <body>
    <article>
      <h6 class="kicker">با فناوری پژوهشگران آمریکایی صورت می‌گیرد</h6>
      <h1>کاهش ۵۰ درصدی مصرف آب در تمیز کردن توالت‌ها</h1>
      <address><time datetime="2019-11-19T11:44:25+00:00">19 Nov 2019, 11:44</time> by <a rel="author">مسعود جعفرشعار</a></address>
      <p>پژوهشگران آمریکایی، نوعی پوشش لغزنده برای توالت ابداع کرده‌اند که می‌تواند به تمیز ماندن آن کمک کند و نیاز به مصرف آب برای شست و شو را کاهش دهد.</p>
      <p><b>به گزارش ایسنا و به نقل از فیز</b>، روزانه بیش از ۱۴۱ میلیارد لیتر آب برای شست‌ و شوی توالت‌ها مصرف می‌شود. با وجود جمعیت قابل توجه انسان‌ها که با مشکل کم آبی روبرو هستند، یافتن راهی برای کاهش مصرف آب، موضوعی بسیار ضروری به نظر می‌رسد.</p>
      <p>پژوهشگران "دانشگاه پنسیلوانیا"(Penn State) در پروژه جدید خود تلاش کرده‌اند تا مقدار مصرف آب را برای شست و شوی توالت‌ها، تا ۵۰ درصد کاهش دهند.</p>
      <p>"تاک سینگ وونگ"(Tak-Sing Wong)، استادیار مهندسی مکانیک و مهندسی پزشکی دانشگاه پنسیلوانیا گفت: ما نوعی پوشش را با الهام از طبیعت ابداع کرده‌ایم که از ورود باکتری‌ و آلودگی پیشگیری می‌کند.</p>
      <p>این پوشش که با همکاری وونگ و "جینگ وانگ"(Jing Wang)، دانشجوی مقطع دکتری دانشگاه پنسیلوانیا ابداع شده، قابلیت استفاده در کاسه سرامیکی توالت را دارد. برای استفاده از این پوشش، ابتدا باید آن را روی توالت اسپری کرد تا پلیمرهای پیوند یافته مولکولی به وجود بیایند و نخستین گام در ساخت پایه نرم این پوشش برداشته شود.</p>
      <p>وونگ گفت: پس از اسپری نخست و خشک شدن آن، مولکول‌هایی روی کاسته توالت پرورش می‌یابند که مانند تار مو هستند و قطر آنها حدود یک میلیون بار کمتر از قطر تار موی انسان است.</p>
      <p>پس از لایه نرمی که اسپری نخست ایجاد می‌کند، دومین اسپری، لایه نازک دیگری را اطراف مولکول‌های شبیه به مو به وجود می‌آورد که موجب می‌شوند سطح کاسه توالت، بسیار لغزنده شود.</p>
      <p>وونگ افزود: هنگامی که در آزمایشگاه، این پوشش را روی کاسه توالت قرار دادیم و سپس، مدفوع مصنوعی را روی آن ریختیم، مشاهده کردیم که مدفوع مصنوعی به طرف پایین می‌لغزد و چیزی از آن روی کاسه توالت باقی نمی‌ماند.</p>
      <p>با وجود این پوشش لغزنده، امکان پاکسازی کاسه توالت به صورت موثر وجود دارد و پسماندها فقط با مقدار کمی آب تمیز می‌شود.</p>
      <p>وونگ اضافه کرد: هدف ما این است تا یک فناوری موثر را به بازار ارائه دهیم که برای همه افراد کارآیی داشته باشد. برای اینکه تاثیر فناوری خود را به بالاترین میزان ممکن برسانیم، باید آن را از محدوده آزمایشگاه خارج کنیم.</p>
      <p>این پژوهش، در مجله "Nature Sustainability" به چاپ رسید.</p>
      <p>انتهای پیام</p>
    </article>
  </body>
</html>