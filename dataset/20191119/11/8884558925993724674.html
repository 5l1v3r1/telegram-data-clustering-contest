<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/avstralec-prezivel-napad-krokodila-tako-da-mu-je-p"/>
    <meta property="og:site_name" content="Primorske novice"/>
    <meta property="article:published_time" content="2019-11-19T11:28:07+00:00"/>
    <meta property="og:title" content="Avstralec preživel napad krokodila, tako da mu je porinil prst v oko"/>
    <meta property="og:description" content="Avstralskemu gozdnemu čuvaju je uspelo preživeti napad"/>
  </head>
  <body>
    <article>
      <h1>Avstralec preživel napad krokodila, tako da mu je porinil prst v oko</h1>
      <address><time datetime="2019-11-19T11:28:07+00:00">19 Nov 2019, 11:28</time> by <a rel="author">STA</a></address>
      <p>
        <b>Avstralskemu gozdnemu čuvaju je uspelo preživeti napad "še posebej prebrisanega" krokodila, in to tako, da mu je med bojem za življenje porinil prst v oko. Kot je medijem pred dnevi povedal čuvaj Craig Dickmann, ki jo je odnesel z ugrizi v roke in noge, ga bo spomin na 2,8 metra dolgega krokodila preganjal do konca življenja.</b>
      </p>
      <figure>
        <img src="https://static.primorske.si/foto/highres/gnweb/720340_266-kroko.jpg"/>
        <figcaption>Fotografija je simbolična. Foto: Andraž Gombač</figcaption>
      </figure>
      <p><b>SYDNEY</b> &gt; Krokodil je Dickmanna napadel, ko se je ta ravno odpravljal z ribolova na nekem odročnem kraju na severu Avstralije.</p>
      <p>"V trenutku, ko sem odhajal, je bila prva stvar, ki sem jo zagledal, njegova glava, ki se je usmerjala proti meni. Ta zvok, zvok šklepetanja njegove čeljusti, me bo preganjal do konca življenja," je novinarjem v bolnišnici v mestu Cairnsu v Queenslandu povedal 54-letni Dickmann.</p>
      <figure>
        <iframe data-src="https://twitter.com/7NewsAdelaide/status/1195248107904045057?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Krokodil ga je zagrabil za stegno, ga skušal odvleči do vode in ga tam utopiti. Dickmannu je v tistem trenutku v glavo šinila ideja, da bi mu v oko, edini mehki del te živali z zelo trdo kožo, porinil prst. "Prst sem porinil tako daleč, ko je bilo le mogoče, in nato je popustil prijem," je še povedal gozdni čuvaj.</p>
      <p>Dickmannu je v nekaj minutah uspelo zlesti na krokodilov hrbet, mu zapreti čeljust in ga nato odriniti stran. Poškodovan se je moral zatem 45 minut voziti do svojega doma, od koder je končno lahko poklical reševalce.</p>
      <p>"Ta krokodil je bil še posebej prebrisan," je novinarjem še povedal Dickmann. In napad na gozdnega čuvaja ga je stal življenja. Kot so sporočile oblasti v Queenslandu, so žival po napadu uspavali.</p>
      <p>Na tropskih območjih severa Avstralije so številni morski krokodili, ki lahko v dolžino dosežejo tudi sedem metrov in tehtajo celo več kot tono, a napadi na ljudi so redki.</p>
    </article>
  </body>
</html>