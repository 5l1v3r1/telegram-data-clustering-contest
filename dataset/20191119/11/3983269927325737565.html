<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/estrasburg-desestima-el-recurs-de-valtonyc-contra-la-pena-a-preso-per-les-seves-lletres/noticia/2964402/"/>
    <meta property="og:site_name" content="CCMA"/>
    <meta property="article:published_time" content="2019-11-19T11:32:00+00:00"/>
    <meta property="og:title" content="Estrasburg desestima el recurs de Valtònyc contra la pena a presó per les seves lletres"/>
    <meta property="og:description" content="Segons la defensa del raper mallorquí, el motiu del rebuig de la demanda és una qüestió de procediment perquè no ha esgotat totes les vies a Espanya"/>
  </head>
  <body>
    <article>
      <h1>Estrasburg desestima el recurs de Valtònyc contra la pena a presó per les seves lletres</h1>
      <h2>Segons la defensa del raper mallorquí, el motiu del rebuig de la demanda és una qüestió de procediment perquè no ha esgotat totes les vies a Espanya</h2>
      <address><time datetime="2019-11-19T11:32:00+00:00">19 Nov 2019, 11:32</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/1/7/1568634913071.jpg"/>
      </figure>
      <p>El Tribunal dels Drets Humans d'Estrasburg no ha admès a tràmit la demanda que el raper Valtònyc<a href="https://www.ccma.cat/324/valtonyc-porta-espanya-al-tribunal-europeu-de-drets-humans/noticia/2884217/"> va presentar contra Espanya per haver vulnerat la seva llibertat d'expressió</a>. Segons la defensa del raper mallorquí,<b> el motiu del rebuig és una qüestió de procediment</b>. El jutge que va veure el cas va considerar que Valtònyc<b> no havia esgotat totes les opcions de recursos dins de la justícia espanyola</b>.</p>
      <p>La decisió es va prendre el juliol passat i ara la defensa espera una explicació més detallada d'Estrasburg per<b> estudiar si torna a presentar la demanda</b>.</p>
      <p>El raper ha matisat en una piulada a Twitter que<b> la demanda "no està desestimada" sinó que "no admesa":</b></p>
      <blockquote>"No està desestimada, sinó no admesa. No afecta el meu procés ni extradició, però ens hauria agradat crear jurisprudència internacional per tots els casos relacionats amb la llibertat d'expressió a Espanya. Europa urgeix revisar la seva actuació en base als drets humans. Seguim."</blockquote>
      <p>La defensa del cantant creu que Estrasburg encara veu possible recórrer la sentència a l'estat espanyol i atribueix el rebuig a tràmit a "qüestions relatives a la via interna", tot i que admet que no els han comunicat les causes. Si es confirma aquesta opció, implicaria que el tribunal encara veuria possible recórrer la condemna a l'estat espanyol. El TEDH només accepta entrar en el fons d'un cas sempre que el demandant hagi <b>esgotat totes les vies de recurs al seu país.</b></p>
      <p>Fa poc més d'un any i mig que Josep Arenas és a Bèlgica i es troba<b> enmig del procés judicial per donar resposta a l'euroordre que la justícia espanyola</b> va dictar contra ell. Valtònyc va ser<b> condemnat a tres anys i mig de presó per delictes d'enaltiment del terrorisme, injúries a la Corona i amenaces.</b></p>
      <p> </p>
      <p>
        <b>Pendent de l'euroordre</b>
      </p>
      <p>El 23 de maig de 2018, el dia abans d'haver d'entrar a la presó, es va saber que se n'havia anat a Bèlgica per evitar l'empresonament. En primera instància, <b><a href="https://www.ccma.cat/324/la-justicia-belga-rebutja-lextradicio-de-valtonyc/noticia/2875746/">un jutge belga en va rebutjar l'extradició a Espanya</a> amb l'argument que estava emparat per la llibertat d'expressió.</b></p>
      <p>El cas de la seva euroordre està p<b>aralitzat al Tribunal d'Apel·lació de Gant,</b> que està pendent de la resolució d'una pregunta prejudicial enviada al Tribunal de Justícia de la Unió Europea sobre l'aplicació de la llei espanyola sobre enaltiment del terrorisme a l'hora d'avaluar com s'aplica l'euroordre.</p>
      <p>El Tribunal d'Apel·lació de Gant va rebutjar al novembre pronunciar-se sobre el cas <b>fins que no hagués consultat el Tribunal de Justícia de la Unió Europea, de Luxemburg.</b></p>
    </article>
  </body>
</html>