<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/sedmica-sled-pojavata-na-disni-otkradnaha-lichnite-danni-na-hiljadi-potrebiteli.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T11:12:00+00:00"/>
    <meta property="og:title" content="Седмица след появата на „Дисни+“ откраднаха личните данни на хиляди потребители"/>
    <meta property="og:description" content="Профилите им се предлагат на черно за много по-ниска цена"/>
  </head>
  <body>
    <article>
      <h1>Седмица след появата на „Дисни+“ откраднаха личните данни на хиляди потребители</h1>
      <h2>Профилите им се предлагат на черно за много по-ниска цена</h2>
      <address><time datetime="2019-11-19T11:12:00+00:00">19 Nov 2019, 11:12</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Само седмица след появата на новата стрийминг платформа „Дисни+“ компанията е поставена пред предизвикателство – хакери са откраднали личните данни и потребителски профили на хиляди потребители, предаде Би Би Си.</p>
      <p>На 12 ноември гигантът в шоубизнеса „Дисни“ пусна своята стрийминг платформа, като за часове счупи рекордите по регистриране на потребители. До края на седмицата 10 млн. души вече имаха профили.</p>
      <p>Още първия ден зрителите се оплакаха, че имат технически проблеми с новата платформа и пробваха да се свържат с техническата поддръжка на „Дисни“, но без успех.</p>
      <p>Оказва се, че още в тези първи часове от появата на новата платформа, хакери са успели да откраднат хиляди профили на потребители. Данните (с които всеки може да гледа видео в платформата) се предлагат срещу заплащане на черния пазар за около три долара на профил – много под цената, която „Дисни“ са определили за услугата.</p>
      <p>Клиенти се оплакаха, че паролите и потребителските им имена са били сменени, след като заплатили абонамент за услугата. „На черно“ профилите се предлагат с подробна информация кога точно изтича дадения абонамент.</p>
      <p>При опит на потребителите да се свържат с поддръжката на „Дисни+“ те били карани да чакат часове наред на телефонната линия или в онлайн чат.</p>
      <p>От компанията все още не са коментирали хакерската атака.</p>
    </article>
  </body>
</html>