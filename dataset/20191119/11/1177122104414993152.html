<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/eveniment-----la-chiinau-se-desfaoara-forumul-regional-de-securitate-cibernetica-148652.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T11:11:00+00:00"/>
    <meta property="og:title" content="EVENIMENT /// La Chișinău se desfășoară Forumul Regional de Securitate Cibernetică"/>
    <meta property="og:description" content="Prim-ministrul Ion Chicu a participat astăzi la deschiderea celei de-a 7-a ediții a „Moldova Cyber Week: Forum Regional de Securitate Cibernetică”, eveniment organizat sub patronajul..."/>
  </head>
  <body>
    <article>
      <h1>EVENIMENT /// La Chișinău se desfășoară Forumul Regional de Securitate Cibernetică</h1>
      <address>
        <time datetime="2019-11-19T11:11:00+00:00">19 Nov 2019, 11:11</time>
      </address>
      <p>Prim-ministrul Ion Chicu a participat astăzi la deschiderea celei de-a 7-a ediții a „Moldova Cyber Week: Forum Regional de Securitate Cibernetică”, eveniment organizat sub patronajul Guvernului de către Serviciul Tehnologia Informației și Securitate Cibernetică, informează MOLDPRES cu referire la Direcţia comunicare și protocol a Executivului.</p>
      <p>Premierul a apreciat importanța evenimentului, întrucât numărul utilizatorilor de internet crește vertiginos, iar astăzi sunt deja peste patru miliarde. În context, atacurile cibernetice asupra infrastructurilor guvernamentale și scurgerile de informații reprezintă un adevărat pericol în adresa stabilității şi securității naționale, atât pe plan socio-economic, cât şi cel politic.</p>
      <p>„O singură țară nu deține resurse și instrumente necesare pentru a asigura securitatea cibernetică. Astfel, trebuie să fortificăm constant cooperarea interinstituțională, regională și, desigur, cea internațională. Protejarea spațiului cibernetic poate fi eficient realizată prin colaborarea dintre Guvernul Republicii Moldova, sectorul privat, care de multe ori, deține și operează o mare parte a infrastructurii, societatea civilă și mediul academic”, a declarat premierul.</p>
      <p>Totodată, Ion Chicu a specificat că având în vedere viteza progresului tehnologic, măsurile de prevenire trebuie să fie actualizate constant pentru a ține pasul cu noile provocări și riscuri. Iar pentru aceasta, trebuie intensificată cooperarea între toți factorii implicați, inclusiv forțe de ordine, industrie, ONG-uri și instituții de cercetare pentru a putea reduce riscul de securitate cibernetică.</p>
      <p>moldpres.md</p>
    </article>
  </body>
</html>