<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/mitsotakis-evropi-agnoi-to-prosfigiko"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T11:00:00+00:00"/>
    <meta property="og:title" content="Μητσοτάκης: Η Ευρώπη αγνοεί το προσφυγικό"/>
    <meta property="og:description" content="Συνέντευξη εφ΄όλης της ύλης παραχώρησε στην Handelsblatt o Πρωθυπουργός της Ελλάδας"/>
  </head>
  <body>
    <article>
      <h1>Μητσοτάκης: Η Ευρώπη αγνοεί το προσφυγικό</h1>
      <h2>Συνέντευξη εφ΄όλης της ύλης παραχώρησε στην Handelsblatt o Πρωθυπουργός της Ελλάδας</h2>
      <address><time datetime="2019-11-19T11:00:00+00:00">19 Nov 2019, 11:00</time> by <a rel="author">Metrosport.gr Team</a></address>
      <p>Η οικονομική εφημερίδα Handelsblatt φιλοξενεί μακροσκελή συνέντευξη με τον Κυριάκο Μητσοτάκη, την οποία παραχώρησε στον ανταποκριτή της εφημερίδας στην Αθήνα, Γκερτ Χέλερ και τη δημοσιογράφο Νικόλ Μπάστιαν. Όπως σημειώνει η εφημερίδα στο πρωτοσέλιδό της προλογίζοντας τη συνέντευξη, ο Κυριάκος Μητσοτάκης «επιρρίπτει βαριές κατηγορίες» στην Ευρώπη για την διαχείριση του προσφυγικού, ενώ στο πεδίο της οικονομίας «ο πρώην τραπεζίτης και επιχειρηματικός σύμβουλος θέλει να αποβάλει την εικόνα μιας χώρας σε κρίση».</p>
      <p>
        <b>«Η κυβέρνηση της ΝΔ είναι κάτι σαν σπάνιο είδος στην Ευρώπη»</b>
      </p>
      <p>Ο Κυριάκος Μητσοτάκης στην αρχή της συνέντευξης δηλώνει ότι «η εικόνα της Ελλάδας έχει ήδη αλλάξει. Η Ελλάδα σήμερα βρίσκεται σε άλλη θέση σε σχέση με αυτή που υπήρχε πριν από τέσσερις μήνες. Οι άνθρωποι νιώθουν πιο σίγουροι. Θεωρούν ότι η χώρα κινείται προς τη σωστή κατεύθυνση (...) Eίμαστε το σπάνιο παράδειγμα μιας κυβέρνησης, η οποία μέσα στους πρώτους έξι μήνες διακυβέρνησης έχει κάνει περισσότερα από όσα έχει υποσχεθεί». Για τον ίδιο «η αισιοδοξία αντανακλάται στις χρηματοπιστωτικές αγορές» και γι αυτό «οι επενδυτές επιστρέφουν». Όπως αναφέρει: «H Eλλάδα δεν είναι πλέον ικέτης αλλά μια χώρα, η οποία συμμετέχει στο διάλογο για τα μεγάλα ευρωπαϊκά και διεθνή θέματα ως ίσος προς ίσο».</p>
      <p>Αναφορικά με την επίτευξη πρωτογενούς πλεονάσματος ύψους 3,5% αναφέρει ότι «το 2020 θα επιτευχθεί πρωτογενές πλεόνασμα 3,5% στον προϋπολογισμό, όπως συμφωνήθηκε από την προηγούμενη κυβέρνηση και τους πιστωτές». Ωστόσο τονίζει ότι η κυβέρνησή του έχει «πειστικά επιχειρήματα» για τη μείωση του πρωτογενούς πλεονάσματος το 2021 και 2022. «Επειδή οι συνθήκες έχουν αλλάξει» σημειώνει και συμπληρώνει: «Δεν χρειαζόμαστε πρωτογενή πλεονάσματα της τάξης του 3,5%, γιατί μπορούμε να αναχρηματοδοτηθούμε με πολύ χαμηλότερο κόστος από το αναμενόμενο. Αυτό βελτιώνει τη βιωσιμότητα του χρέους μας». Τονίζει δε ότι η κυβέρνηση της ΝΔ «είναι κάτι σαν σπάνιο είδος στην Ευρώπη: μια μονοκομματική κυβέρνηση με απόλυτη πλειοψηφία, η οποία γρήγορα εφαρμόζει μεταρρυθμίσεις»</p>
      <p>
        <b>Ο Κ. Μητσοτάκης για το προσφυγικό, την Τουρκία και την ΕΕ</b>
      </p>
      <p>Ένα μεγάλο μέρος της συνέντευξης Μητσοτάκη στην Handelsblatt αφορά στο προσφυγικό. Σχετικά με το ρόλο της Τουρκίας και την άφιξη εκατοντάδων προσφύγων καθημερινά στα ελληνικά νησιά αναφέρει: «Θα το πω ξεκάθαρα. Δεν είναι αποδεκτό. Δεν μπορεί να συνεχιστεί η κατάσταση ως έχει. Είναι προφανές τι συμβαίνει: Η Τουρκία προσπαθεί να χρησιμοποιήσει το μεταναστευτικό ως μοχλό ώστε να πιέσει την Ευρώπη και να επιτύχει παραχωρήσεις. Είπα ανοιχτά στον πρόεδρο Ερντογάν ότι δεν μπορεί να εκμεταλλεύεται χρησιμοθηρικά τους πρόσφυγες και μετανάστες εάν θέλει καλές σχέσεις γειτνίασης με την Ελλάδα». Αναφορικά με τις ενέργειες της Ελλάδας ο Κυρ. Μητσοτάκης σημειώνει ότι «οι διαδικασίες για το άσυλο είναι αυστηρότερες και πιο γρήγορες. Όποιος δεν λαμβάνει άσυλο, πρέπει να επιστρέφει είτε στην Τουρκία είτε στην χώρα καταγωγής του».</p>
      <p>Και τι περιμένει από την Ευρώπη; «Η Ευρώπη αγνοεί το πρόβλημα. Αλλά πλέον δε θα δεχθώ άλλο να προσποιείται κάποιος ότι το πρόβλημα αφορά μόνο την Ελλάδα. Πρέπει να λύσουμε το πρόβλημα σε ευρωπαϊκό επίπεδο. Η ΕΕ πρέπει να προωθήσει τις προτάσεις του γερμανού υπ. Εσωτερικών Χορστ Ζεεχόφερ για τη μεταρρύθμιση του συστήματος ασύλου του Δουβλίνου. Χρειαζόμαστε μια ενιαία ευρωπαϊκή πολιτική ασύλου» σημειώνει ο Κυρ. Μητσοτάκης συμπληρώνοντας εμφατικά: «Δεν μπορεί μια ευρωπαϊκή χώρα να επωφελείται μόνο από τα πλεονεκτήματα του χώρου Σένγκεν και από την άλλη να αρνείται να μοιραστεί το βάρος (σσ: του προσφυγικού), όπως κάνουν μερικές χώρες της Ανατολικής Ευρώπης. Η Ευρώπη αντιμετωπίζει τις χώρες πρώτης υποδοχής, όπως η Ελλάδα, σαν βολικούς χώρους στάθμευσης προσφύγων και μεταναστών. Αυτό είναι η ευρωπαϊκή αλληλεγγύη; Όχι! Δεν θα το δεχθώ άλλο».</p>
      <p>
        <b>«Η Ευρώπη χρωστά πολλά στη Μέρκελ»</b>
      </p>
      <p>Σε ερώτηση σχετικά με το τι περιμένει από τη Γερμανία στο πεδίο της διαμόρφωσης της ευρωπαϊκής πολιτικής σήμερα και στο μέλλον ο Κ. Μητσοτάκης απαντά: «Η καγκελάριος Μέρκελ είναι μια σταθερή και αξιόπιστη πολιτικός που υπερασπίζεται τις ευρωπαϊκές αξίες. Η Ευρώπη της χρωστά πολλά, ιδίως γιατί κράτησε την Ευρώπη ενωμένη σε μια πολύ δύσκολη εποχή. Βρισκόμαστε τώρα στο κατώφλι μιας νέας εποχής. Τι ρόλο θα διαδραματίσει η Γερμανία μελλοντικά εξαρτάται επίσης από τις εγχώριες πολιτικές εξελίξεις. Δεν είναι η θέση μου να δώσω συμβουλές». Όσο για το αν έχει κάποια επιθυμία που θα ήθελε να εκφράσει προς τη γερμανική κυβέρνηση, ο Κυρ. Μητσοτάκης εκτιμά ότι θα συνέφερε τόσο τη Γερμανία όσο και την Ευρώπη «μια πιο μετριοπαθής και στοχευμένη δημοσιονομική χαλάρωση», ενώ εκτιμά ότι «η νομισματική πολιτική έχει φτάσει στα όριά τη» και ότι το κύριο μέλημα όλων θα πρέπει τώρα να είναι «η δημιουργία βιώσιμης ανάπτυξης».</p>
      <p>Έχοντας κατά νου την κατάσταση στην Ελλάδα σημειώνει ότι «η αύξηση των δημοσιονομικών δαπανών χωρίς διαρθρωτικές μεταρρυθμίσεις δεν αποτελεί συνετή στρατηγική» καθώς και ότι «αυτός είναι ένας από τους λόγους της ευρωκρίση». Τονίζει μάλιστα ότι «αυτά τα λάθη δεν πρέπει να επαναληφθούν. Έμαθα τι πήγε στραβά στην Ελλάδα – αλλά και τι πήγε καλά». Τι πήγε εν τέλει καλά όμως, τον ρωτούν οι δύο δημοσιογράφοι. Ο Κυρ. Μητσοτάκης απάντα: «Οι Γερμανοί παρατηρητές υποτιμούν εν μέρει το πόσο έπρεπε να υποφέρει ο ελληνικός λαός, πόσες μεταρρυθμίσεις έπρεπε να εφαρμοστούν τα τελευταία χρόνια και πόσες αντοχές είχε η κοινωνία. Δεν ήταν αυτονόητο ότι η Ελλάδα μετά από δέκα χρόνια κρίσης βρίσκεται εδώ που στεκόμαστε σήμερα. Θα μπορούσαμε να είχαμε μια αποτυχημένη χώρα. Κι αυτό δεν συμβαίνει. Σήμερα είμαστε πιο ώριμοι. Γι αυτό και είμαι τόσο σίγουρος ότι μπορούμε να αφήσουμε την κρίση πίσω μας»</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/elpe-apoklistikos-chorigos-sto-mitef-greece-startup-competition-2020"/>
        <a href="http://www.metrosport.gr/article/katerini-kideftikan-mana-ke-kori-pou-skotothikan-se-charadra"/>
        <a href="http://www.metrosport.gr/article/thessaloniki-mathitis-katingile-tin-epithesi-me-siderogrothies"/>
        <a href="http://www.metrosport.gr/article/simera-kidia-tis-17chronis-ke-tis-mitera-tis-stin-katerini"/>
        <a href="http://www.metrosport.gr/article/thessaloniki-diamartiria-astinomikon-logo-metanasteftikou"/>
        <a href="http://www.metrosport.gr/article/thessaloniki-aftoforo-gia-osous-odigoun-epikindina-ston-periferiako"/>
      </related>
    </article>
  </body>
</html>