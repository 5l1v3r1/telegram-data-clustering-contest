<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/nehody/sest-lidi-zraneni-vybuch-chemikalie-hamr-na-jezere.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T11:09:00+00:00"/>
    <meta property="og:title" content="Při výbuchu chemikálií v Hamru se zranilo osm lidí, z toho dva těžce"/>
    <meta property="og:description" content="Podle prvotních informací došlo v úterý dopoledne ve firmě k výbuchu při mísení chemických látek. Exploze část chemikálií rozmetala do okolí, látky se smíchaly s vodou a došlo k požáru kabelů. Hasiči z areálu evakuovali celkem devět lidí."/>
  </head>
  <body>
    <article>
      <h1>Při výbuchu chemikálií v Hamru se zranilo osm lidí, z toho dva těžce</h1>
      <address><time datetime="2019-11-19T11:09:00+00:00">19 Nov 2019, 11:09</time> by <a rel="author">Petra Hámová</a></address>
      <p>„Dva lidé utrpěli těžká zranění a v kritickém stavu byli převezeni do nemocnice. Jeden člověk měl středně těžké zranění, dalších pět lidí se zranilo lehce,“ informoval mluvčí Zdravotnické záchranné služby Michael Georgiev. Chemických látek se při zásahu nadýchali i sami zdravotníci a budou muset na vyšetření „V tuto chvíli přestavujeme posádky. Kvůli kontaminaci posádky nemohl vzlétnout ani náš vrtulník. Na místě však byla posádka z Prahy,“ dodal Georgiev.</p>
      <figure>
        <img src="https://g.denik.cz/25/43/nazdar-bazar-trziste-dary-burza-kuchynske-potreby-vymena_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/nazdar_bazar_zdarma_prodej_vybaveni_domacnosti_kuchyn_20191118.html">Petr Noščák z Liberce pořádá bazary zaměřené na vybavení do domácností Přečíst článek ›</a>
      </aside>
      <p>Podle hasičů má být na pozorování deset záchranářů a dekontaminaci musí absolvovat dvě sanitní vozidla. „Jedna sanita je dekontaminována přímo na místě,“ podotkla mluvčí profesionálních hasičů v Libereckém kraji Lucie Hložková. Starosta Hamru na Jezeře Milan Dvořák upozornil občany, aby nevětrali a zbytečně nechodili ven. Jak uvedl na sociální síti se do ovzduší dostala pravděpodobně kyselina sírová. Podle hasičů by však koncentrace chemických látek v ovzduší neměla být vysoká.</p>
      <p>Podle prvotních informací došlo ve firmě k výbuchu při mísení chemických látek. Exploze část chemikálií rozmetala do okolí, látky se smíchaly s vodou a došlo k požáru kabelů. Hasiči z areálu evakuovali celkem devět lidí.</p>
      <figure>
        <img src="https://g.denik.cz/7/7f/hamr-vybuch-hasici-01_denik-630.jpg"/>
      </figure>
      <p>Jak mluvčí hasičů Lucie Hložková sdělila, v průmyslovém provozu, který je mimo obydlenou, zónu stále pracují hasiči-chemici ve speciálních oblecích a provádí průzkum, o jaké látky se jedná. „Je zatím jisté, že nejde jen o jednu konkrétní chemikálii, ale o kombinaci několika látek,“ řekla Hložková. Podle ní do Hamru míří speciální laboratoř z České Kamenice, která přesně vyhodnotí odebrané vzorky. „Výsledky budou k dispozici později,“ dodala Hložková.</p>
      <p>Sama vyjela také do oblasti mimořádné události. „Domky byly dost daleko. Blíže nepopsatelný zápach jsem slabě cítila a kolegové se mě neustále ptali, jestli se mi nemotá hlava,“ popsala Lucie Hložková. „Doporučení, aby lidé nevětrali, je dostatečné.“Událost začnou vyšetřovat také kriminalisté, ale teprve až své šetření uzavřou chemici a hasiči.</p>
      <figure>
        <img src="https://g.denik.cz/25/53/api-2377_denik-150-3x2.jpg"/>
      </figure>
      <aside>
        <a href="https://ceskolipsky.denik.cz/zpravy_region/zimni-udrzbu-v-libereckem-kraji-posili-nove-stroje-a-dalsi-pomocnici-20191119.html">Zimní údržbu v Libereckém kraji posílí nové stroje a další pomocníci Přečíst článek ›</a>
      </aside>
      <p>„Na místě jsou stále jen hasiči v ochranných oblecích. Až to bude možné, začnou policisté zjišťovat, proč k tomu úniku nebezpečných látek došlo a rozhodnou o dalším postupu,“ sdělila před druhou hodinou odpoledne policejní mluvčí Ivana Baláková.</p>
      <p> </p>
      <p>
        <b>
          <i> </i>
        </b>
      </p>
    </article>
  </body>
</html>