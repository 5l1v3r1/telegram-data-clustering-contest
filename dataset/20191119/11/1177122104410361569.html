<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.timpul.md/articol/bugetul-ue-pentru-2020-a-fost-stabilit-dupa-negocieri-dure--mai-muli-bani-pentru-clima-148655.html"/>
    <meta property="og:site_name" content="Timpul.md"/>
    <meta property="article:published_time" content="2019-11-19T11:17:00+00:00"/>
    <meta property="og:title" content="Bugetul UE pentru 2020 a fost stabilit, după negocieri dure. Mai mulți bani pentru climă"/>
    <meta property="og:description" content="Statele membre şi Parlamentul European au reuşit să ajungă luni seara la un acord privind un buget de 168,7 miliarde de euro pentru anul 2020, a anunţat într-un comunicat Grupul..."/>
  </head>
  <body>
    <article>
      <h1>Bugetul UE pentru 2020 a fost stabilit, după negocieri dure. Mai mulți bani pentru climă</h1>
      <address>
        <time datetime="2019-11-19T11:17:00+00:00">19 Nov 2019, 11:17</time>
      </address>
      <p>Statele membre şi Parlamentul European au reuşit să ajungă luni seara la un acord privind un buget de 168,7 miliarde de euro pentru anul 2020, a anunţat într-un comunicat Grupul Partidului Popular European (PPE), informează marţi AFP.</p>
      <p>“Avem un acord”, a confirmat pe Twitter şi preşedinţia finlandeză a Consiliului UE.</p>
      <p>Parlamentul European a obţinut din partea statelor membre o creştere a bugetului cu 850 de milioane de euro faţă de propunerea Comisiei Europene, pentru a finanţa combaterea încălzirii globale, digitalizarea şi programele Erasmus+ pentru tineri, a mai anunţat PPE, potrivit Agerpres.</p>
      <p>“Am consolidat liniile bugetare pentru climă cu o jumătate de miliard de euro prin această propunere”, a precizat deputata europeană PPE Monika Hohlmeier, negociatoare din partea Parlamentului European pentru bugetul pe 2020.</p>
      <p>“Grupul PPE a reuşit de asemenea să negocieze o finanţare suplimentară pentru digitalizare, de pe urma căreia cetăţenii europeni din toate ţările UE vor beneficia prin locuri de muncă competitive, o sănătate mai bună şi servicii mai bune”, a adăugat Monika Hohlmeier.</p>
      <p>Acordul aduce şi “un sprijin crescut pentru tineri prin creşterea bugetului dedicat programelor Erasmus+ şi DiscoverEU”, a mai precizat eurodeputata PPE.</p>
      <p>“Cu mai mulţi bani pentru priorităţile noastre - o creştere globală de 850 milioane de euro pentru climă, digitalizare şi tineri - bugetul pe 2020 este un succes pentru Grupul PPE”, a punctat Hohlmeier.</p>
      <p>A fost nevoie de trei săptămâni de negocieri dificile pentru a se ajunge la acest acord. Negocierile bugetului pe 2020 oferă indicii despre poziţia statelor membre cu privire la negocierile în curs ale bugetului multianual al UE pentru perioada 2021-2027.</p>
      <p>Acordul asupra bugetului pe 2020, convenit luni, aduce nivelul total al angajamentelor Uniunii la 168,7 miliarde de euro, iar nivelul plăţilor la 153,5 miliarde de euro.</p>
      <p>Sursa: Agerpres</p>
    </article>
  </body>
</html>