<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/19/news/spagna_e_il_giorno_di_luis_enrique_torna_in_panchina_dopo_la_morte_della_figlia-241408531/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T11:51:00+00:00"/>
    <meta property="og:title" content="Il ritorno di Luis Enrique, dopo il dramma si riprende la Spagna"/>
    <meta property="og:description" content="Dimessosi lo scorso giugno per stare accanto alla figlia (poi morta) malata di tumore alle ossa, l'ex allenatore del Barcellona guiderà la Roja agli"/>
  </head>
  <body>
    <article>
      <h1>Il ritorno di Luis Enrique, dopo il dramma si riprende la Spagna</h1>
      <h2>Dimessosi lo scorso giugno per stare accanto alla figlia (poi morta) malata di tumore alle ossa, l'ex allenatore del Barcellona guiderà la Roja agli Europei del 2020. Via Robert Moreno, l'ex vice che gli era subentrato. Dura la stampa iberica: "E' un circo"</h2>
      <address>
        <time datetime="2019-11-19T11:51:00+00:00">19 Nov 2019, 11:51</time>
      </address>
      <p><b>MADRID</b> - Ora c'è anche l'ufficialità. Luis Enrique torna alla guida della Spagna. A Robert Moreno, ct fino a ieri, non è bastato qualificarsi agli Europei del 2020 in anticipo e senza sconfitte, perché la Federcalcio spagnola ha deciso di affidare nuovamente la panchina della Roja all'ex allenatore di Roma e Barcellona, che si riprende le Furie Rosse dopo la <a href="https://www.repubblica.it/sport/calcio/esteri/2019/08/29/news/morta_figlia_luis_enrique-234668464/">morte della figlia Xana</a>. Luis Enrique, già sulla panchina della Nazionale dal 9 luglio del 2018, <a href="https://www.repubblica.it/sport/calcio/esteri/2019/06/19/news/spagna_luis_enrique_di_dimette_moreno_nuovo_ct-229163686/">si era dimesso il 19 giugno di quest'anno</a>, a 11 mesi dal suo incarico, proprio per stare vicino alla figlia di 9 anni, malata di un tumore alle ossa. "Per Luis Enrique la porta era aperta. L'ho sempre detto con sincerità - ha spiegato in conferenza stampa il presidente della Federcalcio iberica Luis Rubiales -. Quando ci ho parlato? Dalla morte della figlia per tre volte. La prima il 29 agosto quando gli ho fatto le mie condoglianze, abbiamo parlato in una riunione alla fine di ottobre e poi ieri".</p>
      <h3>La rabbia di Moreno</h3>
      <p>Una notizia, già anticipata ieri da 'Cadena Cope' prima della <a href="https://www.repubblica.it/sport/calcio/esteri/2019/11/18/news/qual_euro2020_svizzera_e_danimarca_staccano_pass_pokerissimo_spagna-241380272/">vittoria della Spagna per 5-0 sulla Romania</a>, che ha fatto il giro del mondo. Moreno, promosso da vice a Ct dopo l'addio di Luis Enrique, si era sempre detto pronto a fare un passo indietro e che sarebbe stato felice di ridare la panchina all'ex Barcellona, ma secondo la stampa spagnola non ha gradito i modi della Federazione che lo ha tenuto all'oscuro di tutto. Ieri non ha voluto parlare in conferenza stampa e, riferiscono i media iberici, ha salutato i giocatori (anche per loro scena muta a fine partita) in lacrime. "Tra la prima chiamata e ottobre, proprio Moreno ci ha detto che Luis Enrique era pronto per ritornare" ha detto Rubiales ricostruendo poi le tappe che hanno portato alla scelta. "Lunedì riceviamo un messaggio di Moreno in cui ci comunica la volontà di discutere la sua uscita, confermandoci la sua disponibilità a farsi da parte, senza ostacolare l'arrivo dell'ex Barça. D'accordo con Molinas (dirigente dell'area sportiva presente in conferenza, ndr) chiamo Luis Enrique e gli comunico la volontà di Moreno, chiedendogli se vuole ritornare. Lui accetta con piacere, ringraziandomi per aver mantenuto la parola data. Oggi Moreno doveva avere una riunione alle 10 con Molinas, ma non si è presentato e ha mandato due avvocati al suo posto. Lui sapeva già tutto, ancor prima di noi. E' stato lui a dirci di voler andare via. Se siamo qui è perché è successo qualcosa di imprevisto. Volevamo pianificare tutto con calma dall'1 gennaio. Siamo molto contenti del lavoro fatto da Moreno (7 vittorie e 2 pareggi) -. Le decisioni di Luis Enrique sul suo staff sono valutazioni personali, così come quelle di Moreno, che non ha voluto proseguire. Abbiamo parlato con i capitani e spiegato tutto. Con il comportamento che ha avuto Moreno non potevamo che chiamare Luis Enrique, non so cosa sia successo".</p>
      <h3>Le critiche della stampa alla Federazione</h3>
      <p>Oggi, però, il presidente federale Josè Luis Rubiales incassa le critiche compatte della stampa, ma anche di ex giocatori, allenatori e in generale degli addetti ai lavori. 'Marca' definisce un "circo" l'ambiente che circonda la Roja. In molti hanno paragonato quel che sta accadendo in queste ore, al terremoto esploso a Krasnodar nel giugno del 2018 a poche ore dal debutto al Mondiale: in quel caso fu esonerato Lopetegui e la nazionale venne affidata a Hierro. Il motivo? L'annuncio del Real che ufficializzava l'ingaggio del ct, un affronto per la Federazione spagnola che decise di licenziare il commissario tecnico a poche ore dall'esordio nella kermesse iridata, un'avventura che poi si rivelò fallimentare.</p>
    </article>
  </body>
</html>