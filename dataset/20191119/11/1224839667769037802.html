<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/prwtoboylia-perifereiarxi-attikis-odiki-a-113542.html?category_id=51"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T11:51:00+00:00"/>
    <meta property="og:title" content="Πρωτοβουλία του Περιφερειάρχη Αττικής για την οδική ασφάλεια"/>
    <meta property="og:description" content="Με πρωτοβουλία του Περιφερειάρχη Αττικής Γ. Πατούλη πραγματοποιήθηκε χθες ευρεία σύσκεψη στην Περιφέρεια, με τη συμμετοχή εκπροσώπων της Κυβέρνησης, της Τροχαίας, των Σωμάτων Ασφαλείας και υπηρεσιακών στελεχών της Περιφέρειας, με αντικείμενο την οδική ασφάλεια. Να σημειωθεί ότι για πρώτη φορά πραγματοποιείται συνάντηση, στην οποία επιτυγχάνεται διασύνδεση όλων των εμπλεκόμενων φορέων σε ζητήματα οδικής ασφάλειας."/>
  </head>
  <body>
    <article>
      <h1>Πρωτοβουλία του Περιφερειάρχη Αττικής για την οδική ασφάλεια</h1>
      <address>
        <time datetime="2019-11-19T11:51:00+00:00">19 Nov 2019, 11:51</time>
      </address>
      <p>Με πρωτοβουλία του Περιφερειάρχη Αττικής Γ. Πατούλη πραγματοποιήθηκε χθες ευρεία σύσκεψη στην Περιφέρεια, με τη συμμετοχή εκπροσώπων της Κυβέρνησης, της Τροχαίας, των Σωμάτων Ασφαλείας και υπηρεσιακών στελεχών της Περιφέρειας, με αντικείμενο την οδική ασφάλεια. Να σημειωθεί ότι για πρώτη φορά πραγματοποιείται συνάντηση, στην οποία επιτυγχάνεται διασύνδεση όλων των εμπλεκόμενων φορέων σε ζητήματα οδικής ασφάλειας.</p>
      <p>Στόχος της πρώτης διευρυμένης σύσκεψης, ήταν η συγκρότηση μίας ειδικής επιτροπής με τη συμμετοχή μελών από όλους τους αρμόδιους φορείς, η οποία θα έχει ως αντικείμενο την επεξεργασία προτάσεων και παρεμβάσεων για την ενίσχυση της οδικής ασφάλειας στο οδικό δίκτυο της Αττικής. Παράλληλα συμφωνήθηκε να πραγματοποιηθεί μια ημερίδα στην οποία και θα συζητηθούν όλα τα ζητήματα που αφορούν στην οδική ασφάλεια.</p>
      <p>
        <b>Γ. Πατούλης: «Οι στόχοι που θα τεθούν θα μετουσιωθούν σε πράξεις μέσα σε συγκεκριμένα χρονοδιαγράμματα»</b>
      </p>
      <p>Κατά την τοποθέτηση του ο κ. Πατούλης χαρακτήρισε ως ύψιστη προτεραιότητα την ενίσχυση της οδικής ασφάλειας στην Αττική και επισήμανε πως στόχος της επιτροπής που θα συσταθεί με τη συνδρομή όλων των άξιων στελεχών, θα είναι να μετουσιωθούν τα λόγια σε αποτελεσματικές πράξεις και δράσεις με συγκεκριμένα χρονοδιαγράμματα. Μάλιστα υπογράμμισε ότι τα  αποτελέσματα  που θα προκύψουν από τη σύσταση της Ειδικής Επιτροπής μπορούν να αξιοποιηθούν σε εθνικό επίπεδο.</p>
      <p>Συμπληρωματικά εισηγήθηκε και τη διοργάνωση σχετικής ημερίδας με τη συμμετοχή και μαθητών από σχολεία της Αττικής η οποία θα έχει ενημερωτικό και εκπαιδευτικό χαρακτήρα. «Θα δώσουμε έμφαση στην εκπαίδευση των πολιτών πάνω σε ζητήματα κυκλοφοριακής αγωγής. Πρέπει να πάψουμε να είμαστε ουραγοί σε αυτό το ζήτημα και να θρηνούμε κάθε χρόνο χιλιάδες θύματα στην άσφαλτο. Αυτό πρέπει να σταματήσει και προς αυτή την κατεύθυνση η Περιφέρεια Αττικής αναλαμβάνει συγκεκριμένες πρωτοβουλίες», ανέφερε.</p>
      <p>
        <b>Το τρίπτυχο των δράσεων: Εκπαίδευση – Υποδομές – αστυνόμευση</b>
      </p>
      <p>Κατά τη συζήτηση συμφωνήθηκε πως οι δράσεις που απαιτείται να δρομολογηθούν θα πρέπει να βασιστούν σε 3 άξονες, με πρώτο την εκπαίδευση και ενημέρωση των πολιτών σε θέματα οδικής ασφάλειας, δεύτερο τη δημιουργία υποδομών που θα συμβάλλουν στην πρόληψη ατυχημάτων και τρίτον την αστυνόμευση προκειμένου να διασφαλιστεί η τήρηση του κώδικα κυκλοφορίας.</p>
      <p>Μεταξύ των προτεινόμενων δράσεων που αναφέρθηκαν κατά τη συζήτηση από τους εκπροσώπους όλων των εμπλεκόμενων φορέων ως βασικότερες αναδείχθηκαν η αυστηρή αστυνόμευση των λωρίδων έκτακτης ανάγκης, η αναπροσαρμογή των ορίων ταχύτητας εντός του αστικού ιστού, αλλά και η χρήση τεχνολογίας, μέσα από καινοτόμες εφαρμογές. Ειδικότερα επισημάνθηκαν μεταξύ άλλων:</p>
      <ul>
        <li>Η ανάγκη ενοποίησης των ηλεκτρονικών συστημάτων της Περιφέρειας με αυτά του Υπουργείου Οικονομικών και της Ελληνικής Αστυνομίας, με στόχο τη διαμόρφωση ενός ολοκληρωμένου σχεδιασμού για την εποπτεία και καταγραφή παραβάσεων</li>
        <li>Αυστηρή αστυνόμευση για την αποσυμφόρηση των ΛΕΑ  </li>
        <li>Συνεργασία της Περιφέρειας με το Υπουργείο Ψηφιακής διακυβέρνησης για να μπορούν να αξιοποιηθούν ψηφιακά δεδομένα που αφορούν στις παραβάσεις</li>
        <li>Υλοποίηση ολοκληρωμένου σχεδίου για την αποτελεσματικότερη εποπτεία και τον εντοπισμό παραβάσεων</li>
        <li>Σε συνεργασία Περιφέρειας και Υπουργείου Παιδείας, να ενταχθούν στο εκπαιδευτικό πρόγραμμα των σχολείων επιμορφωτικές δράσεις που θα συμβάλλουν στην καλύτερη ενημέρωση των μαθητών σε ζητήματα οδικής ασφάλειας.</li>
        <li>Αναγκαιότητα αναπροσαρμογής των ορίων ταχύτητας μέσα στον αστικό ιστό. (Μεταξύ των προτάσεων που έγιναν ήταν η μείωση του ορίου ταχύτητας από τα 50 στα 30 km/h).</li>
      </ul>
      <p>Να επισημανθεί ότι θα δοθεί ιδιαίτερη έμφαση  στο ζήτημα της εκπαίδευσης. Μάλιστα ο Γ. Πατούλης υπογράμμισε ότι σε συνεργασία με το  υπ. Παιδείας, είναι ανάγκη το μάθημα της κυκλοφοριακής αγωγής να μετακινηθεί από την ευέλικτη ζώνη στο κανονικό εκπαιδευτικό πρόγραμμα.  Το σχετικό αίτημα, επισημάνθηκε από την εκπρόσωπο της υφυπουργού κ. Ζαχαράκη ότι εξετάζεται θετικά.</p>
      <p>Ως ιδιαίτερα κρίσιμο χαρακτηρίστηκε και το ζήτημα των υποδομών. Σε αυτή την κατεύθυνση σημαντική θα είναι η συμβολή του ΤΕΕ καθώς όπως επισήμανε ο Πρόεδρος του Γ. Στασινός θα συμβάλλει στην προσπάθεια, παρέχοντας δωρεάν τις τεχνικές προδιαγραφές για την κατασκευή πεζοδρομίων.</p>
      <p>Στη σύσκεψη μετείχαν ο Γ. Γ.  του υπ. Περιβάλλοντος Ε. Μπακογιάννης, Εκτελεστικός Γραμματέας της Περιφέρειας Γ. Σελίμης, η διευθύντρια του γραφείου υφ. Παιδείας Κ. Εξαρχάκου εκπροσωπώντας την κα Ζαχαράκη και ο επιστημονικός συνεργάτης του υπουργείου Ε. Μαυρικάκης, ο Πρόεδρος του ΤΕΕ Γ. Στασινός, ο Διοικητής της Τροχαίας Σ. Λάσκος, ο Πρόεδρος της Επιτροπής Οδικής ασφάλειας της Βουλής Χ. Κέλλας, ο Γ. Γ. του υπ. Ναυτιλίας Ε. Κυριαζόπουλος, ο Πρόεδρος του ΕΚΑΒ Ν. Παπαευσταθίου,  ο Αντιπεριφερειάρχης Μεταφορών Β. Γιαννακόπουλος, η Αντιπλοίαρχος του Λιμενικού Σώματος Ν. Καρατζιά, ο εκπρόσωπος του αρχηγού της Ελληνικής Αστυνομίας Σμήναρχος Γ. Δημητρίου, ο εκπρόσωπος του αρχηγού του πυροσβεστικού σώματος Πύραρχος Π. Νιάφας, ο Πρόεδρος των Συγκοινωνιολόγων του ΕΜΠ Κ. Κεπαπτζόγλου, η Διευθύντρια Αναπτυξιακών έργων της Περιφέρειας Ε. Βελγάκη, ο Γενικός Διευθυντής Μεταφορών της Περιφέρειας Η. Δόλγυρας, ο τεχνικός σύμβουλος Θ. Καρδοματέας, ο σύμβουλος  της Περιφέρειας σε θέματα οδικής ασφάλειας Κ. Λογοθέτης, ο σύμβουλος σε ζητήματα Μεταφορών της Περιφέρειας Ε. Ματσούκης, ο Προϊστάμενος της τεχνικής υπηρεσίας Π. Καρυώτης, ο εκπρόσωπος του υπ. Μεταφορών-Διευθυντής στρατηγικού σχεδιασμού μεταφορών και οδικής ασφάλειας Δ. Παπαγιαννίδης, ο καθηγητής Πανεπιστημίου Θεσσαλίας Ν. Ηλιού, ο εκπρόσωπος του Δημάρχου Αθηναίων Δ. Θεοδωρόπουλος, ο εκπρόσωπος του υφ. Προστασίας του Πολίτη Ε. Κουντρομιχάλης, ο εκπρόσωπος του αρχηγού του ΓΕΣ Χ. Μπουγάδης, ο συνεργάτης του υπ. Ψηφιακής διακυβέρνησης, Θ. Σταβέρης-Πολυκαλάς και  ο προϊστάμενος επιχειρησιακού σχεδιασμού της δημοτικής αστυνομίας Π. Δικαιάκος.</p>
    </article>
  </body>
</html>