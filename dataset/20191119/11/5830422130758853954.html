<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140774/%D8%B3%D8%B1%D9%85%D8%A7%DB%8C%D9%87-%DA%AF%D8%B0%D8%A7%D8%B1%DB%8C-%D8%A8%DB%8C%D9%85%D9%87-%D9%87%D8%A7-%D8%AF%D8%B1-%D8%A8%D9%88%D8%B1%D8%B3-%DB%B2%DB%B0-%D8%AF%D8%B1%D8%B5%D8%AF-%D8%A8%DB%8C%D8%B4%D8%AA%D8%B1-%D9%85%DB%8C-%D8%B4%D9%88%D8%AF-%D8%AD%D9%82-%D8%A8%DB%8C%D9%85%D9%87-%DB%B6%DB%B0-%D9%87%D8%B2%D8%A7%D8%B1-%D9%85%DB%8C%D9%84%DB%8C%D8%A7%D8%B1%D8%AF%DB%8C"/>
    <meta property="og:site_name" content="boursepress.ir"/>
    <meta property="article:published_time" content="2019-11-19T11:08:00+00:00"/>
    <meta property="og:title" content="سرمایه گذاری بیمه ها در بورس ۲۰ درصد بیشتر می شود /حق بیمه ۶۰ هزار میلیاردی"/>
    <meta property="og:description" content="رئیس کل بیمه مرکزی از افزایش ۲۰ درصدی سرمایه گذاری شرکت های بیمه ها در بورس تا سال آینده و سهم حق بیمه ۶۰ هزار میلیارد تومانی در سال جاری خبر داد."/>
  </head>
  <body>
    <article>
      <h1>سرمایه گذاری بیمه ها در بورس ۲۰ درصد بیشتر می شود /حق بیمه ۶۰ هزار میلیاردی</h1>
      <h2>رئیس کل بیمه مرکزی :</h2>
      <address>
        <time datetime="2019-11-19T11:08:00+00:00">19 Nov 2019, 11:08</time>
      </address>
      <p>
        <i>رئیس کل بیمه مرکزی از افزایش ۲۰ درصدی سرمایه گذاری شرکت های بیمه ها در بورس تا سال آینده و سهم حق بیمه ۶۰ هزار میلیارد تومانی در سال جاری خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، غلامرضا سلیمانی در افتتاحیه ششمین نمایشگاه بورس، بانک و بیمه از آغاز بکار دومین شرکت بیمه تخصصی زندگی خبر داد و گفت: تلاش بیمه مرکزی در حوزه بیمه زندگی آن است که از بیمه های عمومی به سمت بیمه های تخصصی حرکت کرده و پول های خرد جامعه را در کنار بانک و بورس جمع آوری و سرمایه گذاری کند.</p>
      <p>وی افزود: بیمه مرکزی به عنوان هیات موسس در بورس بین الملل حضور خواهد یافت که گسترش و تعمیق نظام تامین مالی، بازار پول و بازار سرمایه و در نهایت ارتقاء فرصت بیمه را در پی دارد. تمامی صنایع و افراد در معرض انواع خطرها و ریسک ها قرار دارند و بر این اساس صنعت بیمه می تواند این ریسک ها را به حداقل رسانده و اطمینان بخشی ایجاد کند.</p>
      <p>این مقام مسئول گفت: هر چه ضریب نفوذ بیمه اقتصاد بیشتر باشد رشد اقتصادی نیز افزایش بیشتری خواهد یافت و این در شرایطی است که بیمه رکن اصلی صنعت خدمات است و خدمات نیز می تواند میزان رشد سرمایه گذاری را افزایش دهد. در یک مقطع زمانی تنها ۴ شرکت بیمه در ایران فعالیت می کردند اما به ۳۲ شرکت ارتقا یافته است. ضمن اینکه تنها یک شرکت ، دولتی است. بنابراین ۳۲ درصد نظام بیمه دولتی به شمار می رود.</p>
      <p>سلیمانی ادامه داد: طبق قانون حق بیمه ها تا ۴۰ درصد باید در بازار سرمایه، سرمایه گذاری شود که این عدد درحال حاضر ۲۰ درصد است. درحالی که در کشورهای پیشرفته به ۸۰ درصد هم رسیده است. البته تا سال ۹۹ این سهم را به ۴۰ درصد ارتقا خواهیم داد. بیمه مرکزی قصد دارد تا اوراق بیمه ای را به اوراق بهادار تبدیل کرده تا در بازار سرمایه قابل خرید و فروش باشد.</p>
      <p>وی گفت: حدود ۱۱ میلیون نفر در ایران تحت پوشش بیمه زندگی قرار دارند که معادل ۱۴.۵ درصد جمعیت است که باید به ۶۰ درصد ارتقا یابد. ضریب نفوذ بیمه ۲.۴ بوده که باید به ۷ درصد افزایش یابد و البته راه افزایش آن افزایش نفوذ بیمه زندگی و بویژه بیمه پس انداز است.</p>
      <p>سلیمانی افزود: حق بیمه ها که سال گذشته ۴۵ هزار میلیارد تومان بود در پایان سال جاری به ۶۰ هزار میلیارد تومان خواهد رسید .ضمن اینکه ۴۴۰ میلیارد تومان نیز ریسک پذیرفته شده است.</p>
      <p>انتهای پیام  </p>
    </article>
  </body>
</html>