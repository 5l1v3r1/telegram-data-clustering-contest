<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zita.be/nieuws/de-lijn-vindt-geen-plaats-voor-laadpalen-en-schrapt-elektrische-bussen-in-gent"/>
    <meta property="og:site_name" content="Zita"/>
    <meta property="article:published_time" content="2019-11-19T11:00:10+00:00"/>
    <meta property="og:title" content="De Lijn vindt geen plaats voor laadpalen en schrapt elektrische bussen in Gent"/>
    <meta property="og:description" content="De Lijn vindt geen plaats voor de laadinfrastructuur die nodig is om zes elektrische bussen te laten rijden in Gent. Een proefproject wordt na twee jaar afgevoerd. De Lijn zegt het jammer te vinden dat het Gentse stadsbestuur “niet meer gewicht in de schaal legt om de nodige vergunningen af te leveren”. In 2017 kondigde"/>
  </head>
  <body>
    <article>
      <h1>De Lijn vindt geen plaats voor laadpalen en schrapt elektrische bussen in Gent</h1>
      <address>
        <time datetime="2019-11-19T11:00:10+00:00">19 Nov 2019, 11:00</time>
      </address>
      <p><b>De Lijn vindt geen plaats voor de laadinfrastructuur die nodig is om zes elektrische bussen te laten rijden in Gent. Een proefproject wordt na twee jaar afgevoerd.</b> <b>De Lijn zegt het jammer te vinden dat het Gentse stadsbestuur “niet meer gewicht in de schaal legt om de nodige vergunningen af te leveren”.</b></p>
      <p>In 2017 kondigde De Lijn een proefproject aan met een 20-tal elektrische bussen in Gent, Leuven en Antwerpen. De eerste passagiers zouden eind 2019 kunnen opstappen. De Lijn heeft bij fabrikant VDL uit Roeselare de elektrische voertuigen al aangekocht maar krijgt de vergunningen voor de nodige laadpalen niet rond. De bussen moeten echter verschillende keren per dag opgeladen worden.</p>
      <h3>Verhuis naar Leuven en Antwerpen</h3>
      <p>In Gent is het project daarom geschrapt. De infrastructuur kan niet op het openbaar domein geïnstalleerd worden. In Leuven wil De Lijn met een kleine vertraging alsnog van start gaan. Daar kan de openbaarvervoersmaatschappij zich beroepen op een terrein van de KU Leuven en worden de eerste bussen operationeel begin 2020. In Antwerpen zal dat pas in het tweede kwartaal zijn, al zou daar wel een locatie vastliggen voor de laadinfrastructuur.</p>
      <h3>Circulatieplan</h3>
      <p>Maar in Gent leek het niet mogelijk om die te vinden en kreeg De Lijn geen groen licht voor een laadpaal aan de Ghelamco-arena of de Blaarmeersen. Opmerkelijk, omdat de stad zich de voorbije jaren profileerde als een voortrekker op het vlak van duurzame mobiliteit met een ingrijpend circulatieplan. Vanaf 2020 weert het stadsbestuur de meest vervuilende voertuigen uit het centrum met een lage-emissiezone. Maar elektrische bussen komen er vooralsnog niet.</p>
      <related>
        <h4>Lees ook :</h4>
        <a href="https://nl.metrotime.be/2019/11/19/must-read/video-margriet-hermans-vertelt-waarom-seks-op-oudere-leeftijd-beter-is/"/>
      </related>
      <footer>Het bericht <a href="https://nl.metrotime.be/2019/11/19/must-read/de-lijn-vindt-geen-plaats-voor-laadpalen-en-schrapt-elektrische-bussen-in-gent-3/">De Lijn vindt geen plaats voor laadpalen en schrapt elektrische bussen in Gent</a> verscheen eerst op <a href="https://nl.metrotime.be/">Metro</a>.</footer>
    </article>
  </body>
</html>