<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/19/vroxes-kataigides-epomenes-imeres"/>
    <meta property="og:site_name" content="euronews"/>
    <meta property="article:published_time" content="2019-11-19T11:47:59+00:00"/>
    <meta property="og:title" content="Βροχές και καταιγίδες τις επόμενες ημέρες"/>
    <meta property="og:description" content="Διαδοχικά κύματα βροχών και καταιγίδων θα επηρεάσουν την Ελλάδα τις επόμενες ημέρες"/>
  </head>
  <body>
    <article>
      <h1>Βροχές και καταιγίδες τις επόμενες ημέρες</h1>
      <address><time datetime="2019-11-19T11:47:59+00:00">19 Nov 2019, 11:47</time> by <a rel="author">euronews </a></address>
      <p>Διαδοχικά κύματα βροχών και καταιγίδων θα επηρεάσουν την Ελλάδα τις επόμενες ημέρες, με κατά τόπους ισχυρά φαινόμενα, σύμφωνα με τη μετεωρολογική υπηρεσία meteo του Εθνικού Αστεροσκοπείου Αθηνών (ΕΑΑ). Από την άλλη, οι ελληνικές θάλασσες εξακολουθούν να έχουν θερμοκρασίες αρκετά πάνω από τα συνηθισμένα επίπεδα για μήνα Νοέμβριο.</p>
      <p>'Αστατος καιρός θα επικρατήσει στη χώρα σήμερα, με βροχές ή καταιγίδες τοπικού χαρακτήρα έως το μεσημέρι, κυρίως στο Ιόνιο και στα νότια ηπειρωτικά. Παροδικές καταιγίδες είναι πιθανό να εκδηλωθούν στον νομό Αττικής και στην πόλη της Αθήνας.</p>
      <p>Μετά το μεσημέρι τα φαινόμενα τοπικά αναμένεται να ενταθούν, ιδιαίτερα στα δυτικά τμήματα της χώρας, στην ανατολική Θεσσαλία και στην κεντρική Μακεδονία. Από τις βραδινές ώρες, ένα μέτωπο αρκετά ισχυρών καταιγίδων θα προσεγγίσει το Ιόνιο και τη Δυτική Ελλάδα, επηρεάζοντας έως τις πρώτες πρωινές ώρες της Τετάρτης το μεγαλύτερο μέρος της δυτικής χώρας.</p>
      <p>Κατά τη διάρκεια της Τετάρτης βροχές και καταιγίδες θα εκδηλωθούν σε πολλές περιοχές της Πελοποννήσου, της Στερεάς, της Μακεδονίας, της Θράκης, καθώς και στα νησιά του Βορείου Αιγαίου.</p>
      <p>Η έλευση του φθινοπώρου δεν έχει όμως επηρεάσει μέχρι στιγμής τις θάλασσες. Ο Νοέμβριος είναι παραδοσιακά ένας μήνας με έντονα φαινόμενα στη χώρα μας, το ΕΑΑ-meteo επισημαίνει, ωστόσο, ότι αυτήν την περίοδο οι ελληνικές θάλασσες έχουν διατηρηθεί αρκετά θερμότερες από τα κανονικά για την εποχή επίπεδα. Αυτό μάλιστα επιδρά και στην περαιτέρω ενίσχυση των φαινομένων που συνοδεύουν τις ατμοσφαιρικές διαταραχές και τα βαρομετρικά χαμηλά.</p>
      <p>Τα στοιχεία σχετικά με την απόκλιση των επιφανειακών θερμοκρασιών της θάλασσας σε σχέση με τις κανονικές για την εποχή τιμές, δείχνουν ότι οι ελληνικές θάλασσες είναι αυτές τις ημέρες έως και τρεις βαθμούς θερμότερες από τις αναμενόμενες για την εποχή τιμές.</p>
    </article>
  </body>
</html>