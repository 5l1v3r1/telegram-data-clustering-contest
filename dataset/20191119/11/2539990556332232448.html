<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/5/4147/Artykul/2363733,El-Euro-2020-Jan-Oblak-tym-razem-sie-spoci-Slowenia-chce-popsuc-swieto-bialoczerwonym"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T11:31:00+00:00"/>
    <meta property="og:title" content="El. Euro 2020. Jan Oblak tym razem się spoci? Słowenia chce popsuć święto biało-czerwonym"/>
    <meta property="og:description" content="Piłkarska reprezentacja Polski zakończy udane eliminacje do Euro 2020 meczem na Stadionie Narodowym ze Słowenią. Mimo, że goście mają za sobą nieudane kwalifikacje, wygrali z biało-czerwonymi w Ljublanie 2:0. Wśród podopiecznych Matjaza Keka jest wielu graczy, którzy mogą przyprawić naszych piłkarzy o ból głowy. "/>
  </head>
  <body>
    <article>
      <h1>El. Euro 2020. Jan Oblak tym razem się spoci? Słowenia chce popsuć święto biało-czerwonym</h1>
      <address>
        <time datetime="2019-11-19T11:31:00+00:00">19 Nov 2019, 11:31</time>
      </address>
      <p>
        <b>Piłkarska reprezentacja Polski zakończy udane eliminacje do Euro 2020 meczem na Stadionie Narodowym ze Słowenią. Mimo, że goście mają za sobą nieudane kwalifikacje, wygrali z biało-czerwonymi w Ljublanie 2:0. Wśród podopiecznych Matjaza Keka jest wielu graczy, którzy mogą przyprawić naszych piłkarzy o ból głowy. </b>
      </p>
      <ul>
        <li>
          <b>W ostatniej kolejce biało-czerwoni pokonali w Jerozolimie Izrael 2:1</b>
        </li>
        <li>
          <b>Już wcześniej Polacy zapewnili sobie awans na Euro</b>
        </li>
        <li>
          <b>Początek meczu ze Słowenią we wtorek (19 listopada) o godz. 20.45 </b>
        </li>
        <li>
          <b>Na relacje zapraszamy do radiowej jedynki (mecz komentować będą Andrzej janisz oraz Filip Jastrzębski) oraz na stronę portalu PolskieRadio24.pl </b>
        </li>
      </ul>
      <related>
        <a href="https://polskieradio24.pl/43/7669"/>
      </related>
      <p>
        <b>&gt;&gt;&gt; <a href="https://polskieradio24.pl/5/4147/Artykul/2281057,El-Euro-2020-kiedy-nastepny-mecz-Polakow-TERMINARZ-i-TABELA">TERMINARZ I TABELA GRUPY G EL. EURO 2020</a> </b>
      </p>
      <p>
        <b>Mur w bramce</b>
      </p>
      <p>Największą gwiazdą zespołu jest bez wątpienia bramkarz, Jan Oblak, uznawany przez wielu za najlepszego w swoim fachu na świecie. Od sezonu 2014/2015 broni w Atletico Madryt, klubie znanym z bardzo solidnej gry defensywnej. Do świetnej gry zespołu dołożył wiele osiągnięć indywidualnych, między innymi zdobywane przez niego w ostatnich czterech sezonach Trofeo Zamora, dla najlepszego bramkarza ligi hiszpańskiej, z najniższą średnią straconych goli.</p>
      <p>Przez lata był w cieniu innego znakomitego golkipera, Samira Handanovicia z Interu Mediolan, który zrezygnował już z gry w narodowych barwach.</p>
      <figure>
        <iframe src="https://www.youtube.com/embed/o2u8CQbFDx0" width="560" height="315" data-service="Youtube" scrolling="no"/>
      </figure>
      <p>- To jeden z trzech najlepszych bramkarzy na świecie, obok Alissona i Ter Stegena. Dowodzi najlepszą obroną w La Liga, cztery razy z rzędu zdobył Trofeo Zamora, to mówi samo za siebie. Jest bramkarzem absolutnie topowym i właściwie jedynym Słoweńcem, którego możemy się obawiać. Najbardziej imponuje mi w nim jego regularność, nie ma momentów, w których zawodzi zespół, co go odróżnia od wspomnianych Alissona czy Ter Stegena, którym takie wpadki się zdarzają. - mówi w rozmowie z portalem PolskieRadio24.pl Jakub Kręcidło, dziennikarz zajmujący się ligą hiszpańską.</p>
      <ul>
        <li><b>Czytaj więcej:</b> <a href="https://polskieradio24.pl/321/4147/Artykul/2364301,El-Euro-2020-Slowenia-Polska-BialoCzerwoni-juz-w-Lublanie">El. Euro 2020. Słowenia - Polska. Biało-Czerwoni już w Lublanie</a></li>
      </ul>
      <p>- Jest zawodnikiem, o którym tak naprawdę nic nie wiemy. Zawsze spokojny, nie udziela wywiadów, a jeśli już, to bardzo nudnych. Nie są z nim związane żadne skandale, awantury, to nudny profesjonalista. Pewnie wychodząc na ulicę w Londynie czy innym wielkim mieście, pozostałby anonimowy, bo nie jest osobą, która poza boiskiem przyciąga uwagę. Miejmy nadzieję, że w piątkowym meczu nie będzie miał swojego dnia - dodaje. </p>
      <p>Słowa bramkarza po wygranej z Polską przeczą jednak tej regule. Piłkarz Atletico Madryt stwierdził po zakończonym spotkaniu, że "bardziej spocił się podczas udzielania wywiadów niż w trakcie gry". </p>
      <figure>
        <iframe data-src="https://twitter.com/WPiela96/status/1196446706696630272?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>- Oblak jest bramkarzem światowej klasy, ale zabrakło mu pokory. Może dlatego my będziemy na Euro, a oni będą je oglądać przed telewizorem - skomentował te słowa selekcjoner reprezentacji Polski, Jerzy Brzęczek.</p>
      <related>
        <a href="https://polskieradio24.pl/321/4147/Artykul/2405625,El-Euro-2020-Mocne-slowa-Jerzego-Brzeczka-Oblakowi-zabraklo-pokory"/>
      </related>
      <p>
        <b>Włoska robota</b>
      </p>
      <p>Zawodnikiem, który już w Ljublanie dał o sobie znać polskiej defensywie jest Josip Ilicić, występujący od lat we włoskiej Serie A. Zawodnik z numerem siódmym był głównym architektem zwycięstwa, raz za razem świetnie radząc sobie z naszą obroną. Zaczął swoją włoską przygodę w Palermo, a następnie przez lata bronił barw Fiorentiny. Od dwóch lat jest piłkarzem rewelacji minionego sezonu - Atalanty Bergamo, dla której w 91 meczach zdobył aż 32 gole i zaliczył 22 asysty. Najlepiej czuje się w roli środkowego ofensywnego pomocnika lub cofniętego napastnika.</p>
      <figure>
        <iframe data-src="https://twitter.com/BorekMati/status/1170243899824193537?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>W minionym sezonie tworzył świetny ofensywny tercet z Duvanem Zapatą i Papu Gomezem. Polska linia defensywna musi uważać na jego doskonałe wyszkolenie techniczne i strzały z dystansu lub stałe fragmenty gry wykonywane lewą nogą.</p>
      <p>- Ilicić to piłkarz przypominający Gutiego, bo potrafi zagrać genialny mecz i gdyby ustabilizował grę na takim poziomie, byłby w Realu czy Barcelonie. Jednak on ma w miesiącu jeden znakomity mecz, jeden dobry, jeden przeciętny i jeden słaby - charakteryzuje pomocnika Atalanty Piotr Dumanowski, komentator Eleven Sports.</p>
      <figure>
        <iframe src="https://www.youtube.com/embed/pZIWGJK7e60" width="560" height="315" data-service="Youtube" scrolling="no"/>
      </figure>
      <p>- Ponoć jest też malkontentem, mówią na niego <i>nonna</i>, czyli babcia, bo zawsze przychodzi i mówi, że coś go boli, czy strzyka w plecach. Jest chyba największym hipochondrykiem we Włoszech od czasu Alessandro Matriego. Trzeba na niego uważać, bo jeśli będzie to jego dzień, może nam napsuć krwi - przewiduje.</p>
      <p>Graczy z doświadczeniem we Włoszech jest znacznie więcej. Pomocnik Nantes Rene Krhin w przeszłości grał w Interze i Bolonii, Jasmin Kurtić (SPAL) ma na koncie 221 spotkań w Serie A, a Miha Zajc po udanym czasie w Empoli, został zawodnikiem tureckiego Fenerbahce.</p>
      <p>- Kurtić jest znany ze świetnych strzałów z dystansu. W czasach jego gry dla Torino zdawało się, że trafi do lepszego klubu. Aktualnie w SPAL gra naprawdę dobrze, jest pomocnikiem, który dużo widzi na boisku i ma uznaną markę we Włoszech - dodaje Dumanowski w rozmowie z portalem PolskieRadio24.pl.</p>
      <figure>
        <iframe src="https://www.youtube.com/embed/_0rAJINcfbA" width="560" height="315" data-service="Youtube" scrolling="no"/>
      </figure>
      <p>- Co do Zajca, to bardzo żałuję, że odszedł z Serie A i wybrał pieniądze w Turcji. Był to piłkarz, o którym mówiono, że w przyszłości zagra w Napoli lub innym wielkim klubie. Jego znaki rozpoznawcze? Jest bardzo dynamiczny, świetnie gra lewą i prawą nogą. Patrząc na jakość, to Słoweńcy mają jej w środku pola więcej. Jeśli chodzi o kreatywność, to Słoweńcy na pewno nie będą od Polaków odstawać - przewiduje ekspert, zajmujący się ligą włoską.</p>
      <related>
        <a href="https://polskieradio24.pl/321/4147/Artykul/2405466,Euro-2020-w-ktorym-koszyku-znajda-sie-bialoczerwoni-Wszystko-juz-prawie-pewne"/>
      </related>
      <p>kp</p>
      <related>
        <a href="https://www.polskieradio.pl/5/4147/Artykul/2405521,El-Euro-2020-Ze-Slowenia-od-czterech-meczow-bez-wygranej-Polacy-poprawia-bilans"/>
      </related>
      <related>
        <a href="https://www.polskieradio.pl/5/4147/Artykul/2405687,El-Euro-2020-Slowency-zapowiadaja-walke-chcemy-godnie-zakonczyc-te-eliminacje"/>
      </related>
    </article>
  </body>
</html>