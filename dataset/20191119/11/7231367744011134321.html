<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.investireoggi.it/fisco/limiti-uso-del-contante-per-gli-stranieri-sale-a-15-mila-euro-la-legge-non-e-uguale-per-tutti/"/>
    <meta property="og:site_name" content="InvestireOggi"/>
    <meta property="article:published_time" content="2019-11-19T11:53:35+00:00"/>
    <meta property="og:title" content="Limiti uso del contante, per gli stranieri sale a 15 mila euro. La legge non è uguale per tutti"/>
    <meta property="og:description" content="Dal 2020 l’utilizzo del contante è limitato a 2.000 euro, ma per gli stranieri sale a 15.000. Due pesi e due misure: italiani evasori e stranieri no?"/>
  </head>
  <body>
    <article>
      <h1>Limiti uso del contante, per gli stranieri sale a 15 mila euro. La legge non è uguale per tutti</h1>
      <h2>Dal 2020 l’utilizzo del contante è limitato a 2.000 euro, ma per gli stranieri sale a 15.000. Due pesi e due misure: italiani evasori e stranieri no?</h2>
      <address><time datetime="2019-11-19T11:53:35+00:00">19 Nov 2019, 11:53</time> by <a rel="author" href="https://www.investireoggi.it/fisco/author/qquebec/" target="_blank">Mirco Galbusera</a></address>
      <p>Italia Paese di <b>evasori fiscali</b>? Da quando il governo ha lanciato la campagna contro l’evasione fiscale, sembra che ogni cittadino sia considerato evasore a prescindere, salvo prova contraria. Così lo si limita nell’utilizzo del contante costringendolo a pagare con carta di credito o bancomat per la gioia delle banche che guadagnano sulle commissioni.</p>
      <p>Dal prossimo anno, poi, la soglia dell’utilizzo del contante si abbasserà a <b>2.000 euro</b> e dal 2021 a <b>1.000 euro</b>. Il che significa che se si vuole acquistare una bici che costa di più bisognerà farlo utilizzando strumenti di pagamento elettronici o tracciabili. Il rivenditore si rifiuterà di accettare banconote, pena il rischio di essere citato per riciclaggio. Tutto ciò, però non vale per gli stranieri per i quali la legge prevede pagamenti illimitati in contanti fino a 15.000 euro.</p>
      <h3>Utilizzo del contante, per gli stranieri fino a 15.000 euro</h3>
      <p>Così, il cittadino tedesco o francese che vuole acquistare la stesa merce, potrà farlo in contanti spendendo <b>fino a 15.000 euro</b>. Paradossalmente potrebbe acquistare anche una moto o un’automobile perché la legge glielo consente. Quindi, delle due l’una: o la legge è sbagliata e discriminante e quindi va riformata o si fanno due pesi e due misure tacciando gli italiani per evasori fiscali a prescindere. Questo perché in Italia i legislatore pensa che <a href="https://www.investireoggi.it/fisco/bancomat-o-contante-in-italia-ci-sono-piu-pos-che-nel-resto-della-ue-ma-pochi-pagamenti/">limitando l’utilizzo del contante si combatta l’evasione fiscale</a>. Sì, vero, ma solo in minima parte – osservano i consumatori – perché il grosso della fetta dei 100 e rotti miliardi di evasione fiscale nel Ben Paese è fatto da multinazionali, da grosse società italiane registrate in Lussemburgo o che hanno sede operativa in Olanda ma il centro dei propri affari in Italia.</p>
      <h3>Cosa dice la legge sull’utilizzo del contante</h3>
      <p>La deroga all’utilizzo del contante sopra i 3.000 euro (dal 2020 diventano 2.000)  disciplinata dall’ <b>articolo 3 del decreto legge del 2 marzo 2012 n.16</b> e stabilisce appunto che per l’acquisto di beni e di prestazioni di servizi legate al turismo … effettuati dalle persone fisiche di cittadinanza diversa da quella italiana e che abbiano residenza fuori del territorio dello Stato, il limite per il <b>trasferimento di denaro contante </b>è elevato a 15 mila euro a condizione che il cedente del bene o il prestatore del servizio provveda ai seguenti adempimenti:</p>
      <ul>
        <li>all’atto dell’effettuazione dell’operazione acquisisca fotocopia del passaporto del cessionario o del committente nonché apposita autocertificazione di quest’ultimo attestante che non è cittadino italiano e che ha la residenza fuori del territorio dello Stato;</li>
        <li>nel primo giorno feriale successivo a quello di effettuazione dell’operazione versi il denaro contante incassato in un conto corrente intestato al cedente o al prestatore presso un operatore finanziario, consegnando a quest’ultimo copia della ricevuta della comunicazione.</li>
      </ul>
      <p>Infine, il cedente deve provvedere ad «identificarsi» preventivamente inviando apposita comunicazione anche in via telematica, all’Agenzia delle Entrate in cui deve indicare anche il conto corrente che intende utilizzare.</p>
    </article>
  </body>
</html>