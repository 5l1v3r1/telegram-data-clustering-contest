<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/bojko-borisov-novata-ideja-za-bolnichnite-njama-da-vliza-v-narodnoto-sabranie.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T11:05:00+00:00"/>
    <meta property="og:title" content="Бойко Борисов: Новата идея за болничните няма да влиза в Народното събрание"/>
    <meta property="og:description" content="Предложението да не се плаща за първия ден болничен дойде след заседание на Коалиционния съвет"/>
  </head>
  <body>
    <article>
      <h1>Бойко Борисов: Новата идея за болничните няма да влиза в Народното събрание</h1>
      <h2>Предложението да не се плаща за първия ден болничен дойде след заседание на Коалиционния съвет</h2>
      <address><time datetime="2019-11-19T11:05:00+00:00">19 Nov 2019, 11:05</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/boiko_za_bolnichnite_1574158169-1.mp4"/>
      </figure>
      <p>Предложението първият ден от болничните да не се плаща на работника няма да бъде внесено в Народното събрание. Това обяви премиерът Бойко Борисов, докато инспектираше строителството на обходния път на Габрово.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fboyko.borissov.7%2Fvideos%2F2590265637868157%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Предложението дойде след заседание на Коалиционния съвет миналата седмица с мотива, че така ще се пресекат злоупотребите.</p>
      <p>Ден по-късно беше направено уточнението, че промяната няма да засегне болнични за гледане на дете и при трудова злополука. Конкретни текстове за законови промени обаче досега не са представени.</p>
      <p>Синдикатите обявихa, че стягат редиците за протести и стачки, а учители плашат, че ще спрат да влизат в час.</p>
      <p>"Тази тема няма да бъде вкарвана в парламента. Със синдикатите, работодателите в Тристранката този проблем ще се гледа. Лекарската гилдия трябва да разбере, че не може да се толерират тарикати. Това с фалшивите болнични не може да продължава. Демокрацията е хубаво нещо, но ние трябва да я подпомогнем. Не можем да оставим 2 милиона българи да работят максимално, а другите покрай тях да се измъкват", заяви Борисов.</p>
      <p>По думите му система за контрол на издаването на болнични не е намерена никъде и затова проблемът ще се осъжда в Тристранния съвет.</p>
      <p>Въпреки тази крачка назад за болничните синдикатите ще организират национален протест – вероятно в края на този месец, за да не се правят повече такива експерименти.</p>
      <figure>
        <video src="https://vid.btv.bg/btvnews/2019/11/19/sindikati_za_bolnichnite_1574158233-1.mp4"/>
      </figure>
      <p>"Единствените протести, които ме притесняват, ако такова нещо се случи един ден, е на хотелиерите в Гърция. Това много ме притеснява, защото толкова много българи болни отиват на почивка в петък или преди празник, че аз се опасявам, особено в северна Гърция, да не се вдигне масов протест на хотелиери", обяви Бойко Борисов.</p>
    </article>
  </body>
</html>