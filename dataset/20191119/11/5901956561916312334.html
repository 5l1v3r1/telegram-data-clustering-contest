<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/brokoli-zeleni-kralj-zdravja-244115"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T11:01:00+00:00"/>
    <meta property="og:title" content="Brokoli, zeleni kralj zdravja"/>
    <meta property="og:description" content="Čeprav imajo mnogi, predvsem otroci, uživanje brokolija za nekakšno kazen, bi ga morali pogosteje uvrščati na jedilnik, saj velja za živilo, ki ima številne blagodati za zdravje. Ima nizko ene..."/>
  </head>
  <body>
    <article>
      <h1>Brokoli, zeleni kralj zdravja</h1>
      <h2>Brokoli je super zimska zelenjava, saj vsebuje veliko vitamina C ter obilo mineralov in vlaknin; krepi imunski sistem, lajša prebavo in pomaga pri razstrupljanju.</h2>
      <address><time datetime="2019-11-19T11:01:00+00:00">19 Nov 2019, 11:01</time> by <a rel="author">U. S.</a></address>
      <p>Čeprav imajo mnogi, predvsem otroci, uživanje brokolija za nekakšno kazen, bi ga morali pogosteje uvrščati na jedilnik, saj velja za živilo, ki ima številne blagodati za zdravje.<br/><br/>Ima nizko energijsko vrednost, le 27 kcal na 100 gramov, a je odličen vir hranil, vsebuje beljakovine, ogljikove hidrate in vlaknine. Bogat je z minerali, kot so kalcij, magnezij, kalij, železo, cink, fosfor, in vitamini A, vitamini B1, B2, B3, B6 in C ter antioksidanti, omenimo flavonoide, karotenoide, koencim Q10. Zaradi naštetega mu pripisujejo preventivno delovanje pred številnimi boleznimi, od osteoporoze do visokega krvnega tlaka. Brokoli torej skrbi za zdravje srca, saj je bogat s prehranskimi vlakninami, ki nižajo slabi holesterol, obenem krepi krvne žile. Njegovo uživanje nekajkrat na teden naj bi nižalo tveganje za raka prostate, sečnega mehurja in debelega črevesa. Vlaknine so pomembne za prebavo, saj večajo volumen blata, kar lajša njegov prehod po črevesju, in preprečujejo možnost zaprtja. Omenili smo osteoporozo: oslabljene kosti so velik problem v starosti, tako za ženske kot moške. Redno uživanje brokolija je odlična preventiva: kombinacija kalcija in vitamina K namreč kostem omogoča zdravje in moč. Ker vsebuje C-vitamin in betakaroten, krepi naš imunski sistem ter varuje pred zbolevanjem, tudi pred jeseni in pozimi pogostimi prehladi. Pomaga tudi pri hujšanju, saj vsebuje le malo kalorij, a prispeva k občutku sitosti. Vsebuje beljakovine, pomembne za izgradnjo mišic in kurjenje maščobnih oblog. Ena skodelica brokolija vsebuje trikrat več beljakovin kot ista količina riža, a petkrat manj kalorij.</p>
      <blockquote>Brokoliju pripisujejo preventivno delovanje pred številnimi boleznimi, od osteoporoze do visokega krvnega tlaka.</blockquote>
      <p>Tudi k lepši koži pomaga, vitamina A in C pomagata koži ublažiti škodo, ki je nastala z izpostavljenostjo soncu in različnim onesnaževalcem, izboljšata teksturo kože, celo gube naj bi pomagala blažiti. Poleg tega spodbuja jetra k proizvodnji encimov za razstrupljanje. Pri uživanju naj bodo pozorni ljudje, ki imajo težave s ščitnico, saj brokoli spada med živila (tako kot zelje, cvetača, brstični ohrovt), ki onemogočajo absorpcijo joda.<br/><br/>Najpogosteje ga kuhamo, denimo v juhi, kremni ali mešani zelenjavni, lahko ga pečemo ali dušimo, tudi surovega lahko jemo. Slednji vsebuje največ vitaminov, prav tako dušeni, če ga kuhate v vodi, ga le kratek čas: dlje ko ga kuhate, manj vitaminov bo ostalo v njem. </p>
    </article>
  </body>
</html>