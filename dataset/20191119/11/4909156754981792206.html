<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.davar1.co.il/200774/"/>
    <meta property="og:site_name" content="דבר העובדים בארץ ישראל"/>
    <meta property="article:published_time" content="2019-11-19T11:07:00+00:00"/>
    <meta property="og:title" content="לומדים עד 120"/>
    <meta property="og:description" content="הסתדרות המורים משיקה מכללה לעובדי הוראה בגמלאות, שתכלול הרצאות בעולמות תוכן מגוונים | מנכ&quot;ל מועדון הצרכנות 'אשמורת', ארי שטיינברג: &quot;מוקירים את אלו שהשקיעו את כל חייהם עבור ילדי ישראל&quot;"/>
  </head>
  <body>
    <article>
      <h6 class="kicker">גמלאים</h6>
      <h1>לומדים עד 120</h1>
      <h2>גם אחרי היציאה לפנסיה, גמלאי הסתדרות המורים ממשיכים ללמוד. <br/>הסתדרות המורים משיקה מכללה לעובדי הוראה בגמלאות, שתכלול הרצאות בעולמות תוכן מגוונים | מנכ"ל מועדון הצרכנות 'אשמורת', ארי שטיינברג: "מוקירים את אלו שהשקיעו את כל חייהם עבור ילדי ישראל"</h2>
      <address><time datetime="2019-11-19T11:07:00+00:00">19 Nov 2019, 11:07</time> by <a rel="author">דוד טברסקי</a></address>
      <p>הסתדרות המורים פתחה השבוע את 'מכללת אשמורת לגמלאים' – מכללה ייחודית לגמלאי מערכת החינוך. במסגרת התוכנית, שהחלה לפעול כפיילוט בחיפה, באר שבע וראשון לציון, ייהנו הגמלאים מסדרת הרצאות ופעילויות העשרה במגוון תחומים ובהשתתפות טובי המרצים בארץ.</p>
      <p>בשלב הראשון יוכלו להשתתף בתכנית חברי מועדון הצרכנות 'אשמורת' של הסתדרות המורים. את המיזם מובילה מזכ"לית הסתדרות המורים יפה בן דוד, בשיתוף פעולה הדוק עם מועדון הצרכנות אשמורת של הסתדרות המורים ויו"ר הגמלאים הארצי ברוריה שכטר. המכללה תפעל כחלק מעולם התוכן "אשמורת לגמלאי", שנרקם בעקבות הרצון להחזיר לגמלאי הסתדרות המורים על השנים הרבות שתרמו לטיפוח דור ההמשך של ישראל, ולסייע להם בהיבטים הנוגעים לצרכנות, יוקר מחיה, העשרה ופנאי</p>
      <p>מנכ"ל מועדון הצרכנות אשמורת בהסתדרות המורים ארי שטיינברג אמר כי "השאיפה היא להרחיב את פעילות התוכנית ככל שיידרש". לדבריו, יוצע לקהל הגמלאים עולם תוכן מגוון ועשיר אשר הותאם במיוחד עבורם שיכלול אף קורסים מקצועיים לרווחת הגמלאים. שטיינברג הוסיף כי אירועי ההשקה ל"מכללת אשמורת הגמלאים", יתקיימו בקרוב בבאר שבע, בחיפה ובראשל"צ, עם הרצאת אורח של פרשן חדשות 12 עמית סגל – "פוליטיקה בעידן הדיגיטלי" ומרצים נוספים.</p>
      <p>"לימדתי במהלך חיי קרוב לארבעים דורות של תלמידים, וכפי שתמיד לימדתי את תלמידיי, חשוב מאוד להוקיר את העבר כדי לבנות עתיד טוב יותר", אמרה אורנה שובל, גמלאית הסתדרות המורים עם פתיחת הפרוייקט, "אני וחבריי מודים להסתדרות המורים שזוכרים ומוקירים את אלו שכבר שנים לא במערכת, אך הקדישו לה את כל חייהם, יישר כוח".</p>
      <p>"'מכללת אשמורת לגמלאים' נפתחת מתוך כוונה להכיר טובה לאלו שהשקיעו את מיטב זמנם וחייהם לטובת קידום ילדי ישראל", מסכם שטיינברג. "מדובר בציבור יקר, חשוב וצמא לידע, ואני שמח שיש ביכולתנו להחזיר לו ולו במעט על התרומה הרבה לחברה הישראלית".</p>
    </article>
  </body>
</html>