<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103212/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T11:52:17+00:00"/>
    <meta property="og:title" content="Україна та Чехія заявили про рестарт відносин"/>
    <meta property="og:description" content="Прем’єр-міністр Чехії Андрей Бабіш та президент України Володимир Зеленський після зустрічі у Києві заявили про рестарт відносин між державами."/>
  </head>
  <body>
    <article>
      <h1>Україна та Чехія заявили про рестарт відносин</h1>
      <address>
        <time datetime="2019-11-19T11:52:17+00:00">19 Nov 2019, 11:52</time>
      </address>
      <p>Прем’єр-міністр Чехії Андрей Бабіш та президент України Володимир Зеленський після зустрічі у Києві заявили про рестарт відносин між державами.</p>
      <p>Про це повідомляє "Європейська правда".</p>
      <p>Зеленський на спільному брифінгу з Бабішем підкреслив, що це перший візит чеського прем’єра до України з 2008 року.</p>
      <p>"Коли ми говоримо про рестарт – це бажання зустрічатися і бажання домовлятися. Цей приїзд говорить про те, що ми виходимо на новий рівень відносин між нашими країнами", - сказав глава української держави.</p>
      <p>Він подякував Празі за підтримку територіальної цілісності і суверенітету України.</p>
      <p>"Позиція пана прем'єра, що Крим і Донбас – це Україна. На цьому можемо поставити крапку. Це є позиція Чехії щодо нашого суверенітету", - додав Зеленський.</p>
      <p>Бабіш підкреслив, що останнім часом "з Європи не дуже багато прем’єрів приїжджало", і це потрібно змінювати.</p>
      <p>"З нами є велика делегація з підприємцями щодо інвестицій… Тому я говорю про невеликий рестарт. Тому я кажу, що ми будемо частіше бачитись", - підкреслив чеський прем’єр.</p>
      <p>Він також висловив сподівання, що Володимир Зеленський відвідає Чехію під час головування Праги у Вишеградській четвірці.</p>
      <p>У вівторок під час українсько-чеського бізнес-форуму у Києві Бабіш заявив, що Чехія <b><a href="https://www.eurointegration.com.ua/news/2019/11/19/7103203/">підтримує</a></b> територіальну цілісність України і реформи, які проводяться в країні.</p>
      <related>
        <a href="https://www.eurointegration.com.ua/news/2019/11/19/7103203/"/>
      </related>
    </article>
  </body>
</html>