<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232411/"/>
    <meta property="og:site_name" content="Українська правда"/>
    <meta property="article:published_time" content="2019-11-19T11:48:00+00:00"/>
    <meta property="og:title" content="Зеленський розповів про забобони у президентському кріслі"/>
    <meta property="og:description" content="Президент Володимир Зеленський заявив, що не буде голитися допоки три українські судна, які  захопила Росія у листопаді 2018 року, не повернуться додому."/>
  </head>
  <body>
    <article>
      <h1>Зеленський розповів про забобони у президентському кріслі</h1>
      <address>
        <time datetime="2019-11-19T11:48:00+00:00">19 Nov 2019, 11:48</time>
      </address>
      <p>Президент Володимир Зеленський заявив, що не буде голитися допоки три українські судна, які  захопила Росія у листопаді 2018 року, не повернуться додому.</p>
      <p><b>Джерело:</b> спільний брифінг президента України та прем’єра Чехії Андрея Бабіша</p>
      <p><b>Пряма мова Зеленського:</b> "Ми щодня з чимось боремося… Я вам чесно скажу, я хочу вибачитися, що я не поголився. Це не просто так. Є таке українське слово "забобони". Дуже класне слово я його дуже люблю. Зараз я очікую кораблі. Кораблі повернуться, тоді поголюся".   </p>
      <p><b>Деталі:</b> За його словами, від зустрічі у нормандському форматі він очікує "реальних результатів".</p>
      <p>Він обіцяв, що обговорить з лідерами Франції, Німеччини і Росії питання конкретних термінів закінчення військового конфлікту на Донбасі.</p>
      <p><b>Що було раніше: </b>18 листопада пресцентр Командування Військово-Морських Сил України <a href="https://www.pravda.com.ua/news/2019/11/18/7232285/">повідомив</a> у Facebook, що затримані в Керченській протоці в листопаді 2018 року катери "Нікополь", "Бердянськ" та буксир "Яни Капу" прямують додому.</p>
      <p>15 листопада стало відомо, що зустріч лідерів країн "нормандської четвірки" відбудеться <a href="https://www.pravda.com.ua/news/2019/11/15/7232102/">9 грудня 2019 року в Парижі</a>. Того ж дня відбулася телефонна розмова <a href="https://www.pravda.com.ua/news/2019/11/15/7232131/">Макрона і президента України</a> Володимира Зеленського. </p>
      <p>Макрон і Зеленський обговорювали проведення саміту в "нормандському форматі", який відбудеться <a href="https://www.eurointegration.com.ua/news/2019/11/15/7103104/">9 грудня</a> в Парижі.</p>
      <p>Остання "нормандська зустріч" пройшла у жовтні 2016 року.</p>
      <p><i><b>Читайте також:</b></i> <i><b><a href="https://www.pravda.com.ua/articles/2018/11/25/7199243/">Війна у Керченській протоці: таран, штурмовики та захоплення українських кораблів</a> </b></i></p>
      <p><b>Передісторія</b>:</p>
      <ul>
        <li>25 листопада 2018 року в Керченській протоці російські військові обстріляли і <a href="https://www.pravda.com.ua/news/2018/11/25/7199252/">захопили </a>українські катери "Бердянськ" і "Нікополь" і буксир "Яни Капу" з екіпажами, які прямували з Одеси до Маріуполя.</li>
        <li>Троє українських моряків отримали <a href="https://www.pravda.com.ua/news/2018/11/26/7199309/">поранення</a>.</li>
        <li>24 полоненим українцям пред'явили <a href="https://www.pravda.com.ua/news/2018/11/28/7199564/">звинувачення</a> за ч.3 ст.322 КК Росії (незаконний перетин кордону). Вони провели в російському СІЗО 10 місяців.</li>
        <li>7 вересня 2019 року моряків <a href="https://www.pravda.com.ua/news/2019/09/7/7225605/">обміняли </a>і повернули в Україну.</li>
      </ul>
      <footer>Альона Мазуренко, УП</footer>
      <related>
        <a href="https://www.pravda.com.ua/news/2019/11/19/7232416/"/>
        <a href="https://www.pravda.com.ua/news/2019/11/19/7232410/"/>
        <a href="https://www.pravda.com.ua/news/2019/11/19/7232398/"/>
      </related>
    </article>
  </body>
</html>