<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/syntagmatiki-anatheorisi-xekinisan-oi-maches-sti-voyli-poy-symfonoyn-kai-poy-diafonoyn/"/>
    <meta property="og:site_name" content="europost.gr"/>
    <meta property="article:published_time" content="2019-11-19T11:45:13+00:00"/>
    <meta property="og:title" content="Συνταγματική αναθεώρηση: Ξεκίνησαν οι «μάχες» στη Βουλή! Που συμφωνούν και που διαφωνούν…"/>
    <meta property="og:description" content="Μπορεί η πρώτη μέρα της συνταγματικής αναθεώρησης να κύλησε ήρεμα και οι εισηγητές των κομμάτων αλλά και οι βουλευτές που πήραν το λόγο να μίλησαν σε γενικές γραμμές για το πνεύμα της αναθεώρησης κρατώντας ήπιους"/>
  </head>
  <body>
    <article>
      <h1>Συνταγματική αναθεώρηση: Ξεκίνησαν οι «μάχες» στη Βουλή! Που συμφωνούν και που διαφωνούν…</h1>
      <address>
        <time datetime="2019-11-19T11:45:13+00:00">19 Nov 2019, 11:45</time>
      </address>
      <p>Μπορεί η πρώτη μέρα της συνταγματικής αναθεώρησης να κύλησε ήρεμα και οι εισηγητές των κομμάτων αλλά και οι βουλευτές που πήραν το λόγο να μίλησαν σε γενικές γραμμές για το πνεύμα της αναθεώρησης κρατώντας ήπιους τόνους, ωστόσο φαίνεται πως το κλίμα αυτό δεν θα συνεχιστεί και τις επόμενες μέρες.</p>
      <p>Η ατμόσφαιρα θα φορτιστεί από τις διατάξεις που αφορούν στον τρόπο εκλογής του Προέδρου της Δημοκρατίας, αλλά και από την αναθεώρηση του άρθρου 86 για το νόμο περί ευθύνης υπουργών.</p>
      <p>Από χθες το βράδυ ο ΣΥΡΙΖΑ με εκτενή ανακοίνωση του ανεβάζει πολύ τους τόνους όσον αφορά τον τρόπο εκλογής του Προέδρου της Δημοκρατίας και την απόφαση της πλειοψηφίας να εκλέγεται ακόμη και με 151 βουλευτές, κατηγορώντας την Νέα Δημοκρατία ότι μετατρέπει τον πρόεδρο σε διοικητή ΔΕΚΟ.</p>
      <p>«Ο Πρόεδρος της Δημοκρατίας δεν είναι διοικητής ΔΕΚΟ. Η πρότασή της ΝΔ υποβαθμίζει ανεπίτρεπτα τη νομιμοποίηση, επομένως και το θεσμικό ρόλο του Προέδρου της Δημοκρατίας. Και φυσικά η πρόταση αυτή θίγει την ίδια την, μη αναθεωρητέα, μορφή του πολιτεύματος ως προεδρευόμενης δημοκρατίας» ανέφερε στην ανακοίνωση του ο ΣΥΡΙΖΑ.</p>
      <p>Όσον αφορά το άρθρο 86 ο ΣΥΡΙΖΑ επιμένει να ενσωματωθεί η ερμηνευτική διάταξη που προτείνει και με την οποία αναδρομικά η δωροδοκία δεν θα θεωρείται υπουργικό αδίκημα και επομένως πρέπει να διώκεται από την δικαιοσύνη και όχι από τη Βουλή. Η σύνδεση που κάνει με την υπόθεση Novartis και με την πιθανότητα η υπόθεση να τεθεί στο αρχείο σε περίπτωση που στο μέλλον δικαστές εκτιμήσουν ότι το αδίκημα της παθητικής δωροδοκίας έχει παραγραφεί, θα φορτίσει την συζήτηση για το συγκεκριμένο άρθρο που θα γίνει την Πέμπτη.</p>
      <p>Η αντίδραση της ΝΔ για την στάση του ΣΥΡΙΖΑ</p>
      <p>Η Νέας Δημοκρατία είχε ήδη επικρίνει τον ΣΥΡΙΖΑ από την αρχική τοποθέτηση του εισηγητή του, Γιώργου Κατρούγκαλου στη Βουλή και είχε αναφέρει μεταξύ άλλων ότι «ο εισηγητής του ΣΥΡΙΖΑ έκανε μια ομιλία με ιδεοληπτικά και κομματικά χαρακτηριστικά και δεν κατάφερε να σταθεί στο ύψος των περιστάσεων».</p>
      <p>Η Νέα Δημοκρατία κατηγορεί και συνολικά τον ΣΥΡΙΖΑ για τον τρόπο που χειρίστηκε την αναθεώρηση στην προηγούμενη Βουλή, μιλώντας για άτολμη και φτωχή αναθεώρηση που δεν έβαλε στη συζήτηση κρίσιμες διατάξεις όπως η τροποποίηση του άρθρου 16 για την ίδρυση μη κρατικών πανεπιστημίων.</p>
      <p>Είναι δε χαρακτηριστικές οι αναφορές του προέδρου της Βουλής, Κωσταντίνου Τασούλα, στην χθεσινοβραδινή του ομιλία, καθώς ενθυμούμενος την ιδιότητα του ως εισηγητή της Νέας Δημοκρατίας στην συνταγματική αναθεώρηση κατά την προηγούμενη κοινοβουλευτική περίοδο, τόνισε ότι «η Νέα Δημοκρατία ήθελε την αλλαγή πενήντα επτά άρθρων τα οποία είχαν τριπλό στόχο, δηλαδή την εγκαθίδρυση συνθηκών οικονομικής ανάπτυξης, τη διευκόλυνση της πολιτικής κανονικότητας και την εγκαθίδρυση δεδομένων κοινωνικής αλληλεγγύης, όμως κάτι τέτοιο δεν επετεύχθη στην έκταση που φιλοδοξούσαμε, γιατί όντως η προηγούμενη Πλειοψηφία αποποιήθηκε αυτή την ευκαιρία. Η φιλοδοξία να είχαμε μία ριζική και μαζική συνταγματική αναθεώρηση χάθηκε. Οι ευθύνες αυτής της απώλειας είναι συγκεκριμένες.»</p>
      <p>Η παρέμβαση της Μπακογιάννη για συναίνεση<br/>Πάντως, παρά την αντιπαράθεση των δύο κομμάτων που θα κορυφωθεί τις επόμενες μέρες, φαίνεται πως πάντα υπάρχει περιθώριο και για συναινέσεις, όπως αυτή που έδειξε η Νέα Δημοκρατία ότι είναι διατεθειμένη να κάνει υιοθετώντας πρόταση του ΣΥΡΙΖΑ και του Κινήματος Αλλαγής για την λαϊκή νομοθετική πρωτοβουλία μέσω συγκέντρωσης υπογραφών. Είναι χαρακτηριστικό ότι η Ντόρα Μπακογιάννη αναφέρθηκε σε αυτή τη θέση που εκφράστηκε στην χθεσινή συνεδρίαση από τον πρόεδρο της επιτροπής Ευριπίδη Στυλιανίδη.</p>
      <p>«Είχα την ευκαιρία και στην Επιτροπή να είμαι θετική. Θέλω να το επαναλάβω και τώρα. Είναι, πράγματι, μια σωστή πρόταση. Εάν πεντακόσιες χιλιάδες άνθρωποι βάλουν την υπογραφή τους κάτω από μία πρόταση και επιθυμούν αυτή η πρόταση να συζητηθεί στη Βουλή των Ελλήνων, αυτό πρέπει να είναι εφικτό. Και παρακαλώ και τον Πρόεδρο, τον δικό μας της Επιτροπής, αν μπορούμε και συμφωνεί και η πλειοψηφία των συναδέλφων της Νέας Δημοκρατίας να το περιλάβουμε».</p>
      <p>Το ζήτημα το είχε θέσει ο Ανδρέας Λοβέρδος<br/>Το θέμα είχε θέση στην εισηγητική τοποθέτηση ο Ανδρέας Λοβέρδος τόσο στην ολομέλεια της Βουλής όσο και κατά την διάρκεια της επεξεργασίας των προτάσεων στην επιτροπή αναθεώρησης λέγοντας «η λαϊκή νομοθετική πρωτοβουλία είναι πρότασή μας και του ΣΥΡΙΖΑ, την οποία συζητούν στελέχη Βουλευτές της Νέας Δημοκρατίας. Δεν την αποκλείει ο εισηγητής της. Και εύχομαι σήμερα,τις επόμενες μέρες να συμπεριλάβουμε και την ίδρυση αυτού του νέου πολιτικού δικαιώματος στο Σύνταγμάμας».</p>
      <p>Εκτός από την λαϊκή νομοθετική πρωτοβουλία, συναίνεση έχει προκύψει από την προηγούμενη Βουλή και σε άλλες οκτώ συνταγματικές διατάξεις οι οποίες υπερψηφίστηκαν με περισσότερες από 180 ψήφους και άρα στην παρούσα Βουλή χρειάζονται 151 για να αναθεωρηθούν.</p>
      <p>Αυτές οι διατάξεις είναι:</p>
      <p>1.Σύστημα Ελάχιστου Εγγυημένου Εισοδήματος για τη στήριξη της Ελληνικής Οικογένειας.<br/>2. Δυνατότητα σύστασης Εξεταστικής Επιτροπής ύστερα από πρόταση 10 βουλευτών της αντιπολίτευσης και με παρουσία 120 βουλευτών. Η διάταξη έλαβε στη προηγούμενη Βουλή 247 ψήφους.<br/>3. Αυστηροποίηση της Ασυλίας του Βουλευτή. Η διάταξη έλαβε στην προηγούμενη Βουλή 237 ψήφους.<br/>4. Εξίσωση κατά το άρθρο 96 παρ. 5 Σ των στρατιωτικών δικαστών με τους λοιπούς δικαστές<br/>5. Διευκόλυνση της εκλογής Ανεξάρτητων Αρχών κατά το άρθρο 101Α Σ. Από την ομοφωνία και τα 4/5 που απαιτούνταν, τώρα θα εκλέγονται με τα 3/5 της Διάσκεψης των Προέδρων. Η διάταξη έλαβε στην προηγούμενη Βουλή 232 ψήφους.<br/>6. Αποσύνδεση της εκλογής του προέδρου της Δημοκρατίας από την διάλυση της Βουλής. Η διάταξη έλαβε στην προηγούμενη Βουλή 224 ψήφους.<br/>7. Αναθεώρηση του άρθρου 86 για τον νόμο περί ευθύνης υπουργών και κατάργηση της σύντομης αποσβεστικής προθεσμίας ώστε ο χρόνος παραγραφής των αδικημάτων που τελέστηκαν από μέλη κυβέρνησης να εξισωθεί με τον χρόνο που ισχύει για τους πολίτες. Στην προηγούμενη Βουλή έλαβε 255 ψήφους.<br/>8. Διευκόλυνση της ψήφου των Ελλήνων του εξωτερικού με την αναθεώρηση του άρθρου 54.</p>
      <p>Μάλιστα η αναθεώρηση του άρθρου 54 αποτελεί προϋπόθεση για την έγκριση του εφαρμοστικού νόμου που θα ακολουθήσει, ώστε να διευκολυνθούν οι Έλληνες του εξωτερικού να ψηφίζουν από τον τόπο διαμονής τους. Η διάταξη στη προηγούμενη Βουλή έλαβε 160 ψήφους, κάτι που σημαίνει ότι στην παρούσα φάση απαιτούνται τουλάχιστον 180. Ενδιαφέρον πάντως παρουσιάζει η στάση του ΣΥΡΙΖΑ για το συγκεκριμένο άρθρο, καθώς στην επιτροπή ο Γιώργος Κατρούγκαλος είχε επιφυλαχθεί για την τελική στάση του κόμματος του στην συζήτηση στην ολομέλεια.</p>
      <p>Συνταγματική αναθεώρηση: Τι θα συζητηθεί σήμερα<br/>Στη σημερινή συνεδρίαση θα συζητηθούν δύο ενότητες άρθρων.</p>
      <p>Η 1η Θεματική Ενότητα αφορά:<br/>Σχέσεις κράτους εκκλησίας (άρθρο 3 παρ. 1,2,3, και εισαγωγή ερμηνευτικής δήλωσης)<br/>Θρησκευτική ελευθερία (άρθρο 13 παρ. 5)<br/>Εκλογή Προέδρου της Δημοκρατίας, όσον αφορά τον όρκο που δίνει (άρθρο 33 παρ. 2)<br/>Όρκος βουλευτών (άρθρο 59 παρ. 1 και 2)<br/>Η 2η Θεματική Ενότητα αφορά:<br/>Ελεύθερη ανάπτυξη της προσωπικότητας, προσωπική ελευθερία (άρθρο 5 παρ. 2)<br/>Προστασία οικογένειας, γάμου, μητρότητας και παιδικής ηλικίας, δικαιώματα ατόμων με αναπηρίες (άρθρο 21 παρ. 1 και 3 και προσθήκη παραγράφου 7)<br/>Προστασία της εργασίας (άρθρο 22 παρ. 1,2,4,5)<br/>Αρχή του κοινωνικού κράτους δικαίου, προστασία θεμελιωδών δικαιωμάτων (άρθρο 25 παρ. 3)</p>
    </article>
  </body>
</html>