<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/spalarniowa-pulapka-prezydent-chce-rozmawiac-z-jackiem-sasinem,135171.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T11:38:00+00:00"/>
    <meta property="og:title" content="Spalarniowa pułapka. Prezydent chce rozmawiać z Jackiem Sasinem"/>
    <meta property="og:description" content="Rzeszów okazuje się być przykładem na to, że nie każda spalarnia rozwiązuje problemy z zagospodarowaniem odpadów. Wręcz przeciwnie - posiadanie spalarni dostarcza miastu dodatkowych kłopotów."/>
  </head>
  <body>
    <article>
      <h1>Spalarniowa pułapka. Prezydent chce rozmawiać z Jackiem Sasinem</h1>
      <address><time datetime="2019-11-19T11:38:00+00:00">19 Nov 2019, 11:38</time> by <a rel="author">pt  </a></address>
      <h4>Rzeszów okazuje się być przykładem na to, że nie każda spalarnia rozwiązuje problemy z zagospodarowaniem odpadów. Wręcz przeciwnie - posiadanie spalarni dostarcza miastu dodatkowych kłopotów.</h4>
      <hr/>
      <ul>
        <li>
          <b>W Rzeszowie fiasko rozmów miasta z PGE EC na temat odpadów.</b>
        </li>
        <li>
          <b>Tadeusz Ferenc osobiście prowadzi rozmowy z właścicielem spalarni.</b>
        </li>
        <li>
          <b>Do negocjacji ma być włączony Jacek Sasin.</b>
        </li>
      </ul>
      <p>Prezydent Rzeszowa Tadeusz Ferenc wraz ze swoim zastępcą odpowiedzialnym za gospodarkę komunalną Andrzejem Gutkowskim osobiście wziął udział w drugim etapie konkursu ofert, który PGE Energia Ciepła (właściciel spalarni w Rzeszowie) ogłosiła w poszukiwaniu dostawców odpadów do instalacji.</p>
      <p>Spalarnię w Rzeszowie za 285 mln zł wybudowała spółka-córka należąca do PGE – Górnictwo i Energetyka Konwencjonalna, potem przejęła ją kolejna – Energia Ciepła.</p>
      <p>Jak piszą lokalne media, rozmowy zakończyły się fiaskiem.</p>
      <p>-  Nie ma możliwości dojść do porozumienia. PGE jest nastawiona tylko i wyłącznie na zarabianie pieniędzy. Nie jest skłonna do żadnych negocjacji, chyba że zaproponujemy stawkę 700 zł za utylizację tony odpadów - mówił o negocjacjach Maciej Chłodnicki, rzecznik prezydenta Rzeszowa portalowi rzeszow.news.pl.</p>
      <p>Czytaj też: <a href="https://www.portalsamorzadowy.pl/gospodarka-komunalna/drugi-etap-przetargu-na-dostawe-odpadow-w-rzeszowie,135035.html">Drugi etap przetargu na dostawę odpadów w Rzeszowie</a></p>
      <p>- Nie pomaga nawet argumentacja, że obowiązuje tzw. zasada bliskości. PGE twierdzi, że ona odnosi się do tego, kto te odpady wytwarza, a nie tego, kto je odbiera. Tak kuriozalnego tłumaczenia jeszcze nie słyszeliśmy – dodał.</p>
      <figure>
        <img src="https://pliki.portalsamorzadowy.pl/i/15/01/65/150165_r1_300.jpg"/>
        <figcaption>Spalarnia w Rzeszowie (fot. PGE)</figcaption>
      </figure>
      <p>Zasada bliskości mówi, że odpady “w pierwszej kolejności poddaje się przetwarzaniu w miejscu ich powstania”. W rzeszowskim magistracie twierdzą, że PGE w pierwszej kolejności powinna odbierać śmieci z Rzeszowa, a dopiero w drugiej kolejności szukać  klientów w innych częściach Polski.</p>
      <p>Spółka ogłosiła jednak otwarty przetarg na dostawę odpadów. Chodzi o odpady, które mają być dostarczane do instalacji od 1 stycznia 2020 r. do 31 grudnia 2020 r. Spółka poinformowała w komunikacie, że połowa odpadów, które będą trafiać do rzeszowskiej instalacji, ma pochodzić z województwa podkarpackiego. Oznacza to, że 35 tys. 100 ton śmieci z Podkarpacia mają dostarczać kontrahenci, którzy złożą najbardziej atrakcyjne cenowo oferty. Spółka wymaga też, by odpady dostarczały co najmniej trzy podmioty.</p>
      <p>PGE Energia Ciepła przypomniała, że decyzja o ogłoszeniu postępowania jest wynikiem wejścia w życie na początku września noweli ustawy o utrzymaniu czystości i porządku w gminach. Znosi ona tzw. regionalizację instalacji do przetwarzania niesegregowanych (zmieszanych) odpadów komunalnych. Jak twierdziło ministerstwo środowiska, celem nowelizacji ustawy jest zwiększenie konkurencyjności na rynku odpadów i zapewnienie gminom możliwości ich przekazywania do instalacji położonych na obszarze całego kraju.</p>
      <p>Lokalne media podają, że do konkursu zgłosiło się 27 podmiotów. Oferty mają wahać się od ponad 300 zł do ponad 700 zł za tonę odpadów.</p>
      <p>Wiadomo, że Rzeszów zaproponował opłatę 335 zł za tonę. Jest ona o 5 procent wyższa od tej, którą miasto ponosi w tej chwili (302,40 zł). Wspomniane 335 złotych – informuje magistrat -  pozwoliłoby uniknąć podnoszenia mieszkańcom opłat  za śmieci od nowego roku.</p>
      <p>Tadeusz Ferenc chce w najbliższym czasie spotkać się z Jackiem Sasinem, który objął właśnie stery nowo utworzonego ministerstwa aktywów państwowych i  odpowiada za spółki Skarbu Państwa. Prezydent mam nadzieję, że Sasin skłoni PGE EC do zmiany w traktowaniu samorządów.</p>
      <h3>Korzyści ze spalarni</h3>
      <p>W Rzeszowie trwa także dyskusja nad sensem budowy spalarni,  która zamiast wpływać na obniżkę kosztów, podnosi je.</p>
      <p>-  Koszt budowy miejskiej instalacji przetwarzania odpadów to 280 mln zł. Gdyśmy ją budowali z pieniędzy miasta, nie byłoby już funduszy na inne ważne i potrzebne dla mieszkańców inwestycje – cytuje prezydenta Ferenca rzeszow-news.pl.</p>
      <p>Jak tłumaczy magistrat, instalacja powstała przy znaczącym wsparciu gminy. - PGE już od momentu powstania idei budowy tej instalacji zapewniało o tym, że instalacja budowana jest przede wszystkim w celu zagospodarowania wszystkich odpadów „zmieszanych" pochodzących z Rzeszowa, równocześnie kwestionując celowość budowy własnej instalacji przez miasto Rzeszów. Biorąc powyższe pod uwagę, w pełni zasadne jest, aby PGE zapewniło odbiór odpadów komunalnych pochodzących z miasta Rzeszowa na dotychczasowych zasadach obowiązujących w 2019 r. - podkreśla magistrat.</p>
      <p>Miasto przypomina, że w liście intencyjnym podpisanym 26 lipca 2012 r. przez przedstawicieli Rzeszowa i PGE ustalono, iż opłata na bramie nie będzie wyższa od średniej opłaty w analogicznych instalacjach tego typu w kraju. Ponadto 28 listopada 2018 r. została przedstawiona przez PGE kalkulacja jednostkowej ceny na bramie dla opadów zmieszanych do 2043 r., która przewidywała wzrost ceny odbioru odpadów jedynie o wskaźnik inflacji.</p>
      <p>Gmina Rzeszów podkreśla, że zgodnie z ustaleniami poczynionymi z PGE nie przystąpiła do budowy własnej instalacji, tym samym zapewniając odpowiedni strumień odpadów dla nowo powstałej instalacji ITPOE (Instalacja Termicznego Przetwarzania z Odzyskiem Energii), a także wspierając jej powstawanie od procesu uzyskania pozwolenia na budowę, przez konsultacje społeczne, jak również budując odpowiednią infrastrukturę komunikacyjną.</p>
      <p>- Na szczególną uwagę zasługuje fakt, że spółka miejska Miejskie Przedsiębiorstwo Energetyki Cieplnej - Rzeszów jest głównym odbiorcą ciepła wyprodukowanego w ITPOE, co zapewnia dla tej instalacji stały strumień dochodów - dodaje UM Rzeszów.</p>
      <p>Ostatnia podwyżka w Rzeszowie miała miejsce 1 czerwca. Pięcioosobowa rodzina mieszkająca w domu płaci dzisiaj 85 zł za segregowane odpady. W bloku jest to 63 zł (ilość osób jest weryfikowana poprzez kontrolę zużycia wody). Jeśli nie uda się dojść do porozumienia z PGE, a rozbieżności między propozycją miasta a oczekiwaniami spółki są tak duże, że trudno na to liczyć, to rzeszowian czeka kolejna podwyżka, i to w znaczącej wysokości.</p>
    </article>
  </body>
</html>