<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vrachtwagenchauffeur-iepers-bedrijf-beschoten-door-asielzoekers/"/>
    <meta property="og:site_name" content="SCEPTR"/>
    <meta property="article:published_time" content="2019-11-19T11:44:01+00:00"/>
    <meta property="og:title" content="Vrachtwagenchauffeur Iepers bedrijf beschoten door asielzoekers"/>
    <meta property="og:description" content="Afgelopen donderdagnacht is een vrachtwagenchauffeur van Iepers transportbedrijf Sitra beschoten door asielzoekers. Dat meldt HLN."/>
  </head>
  <body>
    <article>
      <h1>Vrachtwagenchauffeur Iepers bedrijf beschoten door asielzoekers</h1>
      <address><time datetime="2019-11-19T11:44:01+00:00">19 Nov 2019, 11:44</time> by <a rel="author" href="https://sceptr.net/author/tomlallemand/" target="_blank">Tom Lallemand</a></address>
      <p>
        <b>Afgelopen donderdagnacht is een vrachtwagenchauffeur van Iepers transportbedrijf Sitra beschoten door asielzoekers. <a href="https://www.hln.be/in-de-buurt/ieper/bestuurder-van-vrachtwagen-opgeschrikt-door-geweerschoten-in-frankrijk~a87d2de6/">Dat meldt Het Laatste Nieuws</a>. Vrachtwagenchauffeurs worden alsmaar vaker slachtoffer van agressieve transitmigranten. Het gaat zelfs zo ver dat transportbedrijven geen chauffeurs meer vinden die naar Groot-Brittannië willen rijden.</b>
      </p>
      <p>De problematiek van illegalen die via onze snelwegen Groot-Brittannië willen bereiken, sleept al jaren aan. Geweld en agressie jegens vrachtwagenchauffeurs en politie door die zogenaamde ‘transitmigranten’ zijn schering en inslag op tientallen van snelwegparkings tussen Brussel en de kust. Vrachtwagenchauffeurs en transportbedrijven <a href="https://sceptr.net/2018/01/transitmigranten-truckers-bang/">trokken al meermaals aan de alarmbel</a>, zonder veel resultaat. </p>
      <h3>Vrachtwagenchauffeur beschoten</h3>
      <p>Vorige week kostten die agressieve transitmigranten zelfs bijna het leven van een Belgische vrachtwagenchauffeur die werkt voor het transportbedrijf Sitra uit Ieper. Toen hij de nacht wilde doorbrengen op een snelwegparking in het Franse Poitiers, werd hij plotseling beschoten. De bestuurder van de vrachtwagen raakte gelukkig niet gewond, maar in zijn vrachtwagen zijn wel meerdere kogelgaten te zien. </p>
      <p>Bij het Iepers transportbedrijf reageert men geschrokken, maar niet verbaasd. <i>“We merken wel dat de laatste jaren het geweld vanwege vluchtelingen ten opzichte van de transportsector alsmaar toeneemt. Wijzelf hebben onze veiligheidsprocedures voortdurend aangepast en verscherpt. We hebben dit probleem ook al meermaals bij de bevoegde instanties gemeld, ook in het buitenland.”</i></p>
      <p>Maar de transportsector voelt zich in de steek gelaten door de overheid, waardoor er nu zelfs een probleem is om nog vrachtwagenchauffeurs te vinden. <i>“Bepaalde vluchtelingen die de oversteek willen maken, worden steeds agressiever en deinzen niet terug om geweld te gebruiken. Zowel wij als onze collega’s merken dat het steeds moeilijker wordt om nog chauffeurs te vinden die op het Verenigd Koninkrijk willen rijden omwille van het probleem. We hopen dat de verschillende regelgevende instanties in Europa eindelijk de nodige inspanningen zullen doen om de veiligheid van de transportsector te garanderen.”</i></p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/straf-voor-waarschuwingsschot-al-ingetrokken-maar-wegpolitie-staakt-verder/"/>
        <a href="https://sceptr.net/2019/11/tussen-39-en-48-miljoen-illegale-immigranten-in-europa/"/>
        <a href="https://sceptr.net/2019/11/transitmigranten-voor-6e-keer-opgepakt-in-haven-zeebrugge/"/>
      </related>
    </article>
  </body>
</html>