<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818449/%D8%A7%D8%B3%D8%A8%D9%82%DB%8C%D8%A7%D9%86-%D9%85%D8%B4%DA%A9%D9%84%DB%8C-%D8%A8%D8%B1%D8%A7%DB%8C-%D8%A8%D8%B1%DA%AF%D8%B2%D8%A7%D8%B1%DB%8C-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%88%D8%A7%D9%84%DB%8C%D8%A8%D8%A7%D9%84-%D9%86%DB%8C%D8%B3%D8%AA-%D9%81%D8%B9%D9%84%D8%A7-%D8%A8%D9%87-%D8%AF%D9%88%D9%88%D9%85%DB%8C%D8%AF%D8%A7%D9%86%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:53:10+00:00"/>
    <meta property="og:title" content="اسبقیان: مشکلی برای برگزاری انتخابات والیبال نیست/ فعلا به دوومیدانی نمی‌روم"/>
    <meta property="og:description" content="مدیرکل دفتر امور مشترک فدراسیون‌های ورزشی گفت: مجمع انتخابات فدراسیون والیبال فردا چهارشنبه بدون هیچ مشکلی برگزار می‌شود و روسای هیات‌های استانی نیز به عنوان اعضای مجمع ساعت 10 صبح در سالن هگمتانه هتل المپیک حضور پیدا خواهند کرد."/>
  </head>
  <body>
    <article>
      <h1>اسبقیان: مشکلی برای برگزاری انتخابات والیبال نیست/ فعلا به دوومیدانی نمی‌روم</h1>
      <address><time datetime="2019-11-19T11:53:10+00:00">19 Nov 2019, 11:53</time> by <a rel="author">ظریفه ملک‌پور</a></address>
      <p>مدیرکل دفتر امور مشترک فدراسیون‌های ورزشی گفت: مجمع انتخابات فدراسیون والیبال فردا چهارشنبه بدون هیچ مشکلی برگزار می‌شود و روسای هیات‌های استانی نیز به عنوان اعضای مجمع ساعت 10 صبح در سالن هگمتانه هتل المپیک حضور پیدا خواهند کرد.</p>
      <p>به گزارش ایسنا، شروین اسبقیان درباره برگزاری مجمع انتخاباتی فدراسیون والیبال اظهار کرد: انتخابات فدراسیون والیبال فردا چهارشنبه 29 آبان بدون هیچ مشکلی در سالن هگمتانه هتل المپیک برگزار خواهد شد و روسای هیات‌های استانی نیز به عنوان روسای مجمع حضور خواهند داشت.</p>
      <p>وی درباره زمان نام نویسی کاندیداهای فدراسیون تنیس گفت: سعی داریم اوایل آذر ثبت نام از نامزدها را آغاز کنیم.</p>
      <p>مدیرکل دفتر امور مشترک فدراسیون‌ها همچنین درباره وضعیت سرپرست دو فدراسیون پزشکی و ورزشی و تنیس روی میز که دوره چهارساله آنها به پایان رسیده است افزود: آخر این هفته یا اوایل هفته آینده سرپرستان این دو فدراسیون معرفی می‌شوند.</p>
      <p>اسبقیان در واکنش به اخباری مبنی بر کاندیداتوری خود برای شرکت در انتخابات دوومیدانی نیز اظهار کرد: فعلا تصمیمی برای کاندیداتوری در دوومیدانی ندارم.</p>
      <p>اسبقیان درباره نامزد شدن سرپرست فدراسیون تنیس در کنفدراسیون آسیا و اینکه آیا وی به عنوان سرپرست می‌تواند کاندیدای کنفدراسیون آسیا شود یاخیر؟ خاطرنشان کرد: وی علاقه زیادی برای ثبت نام در کنفدراسیون آسیا نداشته بلکه به اصرار دوستان در تنیس در انتخابات کنفدراسیون آسیا شرکت کرده است. به احتمال زیاد وی فرد دیگری را معرفی خواهد کرد. ماموریت او فراهم کردن مقدمات برگزاری مجمع انتخابات فدراسیون تنیس است.</p>
      <p>انتهای پیام</p>
    </article>
  </body>
</html>