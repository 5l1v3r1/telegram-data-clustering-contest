<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191119_04725233"/>
    <meta property="og:site_name" content="De Standaard"/>
    <meta property="article:published_time" content="2019-11-19T11:51:00+00:00"/>
    <meta property="og:title" content="Cosmin Contra stapt op als bondscoach van Roemenië, Hagi mogelijke opvolger"/>
    <meta property="og:description" content="Cosmin Contra houdt het na ruim twee jaar voor bekeken als bondscoach van Roemenië wegens het uitblijven van goede resultaten. De Roemeense voetbalbond (FR..."/>
  </head>
  <body>
    <article>
      <h1>Cosmin Contra stapt op als bondscoach van Roemenië, Hagi mogelijke opvolger</h1>
      <address>
        <time datetime="2019-11-19T11:51:00+00:00">19 Nov 2019, 11:51</time>
      </address>
      <p>
        <b>Cosmin Contra houdt het na ruim twee jaar voor bekeken als bondscoach van Roemenië wegens het uitblijven van goede resultaten. De Roemeense voetbalbond (FRF) maakte bekend dat legendes Gheorghe Hagi en Dan Petrescu in aanmerking komen om Contra op te volgen.</b>
      </p>
      <p>“Ik heb mijn doel niet bereikt en verlaat de nationale ploeg”, verklaarde Contra dinsdag volgens het Roemeense persagentschap Mediafax. De 43-jarige voormalige Roemeense international zag zijn team maandag met 5-0 onderuitgaan bij Spanje op de laatste speeldag in EK-kwalificatiegroep F. “Ik wil me bij de supporters verontschuldigen dat ik niet meer heb gedaan.”</p>
      <p>In september 2017 volgde Contra de Duitser Christoph Daum (ex-Club Brugge) op. In de EK-kwalificaties werden de Roemenen pas vierde in hun poule met 14 punten, achter Spanje (26 ptn), Zweden (21) en Noorwegen (17). In maart kan Roemenië zich wel nog via de play-offs plaatsen voor het EK. (belga)</p>
    </article>
  </body>
</html>