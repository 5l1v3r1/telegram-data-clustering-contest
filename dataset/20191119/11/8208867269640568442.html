<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/tecnologia/2019/11/19/news/la_cina_prima_al_mondo_per_numero_di_supercomputer-241404867/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T11:03:00+00:00"/>
    <meta property="og:title" content="La Cina prima al mondo per numero di supercomputer"/>
    <meta property="og:description" content="Il dato emerge dall'indice semestrale della Top500, che stila una lista aggiornata dei 500 più potenti centri di calcolo"/>
  </head>
  <body>
    <article>
      <h1>La Cina prima al mondo per numero di supercomputer</h1>
      <h2>Il dato emerge dall'indice semestrale della Top500, che stila una lista aggiornata dei 500 più potenti centri di calcolo</h2>
      <address>
        <time datetime="2019-11-19T11:03:00+00:00">19 Nov 2019, 11:03</time>
      </address>
      <p><b>WASHINGTON</b> - La Cina ha rafforzato il suo primato nella classifica dei supercomputer più veloci al mondo per numero di sistemi. E' quanto emerge dall'indice semestrale della Top500, che stila una lista aggiornata dei 500 più potenti supercomputer. Sono 228 (il 45,6%) i sistemi attualmente presenti nel Paese asiatico. La quota di quelli installati negli Stati Uniti resta ancora vicina al suo minimo storico del 23,4%.<br/><br/>Il divario prestazionale complessivo tra la Cina e gli Stati Uniti si è ridotto. I sistemi statunitensi hanno raggiunto una quota del 37,1%, mentre la Cina è vicina con una quota di performance del 32,3%. L'elenco pubblicato a giugno registrava gli Stati Uniti con il 38,4% della performance aggregata e la Cina con il 29,9%.<br/><br/>I primi tre produttori di sistemi per quanto riguarda il numero di installazioni sono Lenovo, Sugon e Inspur. Intel ha mantenuto la posizione dominante a livello di chip, con i suoi processori presenti in circa il 94% di tutti i sistemi. La top 10 della classifica è invariata: Summit e Sierra, entrambi supercomputer costruiti da Ibm, hanno conquistato i primi due posti, seguiti da due sistemi cinesi, Sunway TaihuLight e Tianhe-2A.</p>
    </article>
  </body>
</html>