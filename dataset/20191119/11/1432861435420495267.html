<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/ludogorec/8-igrachi-v-ludogorec-sa-s-iztichashti-dogovori-razgradchani-s-kolebaniq-za-polovinata-ot-tqh-1407626.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T11:36:00+00:00"/>
    <meta property="og:title" content="8 играчи в Лудогорец са с изтичащи договори, разградчани с колебания за половината от тях"/>
    <meta property="og:description" content="Цели осем играчи на Лудогорец са с изтичащи договори през лятото От юни догодина свободни агенти може да станат Клаудиу Кешеру (32), Джоди Лукоки (27), Марселиньо (35), Вандерсон (31), Абел Анисе (29), Яцек Горалски (27), Светослав Дяков (35) и Георги Терзиев (27)"/>
  </head>
  <body>
    <article>
      <h1>8 играчи в Лудогорец са с изтичащи договори, разградчани с колебания за половината от тях</h1>
      <address><time datetime="2019-11-19T11:36:00+00:00">19 Nov 2019, 11:36</time> by <a rel="author">Sportlive.bg</a></address>
      <p>Цели осем играчи на <a href="https://www.sportlive.bg/bgfootball/ludogorec"><b>Лудогорец</b></a> са с изтичащи договори през лятото. От юни догодина свободни агенти може да станат Клаудиу Кешеру (32), Джоди Лукоки (27), Марселиньо (35), Вандерсон (31), Абел Анисе (29), Яцек Горалски (27), Светослав Дяков (35) и Георги Терзиев (27).</p>
      <p>Ръководството на разградчани вече е започнало разговори с някои от тях, а с други тепърва предстои да се седне на масата за преговори. Очаква се това да стане през зимната пауза. От януари всеки един от въпросните 8 играчи ще е свободен да преговаря с други клубове и да подписва предварителни договори, пише "Тема спорт".</p>
      <p>Засега ръководството на Лудогорец има колебания за четирима от въпросните футболисти. Според приближени до делата при шампионите това са Светослав Дяков, Марселиньо, Лукоки и Яцек Горалски. Първите двама вече са на по 35 години. Ръководството на "орлите" отдавна обмисля да им предложи работа в клуба. През следващия сезон те вече ще са на по 36. Наскоро агентът на Кешеру обяви, че клиентът му иска да завърши кариерата си в Лудогорец, като се надява двете страни да преподпишат за още една година.</p>
      <p>Почти сигурно през зимната пауза клубът ще се раздели с някои от играчите. Възможна е продажба или освобождаване на вратаря Хорхе Браун. След завръщането на Владо Стоянов Лудогорец вече разполага с четирима под рамката плюс Пламен Илиев и Ренан. Станислав Манолев също може да поеме към изхода. Той така и не успява да се впише. Неясно е и бъдещето на Димо Бакалов. Но той е с по-големи шансове от Манолев да продължи при разградчани. Клубът вече работи и по зимната селекция, като наскоро е имало скаутски мисии в Полша, Чехия и Бразилия. </p>
      <p>
        <i>
          <b>Междувременно Лудогорец определи приоритет номер 1 в зимните си трансфери - <a href="https://www.sportlive.bg/bgfootball/ludogorec/Ludogorec-opredeli-prioritet-nomer-1-v-zimnite-si-transferi-1406068.html">ето какъв е</a>.</b>
        </i>
      </p>
      <related>
        <h4>Още по темата</h4>
        <a href="https://www.sportlive.bg/bgfootball/ludogorec/Ludogorec-izprevarva-Levski-za-half-na-carsko-selo-1407367.html"/>
        <a href="https://www.sportlive.bg/bgfootball/ludogorec/Bivsh-igrach-na-Ludogorec-razkri-kolko-im-plati-Domuschiev-za-vlizane-v-grupite-na-ShL-1406288.html"/>
        <a href="https://www.sportlive.bg/bgfootball/ludogorec/Ludogorec-opredeli-prioritet-nomer-1-v-zimnite-si-transferi-1406068.html"/>
        <a href="https://www.sportlive.bg/bgfootball/ludogorec/Ludogorec-Levski-i-cSKA-v-bitka-za-igrach-na-opashkar-1405448.html"/>
      </related>
    </article>
  </body>
</html>