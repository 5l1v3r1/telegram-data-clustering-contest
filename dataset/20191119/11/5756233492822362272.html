<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622291/%D8%B2%D9%86%D8%A7%D9%86-%D8%B3%DB%8C%DA%AF%D8%A7%D8%B1%DB%8C-%D9%81%D8%B1%D8%B2%D9%86%D8%AF%D8%A7%D9%86-%D9%86%D8%A7%D8%B1%D8%B3-%D8%A8%D9%87-%D8%AF%D9%86%DB%8C%D8%A7-%D9%85%DB%8C%E2%80%8C%D8%A2%D9%88%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:24:00+00:00"/>
    <meta property="og:title" content="زنان سیگاری فرزندان نارس به دنیا می‌آورند"/>
    <meta property="og:description" content="رئیس انجمن پزشکان کودکان البرز گفت: نارسایی قلبی، ضعف سیستم مغزی، مشکلات خونی و گوارشی تنها بخشی از مشکلاتی است که نوزدان نارس با آن دست و پنجه نرم می‌کنند."/>
  </head>
  <body>
    <article>
      <h1>زنان سیگاری فرزندان نارس به دنیا می‌آورند</h1>
      <address>
        <time datetime="2019-11-19T11:24:00+00:00">19 Nov 2019, 11:24</time>
      </address>
      <p>
        <i>رئیس انجمن پزشکان کودکان البرز گفت: نارسایی قلبی، ضعف سیستم مغزی، مشکلات خونی و گوارشی تنها بخشی از مشکلاتی است که نوزدان نارس با آن دست و پنجه نرم می‌کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد زنوزی راد اظهار کرد: یکی از مهمترین فاکتورهای ارزیابی سطح سلامت جوامع امروزی، آمار مرگ و میر کودکان زیر پنج سال است.</p>
      <p>وی با اشاره به اینکه سالانه 15 میلیون کودک نارس در جهان به دنیا می‌آیند، ادامه داد: متاسفانه آمار دقیقی از تعداد نوزادان نارسی که در البرز به دنیا می‌آیند نداریم.</p>
      <p>این مسئول اضافه کرد: با توجه به اینکه بخشی از زنان باردار در بیمارستان‌های تهران وضع حمل می‌کنند نمی‌توان آمار دقیقی از تعداد این کودکان ارائه داد، البته دانشگاه علوم پزشکی استان هم تا کنون آماری از تعداد کودکان نارسی که در بیمارستان‌های البرز متولد می‌شوند ارائه نداده است.</p>
      <p>وی با اشاره به برخی عواملی که باعث تولد نوزاد نارس می‌شود، افزود: استرس شدید مادر، سیگار کشیدن مادر، ابتلای مادر به فشار خون و دیابت، سابقه سقط‌های مکرر و چند قلو بودن نوزادان از جمله عواملی است که در تولد نوزاد نارس تاثیر گذار است.</p>
      <p>زنوزی راد با بیان اینکه نوزادان نارس با مشکلات خاصی پا به این دنیا می‌گذارند، گفت: نارسایی قلبی، ضعف سیستم مغزی، مشکلات خونی و گوارشی تنها بخشی از مشکلاتی است که نوزدان نارس با آن دست و پنجه نرم می‌کنند.</p>
      <p>رئیس انجمن پزشکان کودکان البرز با اشاره به فعالیت کلینیک نوزادان نارس در استان گفت: در این کلینیک والدین می‌توانند وضعیت هوش، تونایی حرکتی، ذهنی و جسمی کودک خود را از چهارماهگی بسنجند.</p>
      <p>این مسئول تصریح کرد: هرچند نوزادان نارس با مشکلات خاصی به دنیا می‌آیند ولی اگر فرایند درمان را به خوبی طی کنند، داروهای خود را به موقع مصرف کنند و والدین برای آموزش و تعلیم آنها به درستی زمان بگذارند، اغلب می توانند مثل کودکان عادی به زندگی خود ادامه دهند.</p>
      <p>وی با بیان اینکه پیشگیری از زایمان زودرس مهمترین عامل جلوگیری از تولد نوزادان نارس است، گفت: با رعایت اصول بهداشتی از سوی مادر، افزایش آگاهی و اطلاعات وی از نحوه بارداری سالم و چگونگی مراقبت از خود و نوزاد در دوران بارداری تا حد زیادی می‌توان از آمار تولد نوزادان نارس کم کرد.</p>
    </article>
  </body>
</html>