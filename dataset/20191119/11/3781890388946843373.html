<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742529"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T11:43:00+00:00"/>
    <meta property="og:title" content="แบ่งเงินหวย6ล้านปิดฉากรักเรา ชี้แจ้งความไม่มีผลอะไร"/>
    <meta property="og:description" content="พนักงานสอบสวน สภ.พระประแดง ย้ำชัด สาวอุบลฯ-แฟนหนุ่ม ตกลงแบ่งเงินรางวัลถูกหวยรางวัลที่ 1 ได้แล้ว ไม่มีผลทางกฎหมายเพราะมาแจ้งความลงบันทึกเท่านั้น"/>
  </head>
  <body>
    <article>
      <h1>แบ่งเงินหวย6ล้านปิดฉากรักเรา ชี้แจ้งความไม่มีผลอะไร</h1>
      <address>
        <time datetime="2019-11-19T11:43:00+00:00">19 Nov 2019, 11:43</time>
      </address>
      <p>
        <b>พนักงานสอบสวน สภ.พระประแดง ย้ำชัด สาวอุบลฯ-แฟนหนุ่ม ตกลงแบ่งเงินรางวัลถูกหวยรางวัลที่ 1 ได้แล้ว ไม่มีผลทางกฎหมายเพราะมาแจ้งความลงบันทึกเท่านั้น</b>
      </p>
      <p>เมื่อวันที่ 19 พ.ย. ร.ต.อ.วีระพล สุดสายแก้ว รอง สว(สอบสวน)สภ.พระประแดง จ.สมุทรปราการ เปิดเผยว่า จากกรณีที่ น.ส.พรธิดา ชำนาญเวช อายุ 23 ปี ชาว จ.อุบลราชธานี มีความประสงค์มาขอลงบันทึกไว้เป็นหลักฐาน หลังจากที่คุยเรื่องแบ่งเงินรางวัลที่ 1 ลอตเตอรี่กับ นายวิจักร (สงวนนามสกุล) อายุ 34 ปี แฟนหนุ่มไม่ลงตัว และฝ่ายชายได้เอาลอตเตอรี่ที่ถูกรางวัลออกจากบ้านไปนั้น ว่า จะไม่มีผลทางกฎหมายเพราะทางผู้เสียหายมาขอลงไว้เป็นหลักฐานไว้เท่านั้น ไม่ใช่แจ้งดำเนินคดีจะมาถอนแจ้งความหรือไม่ก็ได้ และตั้งแต่วันที่มาแจ้งความลงบันทึกประจำวันไว้นั้นก็ไม่เคยติดต่อมาเลยเพราะทราบว่าทั้งคู่ตกลงกันได้แล้ว<br/><br/>ส่วนที่ห้องพักของ น.ส.พรธิดา กับแฟนหนุ่ม ภายในแฟลตในซอยสุขสวัสดิ์ 64 แยก 3 ต.บางพึ่ง อ.พระประแดง จ.สมุทรปราการ นั้นไม่มีใครอยู่และได้ล็อกกุญแจประตูไว้อย่างแน่นหนา<br/><br/>จากการสอบถาม ป้าออน เจ้าของร้านขายของชำใกล้กับที่พัก บอกว่า น.ส.พรธิดา มาพักอาศัยอยู่ที่แฟลตนี้นานแล้วตั้งแต่ยังเป็นวัยรุ่น เขาเป็นเด็กนิสัยดี ไม่มีปากเสียงกับใคร กระทั่งมามีแฟนหนุ่มและเอามาอยู่ด้วยกันที่ห้องพักน่าจะประมาณ 3 ปีได้แล้ว ทั้งคู่ก็รักกันดีไม่เคยมีปัญหาทะเลาะเบาะแว้งกันเลยกระทั่งมาถูกหวยรางวัลที่ 1 และคุยเรื่องแบ่งเงินกันไม่ลงตัว ฝ่ายหญิงจึงได้ไปแจ้งความที่โรงพัก ตั้งแต่วันนั้นฝ่ายชายไม่กลับมาที่ห้องอีกเลย ส่วนที่บอกว่าฝ่ายชายมีภรรยาอยู่แล้วนั้นตนไม่เคยทราบมาก่อน.<br/><br/><br/><b>ข่าวที่เกี่ยวข้อง...<br/><a href="https://www.dailynews.co.th/regional/742372">เลือกได้ไม่ขอถูกหวย6ล. ร่ำไห้ควงแฟนรับเงินก่อนเลิกรา</a></b><br/><br/><br/> </p>
    </article>
  </body>
</html>