<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/krf-topp-vil-ha-homo-omkamp/71836738"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T11:55:32+00:00"/>
    <meta property="og:title" content="KrF-topp vil ha homo-omkamp"/>
    <meta property="og:description" content="Geir Jørgen Bekkevold mener KrF må behandle saken om forbud mot homoterapi på nytt. - Det behovet ser jeg ikke, sier partiets talsperson i saken."/>
  </head>
  <body>
    <article>
      <h1>KrF-topp vil ha homo-omkamp</h1>
      <h2>Geir Jørgen Bekkevold mener KrF må behandle saken om forbud mot homoterapi på nytt. - Det behovet ser jeg ikke, sier partiets talsperson i saken.</h2>
      <address><time datetime="2019-11-19T11:55:32+00:00">19 Nov 2019, 11:55</time> by <a rel="author">Steinar Solås Suvatne</a></address>
      <p>KrF-leder Kjell Ingolf Ropstad og statsminister Erna Solberg (H) <a href="https://www.dagbladet.no/nyheter/stotter-utredning-om-homoterapi/71802554">er på kollisjonskurs i synet på homoterapi.</a></p>
      <p>Mens Solberg støtter en utredning av et forbud mot terapien, <a href="https://www.dagbladet.no/nyheter/stotter-utredning-om-homoterapi/71802554">kaller Ropstad utredning «unødvendig».</a></p>
      <p>I dag kom regjeringen med en pressemelding hvor det gjøres klart at Høyre, Frp og Venstre er blitt enige om å gå inn for en utredning - mot KrFs vilje.</p>
      <p>På Stortinget har KrF fattet vedtak om å motsette seg en slik utredning, og det vedtaket er det nå åpen kamp om å omgjøre etter regjeringens vedtak.</p>
      <h3>Partitopp vil ha omkamp</h3>
      <p>Som Dagbladet skrev forrige uke, <a href="https://www.dagbladet.no/nyheter/homo-mytteri-i-krf/71815254">er det krefter i stortingsgruppa til KrF som lenge har ønsket en omkamp om Ropstads markante nei til utredning.</a></p>
      <p>
        <b>Etter at flertallet i regjeringen nå sier de ønsker en utredning, vil Geir Jørgen Bekkevold (KrF) gå inn for en ny behandling av saken i KrF-gruppa på Løvebakken.</b>
      </p>
      <p>- Jeg finner det nå naturlig at vi får en ny runde i gruppa! Situasjonen nå - der de andre partiene har konkludert - noe de ikke hadde gjort da vi behandlet dette i vårt gruppemøte tilsier at vi bør vurdere situasjonen på ny, sier han til Dagbladet tirsdag ettermiddag.</p>
      <h3>Avviser omkamp</h3>
      <p>Men Bekkevold møter ingen hjelpende hånd fra Jorunn G. Lossius, partiets talsperson i denne saken.</p>
      <p>
        <b>Lossius forteller Dagbladet at hun <i>ikke</i> vil ha ny behandling av saken i KrFs stortingsgruppe. Partiet skal altså forbli låst på et nei til utredning av forbud mot homoterapi.</b>
      </p>
      <p>- KrF har allerede et gruppevedtak som sier at vi ikke ser behovet for en utredning da vi opplever at de grenseoverskridende handlingene som vi har fått høre om i forbindelse med såkalt konverteringsterapi allerede er regulert i eksisterende lovverk, sier hun til Dagbladet.</p>
      <h3>Splittet parti</h3>
      <p>Arbeiderpartiets Anette Trettebergstuen ønsker å forby homoterapi. Hun kaller regjeringens vedtak om å utrede et forbud «skammelig».</p>
      <p>- Regjeringa, minus KrF, vil altså utrede forbud mot homoterapi. Ærlig talt. Dette er en gedigen utsettelse av å måtte ta klart standpunkt til en grusom praksis som ødelegger og tar liv. Alle lover Stortinget vedtar at vi skal ha, blir utredet. Dette vil også bli grundig utredet om Stortinget sier vi skal ha et forbud. Det er ingen saklig grunn til å ikke ta stilling nå, sier Trettebergstuen til Dagbladet.</p>
      <p>Ropstads hovedargument mot en utredning er at homoterapi er forbudt i eksisterende lovverk. Dermed behøver man ingen utredning, fordi vernet allerede er på plass, hevder han.</p>
      <p>- Hvis det er slik, har jo Kjell Ingolf ingenting å frykte med å utrede et eventuelt forbud, sier en KrF-er til Dagbladet.</p>
      <p>KrF-ere påpeker overfor Dagbladet at partiet ikke er tjent med å framstå som er parti som <i>aksepterer</i> homoterapi, og stiller seg spørrende til hvorfor Ropstad tilsynelatende ikke ser dette.</p>
      <p>
        <b>Enkelte mistenker derfor en skjult agenda fra barne- og familieministeren, som anklages for å ville trekke partiet i en mer konservativ retning.</b>
      </p>
    </article>
  </body>
</html>