<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://narodna-pravda.ua/2019/11/19/den-gidnosti-ta-svobody-yak-ukrayintsi-vidznachat-pochatok-dvoh-revolyutsij/"/>
    <meta property="og:site_name" content="Народна Правда"/>
    <meta property="article:published_time" content="2019-11-19T11:16:41+00:00"/>
    <meta property="og:title" content="День Гідності та Свободи: як українці відзначать початок двох революцій"/>
    <meta property="og:description" content="У четвер, 21 листопада, Україна відзначатиме День Гідності та Свободи. Це свято приурочене до початку двох революцій: Помаранчевої та Революції Гідності."/>
  </head>
  <body>
    <article>
      <h1>День Гідності та Свободи: як українці відзначать початок двох революцій</h1>
      <h2>День Гідності та Свободи був затверджений указом п'ятого президента України Петра Порошенка</h2>
      <address>
        <time datetime="2019-11-19T11:16:41+00:00">19 Nov 2019, 11:16</time>
      </address>
      <p>У четвер, 21 листопада, Україна відзначатиме <a href="https://narodna-pravda.ua/2018/11/20/den-gidnosti-ta-svobody-shho-bude-v-kyyevi/">День Гідності та Свободи</a> – це свято приурочене до початку двох революцій: Помаранчевої та Революції Гідності.</p>
      <p>Про це повідомляє НАРОДНА ПРАВДА із посиланням на <a href="https://www.obozrevatel.com/ukr/society/den-gidnosti-i-svobodi-2019-ukraina-vidznachatime-pochatok-dvoh-revolyutsij.htm">Обозреватель.</a></p>
      <p>Loading...</p>
      <p>День Гідності та Свободи був затверджений указом п’ятого президента України Петра Порошенка від 13 листопада 2014 року “Про День гідності і свободи”. Згідно з документом, День гідності і свободи був введений для затвердження в Україні ідеалів свободи і демократії.</p>
      <p>Цього дня, 21 листопада, вшановується патріотизм і мужність громадян, які восени 2004-го і восени-взимку 2014 року захистили національні інтереси української держави та її європейський вибір. 21 листопада шанують пам’ять тих, хто віддав своє життя заради вільної України.</p>
      <p>21 листопада 2013 року громадяни України вийшли на київський Майдан Незалежності на знак протесту проти відмови підписати Угоду про асоціацію між Україною та ЄС. У ніч із 29 на 30 листопада активістів жорстоко розігнали правоохоронці, що перетворило мирний Євромайдан на Революцію Гідності.</p>
      <p>Революція призвела до численних людських жертв і закінчилася поваленням режиму Януковича і втечею екс-президента. Незабаром після цього Росія відкрито виявила агресію проти України, анексувавши Крим і почавши війну на Донбасі – спочатку силами найманців і терористів, а пізніше потайки ввівши на схід України регулярні війська.</p>
      <p>Незважаючи на статус державного свята, День гідності і свободи – не є вихідним днем. Стаття 73 КЗпП України не вказує 21 листопада у переліку офіційних неробочих днів для українців.</p>
      <p>Проте в День Гідності та Свободи в містах України проводять урочисті заходи та концерти, до пам’ятників загиблим учасникам Революції Гідності приносять квіти і лампадки. Громадські організації та активісти влаштовують тематичні виставки, флешмоби та акції. В українських церквах служать молебень в пам’ять про Небесну Сотню, а у школах проводяться тематичні урочисті лінійки.</p>
      <p>У Києві 21 листопада традиційно вшановують пам’ять загиблих активістів – на алеї Героїв Небесної Сотні проводиться поминальний молебень і покладаються квіти. Крім того, проводиться концерт та урочисті заходи на Майдані Незалежності.</p>
      <p>Нагадаємо, минулого року на День Гідності та Свободи тодішній резидент України Петро <a href="https://narodna-pravda.ua/2018/11/21/den-gidnosti-ta-svobody-na-majdani-vshanuvaly-pamyat-geroyiv-nebesnoyi-sotni/">Порошенко разом з дружиною взяли участь у жалобних заходах.</a></p>
      <figure>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">
          <img src="https://narodna-pravda.ua/wp-content/uploads/2019/05/google-news-517122-ukrINUXR.png"/>
        </a>
      </figure>
      <p>
        <a href="https://news.google.com/publications/CAAqLQgKIidDQklTRndnTWFoTUtFVzVoY205a2JtRXRjSEpoZG1SaExuVmhLQUFQAQ?hl=uk&amp;gl=UA&amp;ceid=UA%3Auk">Додайте «Народну Правду» в свої обрані джерела ⟶ Google News підписатися</a>
      </p>
    </article>
  </body>
</html>