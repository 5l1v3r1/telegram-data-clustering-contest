<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/noul-presedinte-al-ropepca-este-stephen-birrell-care-in-urma-cu-zece-ani-era-in-conducerea-sterling-resources-1922401019002019111119174574"/>
    <meta property="og:site_name" content="News.ro"/>
    <meta property="article:published_time" content="2019-11-19T11:10:00+00:00"/>
    <meta property="og:title" content="Noul preşedinte al ROPEPCA este Stephen Birrell, care în urmă cu zece ani era în conducerea Sterling Resources"/>
    <meta property="og:description" content="Română a Companiilor de Explorare şi Producţie Petrolieră (ROPEPCA) a anunţat marţi că, în urma alegerilor anuale organizate în cadrul asociaţiei, conform cerinţelor statutare, Stephen Birrell (Fora Oil and Gas) a fost votat pentru a asigura conducerea organizaţiei pentru anul viitor."/>
  </head>
  <body>
    <article>
      <h1>Noul preşedinte al ROPEPCA este Stephen Birrell, care în urmă cu zece ani era în conducerea Sterling Resources</h1>
      <address><time datetime="2019-11-19T11:10:00+00:00">19 Nov 2019, 11:10</time> by <a rel="author">Alina Oprea</a></address>
      <p>
        <b>Română a Companiilor de Explorare şi Producţie Petrolieră (ROPEPCA) a anunţat marţi că, în urma alegerilor anuale organizate în cadrul asociaţiei, conform cerinţelor statutare, Stephen Birrell (Fora Oil and Gas) a fost votat pentru a asigura conducerea organizaţiei pentru anul viitor.</b>
      </p>
      <p>Stephen Birrell a fost în urmă cu zece ani vicepreşedinte al companiei canadiene Sterling Resources. La acea vreme, Sterling a fost în centrul unui scandal în România, când a primit drepturile de exploatare pentru perimetrele Pelican şi Midia după ce România câştigase la Haga procesul cu Ucraina privind împărţirea platoului continental al Mării Negre.</p>
      <p>În 2015, Sterling Resources a anunţat că iese din România şi îşi vinde operaţiunile pentru 42,5 milioane dolari. Întreaga sa afacere locală a fost atunci preluată de americanii de la Carlyle International Energy Partners (CIEP), afiliată a grupului The Carlyle.</p>
      <p>”Consiliul Director nou ales este format şi din: Saniya Melnicenco (NIS Petrol), Amos Sanders (HOCOR), Rafael Duque (OMV Petrom) şi Michel Louboutin (Expert Petroleum). Mandatul lor se va încheia în noiembrie 2020”, arată asociaţia într-un comunicat.</p>
      <p>Stephen Birrell este un geolog cu peste 34 de ani de experienţă în funcţii de conducere. El activează în România din 2005, fiind unul dintre cei mai importanţi actori implicaţi în procesul fondării ROPEPCA în 2012. Stephen preia mandatul preşedinţial ROPEPCA de la Saniya Melnicenco, Director al Departamentului Juridic şi Afaceri Corporative din cadrul NIS Petrol.</p>
      <p>"Anul trecut a fost unul provocator pentru industria noastră şi pentru mediul de afaceri în general. ROPEPCA continuă să fie una dintre cele mai importante voci în dialogul cu părţile interesate, transmiţând punctul de vedere al industriei în ceea ce priveşte efectele negative pe termen lung ale legislaţiei adoptate. Rămânem optimişti şi sperăm să vedem o schimbare în viziunea autorităţilor în ceea ce priveşte sectorul pentru următorii ani. ROPEPCA va rămâne un partener deschis şi transparent pentru toate părţile interesate, oferind opinia şi expertiza noastră asupra legislaţiei care vizează operaţiunile upstream din România. Acum, mai mult decât oricând, este important ca legiuitorii să înţeleagă modul în care funcţionează industria noastră pentru a oferi cadrul optim pentru investiţii şi operaţiuni care să fie întreprinse cu succes”, a spus Stephen Birrell.</p>
      <p>Noul preşedinte ROPEPCA a subliniat faptul că industria petrolieră onshore va beneficia din modernizarea cadrului legislativ în domeniul explorării şi exploatării resurselor petroliere.</p>
      <p>”Un cadru modernizat, un regim de operare şi fiscal competitiv este important pentru a creşte competitivitatea şi a aduce investiţii noi. Un astfel de mediu este o condiţie necesară pentru reuşita viitoarei runde a 11-a de concesionare, anunţată de Agenţia Naţională pentru Resurse Minerale în acest an”, arată ROPEPCA.</p>
      <p>Membrii asociaţiei subliniază beneficiile strategice ale consolidării securităţii energetice la nivel naţional şi regional şi ale sprijinirii creşterii economiei naţionale. Acestea pot fi obţinute printr-un sistem legislativ şi fiscal predictibil, stabil şi competitiv pentru industria de explorare şi producţie petrolieră.</p>
      <p>”Industria propune măsuri constructive pentru a face din România o destinaţie atractivă pentru investiţii: o piaţă de gaze funcţională, protecţie individualizata pentru consumatorii vulnerabili, acces real la terenuri şi un regim funcţional al datelor şi informaţiilor. Vom contribui în continuare la elaborarea de politici responsabile, bazate pe viziunea pe termen lung şi respectul faţă de consumatori şi angajaţi, comunităţi şi mediu, investitori şi stat. Rămân dedicată cauzei ROPEPCA de a permite dialogul între mediul afaceri şi sectorul public pentru binele general al societăţii, pentru o energie accesibilă şi sigură”, spune Saniya Melnicenco, fostul preşedinte ROPEPCA.</p>
      <p>În prezent, membrii ROPEPCA deţin cea mai mare parte a acordurilor de concesiune petrolieră pentru perimetrele de dezvoltare şi producţie onshore din România, cumulând pentru anii 2014-2018 investiţii de peste 24 miliarde lei, contribuţii la bugetul de stat de 50 miliarde lei şi crearea şi menţinerea a 14.000 de locuri de muncă.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>