<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/arestuvaha-uchiteli-po-himija-v-sasht-praveli-metamfetamini.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T11:39:00+00:00"/>
    <meta property="og:title" content="Арестуваха учители по химия в САЩ – правели метамфетамини"/>
    <meta property="og:description" content="И двамата преподават химия в държавния университет „Хендерсън“"/>
  </head>
  <body>
    <article>
      <h1>Арестуваха учители по химия в САЩ – правели метамфетамини</h1>
      <h2>И двамата преподават химия в държавния университет „Хендерсън“</h2>
      <address><time datetime="2019-11-19T11:39:00+00:00">19 Nov 2019, 11:39</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Властите в Арканзас са арестували двама учители по химия, защото правели метамфетамини подобно на измисления телевизионен герой Уолтър Уайт от култовия сериал „В обувките на Сатаната“ (Breaking Bad)</p>
      <p>Метамфетаминът е изключително пристрастяващ наркотик, който може да се произвежда нелегално с химия.</p>
      <p>Тери Бейтман и Брадли Роуланд са обвинени в наркопроизводство. И двамата преподават химия в държавния университет „Хендерсън“, в който учат около 3500 души.</p>
      <p>Разследването започнало, след като научният център на университета бил затворен заради „неустановена химическа миризма“. Тестове разкрили повишени нива на бензил хлорид в лабораторията.</p>
      <p>Бензил хлоридът се използва в производството на определени бои и фармацевтични продукти. Краткотрайните ефекти от вдишването му са раздразнение на очите, кожата и горните дихателни пътища. Това е химикал с разнообразно приложение, от който се правят различни видове лекарства, но може да се използва и за направата на метамфетамини.</p>
      <p>Бейтман и Роуланд остават в ареста.</p>
    </article>
  </body>
</html>