<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/timisoara-patronul-firmei-care-a-facut-deratizarea-si-dezinsectia-in-blocul-in-care-trei-oameni-au-murit-a-cumparat-substanta-de-la-o-cunostinta-cu-600-de-lei-1922402619282019111119174640"/>
    <meta property="og:site_name" content="News.ro"/>
    <meta property="article:published_time" content="2019-11-19T11:26:28+00:00"/>
    <meta property="og:title" content="Timişoara: Patronul firmei care a făcut deratizarea şi dezinsecţia în blocul în care trei oameni au murit a cumpărat substanţa de la o cunoştinţă cu 600 de lei"/>
    <meta property="og:description" content="Avocatul lui Ioan Sorin Buţă, patronul firmei Bistim Dera SRL care a făcut deratizare şi dezinsecţie în blocul de pe strada Mioriţei din Timişoara, unde au murit trei oameni, spune că bărbatul a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă."/>
  </head>
  <body>
    <article>
      <h1>Timişoara: Patronul firmei care a făcut deratizarea şi dezinsecţia în blocul în care trei oameni au murit a cumpărat substanţa de la o cunoştinţă cu 600 de lei</h1>
      <address><time datetime="2019-11-19T11:26:28+00:00">19 Nov 2019, 11:26</time> by <a rel="author">Liliana Iedu</a></address>
      <p>
        <b>Avocatul lui Ioan Sorin Buţă, patronul firmei Bistim Dera SRL care a făcut deratizare şi dezinsecţie în blocul de pe strada Mioriţei din Timişoara, unde au murit trei oameni, spune că bărbatul a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă.</b>
      </p>
      <p>Avocatul Călin Stăiculescu a declarat că Ioan Sorin Buţă, clientul său, s-a declarat surprins în faţa anchetatorilor despre situaţia creată în urma acţiunii de dezinsecţie şi deratizare. Bărbatul a declarat că dezinsecţia şi deratizarea s-au făcut, vineri, în 24 de apartamente de pe strada Mioriţei, nr. 8, care imediat după acţiune au fost închise şi sigilate cu bandă adezivă. Acesta urma să se întoarcă după câteva zile să continue igienizarea şi primise asigurări de la proprietarul garsonierelor că acestea nu sunt locuite în perioada următoare.</p>
      <p>Buţă le-a mai spus anchetatorilor că a încheiat un contract în valoare de 5.000 de lei cu proprietarul garsonierelor, iar substanţa folosită a fost cumpărată de la ”o cunoştinţă” cu 600 de lei, iar pentru aceasta nu a primit bon fiscal.</p>
      <p>Stăiculescu a mai precizat că firma Bistim Dera SRL a mai făcut dezinsecţie şi deratizare cu aceleaşi produse la un hotel din Timişoara, care în acel moment nu avea clienţi, iar patronul hotelului a solicitat intervenţia firmei, din nou, pentru luna decembrie a acestui an.</p>
      <p>Ioan Sorin Buţă, patronul Bistim Dera SRL, firma care a făcut dezinsecţia şi deratizarea în blocul de locuinţe din Timişoara în care au murit doi copii şi mama unuia dintre ei, a fost reţinut.</p>
      <p>Acuzaţiile care i se aduc lui Ioan Sorin Buţă sunt omor din culpă, vătămare corporală din culpă şi trafic de substanţe interzise.</p>
      <p>Bistim Dera SRL are ca obiect de activitate nu doar dezinsecţie şi deratizare, ci şi operaţiuni de curăţenie în trenuri, autobuze, avioane, în cisterne rutiere şi maritime, curăţenie şi întreţinere piscine, curăţat de sticle, măturat de străzi şi îndepărtat zăpada.</p>
      <p>Are sediul într-un apartament de bloc din Timişoara, cu un singur asociat care e şi administrator. Şi-a început activitatea în 2015. Anul trecut a înregistrat o cifră de afaceri, adică totalul vânzărilor facturate, de 142.759 de lei. Tot în 2018 a înregistrat un profit net de 19.000 de euro şi datorii de peste 1.000 de euro, în condiţiile în care cu un an înainte, datoriile firmei depăşeau 50.000 de lei.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>