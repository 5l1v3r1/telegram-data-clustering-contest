<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kg.ua/news/troh-kremenchuckih-policeyskih-yaki-pobili-perehozhogo-zalishili-pid-vartoyu-shche-odnogo-pid"/>
    <meta property="og:site_name" content="Кременчугская газета"/>
    <meta property="article:published_time" content="2019-11-19T11:30:00+00:00"/>
    <meta property="og:title" content="Трьох кременчуцьких поліцейських, які побили перехожого, залишили під вартою, ще одного – під домашнім арештом"/>
    <meta property="og:description" content="Репортаж із зали суду."/>
  </head>
  <body>
    <article>
      <h1>Трьох кременчуцьких поліцейських, які побили перехожого, залишили під вартою, ще одного – під домашнім арештом</h1>
      <address>
        <time datetime="2019-11-19T11:30:00+00:00">19 Nov 2019, 11:30</time>
      </address>
      <p>
        <b>Репортаж із зали суду.</b>
      </p>
      <p>Сьогодні, 19 листопада, в Крюківському райсуді Кременчука таки продовжилося слухання справи щодо патрульних, які наприкінці грудня 2018 року <b><a href="https://dbr.gov.ua/news/slidchi-dbr-zatrimali-chotirokh-policeyskikh-kotri-vchinili-rozbiyniy-napad">скоїли розбійний</a></b> напад на перехожого.</p>
      <p>Справу розглядає нова колегія суддів на чолі з Олександром Маханьковим. Замість судді Сергія Сьорі, якому зробили операцію і він перебуває на лікарняному,  тепер до складу колегії увійшов суддя Василь Хіневич.</p>
      <p>Сьогодні до суду знову не з’явилися свідки зі сторони обвинувачення. Тож, через це розгляд справи по суті було вирішено відкласти.</p>
      <blockquote>«<i>Це вже не перший суд, коли розгляд справи відкладаємо. І переважно через сторону обвинувачення. То свідків немає, то прокурор не з’явився. А хлопці сидять. Тож виходить, що вони сидять, а ми будемо думати, що робити?»,</i>- сказав Анатолій Кононенко, адвокат одного з обвинувачених.</blockquote>
      <p>Його слова підтримали й інші колеги-адвокати.</p>
      <p>Більш того, один з них попросив суд свідків з боку обвинувачення привести примусово.</p>
      <p>Судді вирішили слухання справи через неявку свідків відкласти, а розглянути подання прокурора про продовження терміну тримання під вартою трьох екс-поліцейських і продовження терміну домашнього арешту четвертому обвинуваченому.</p>
      <p>Прокурор Денис Ковін попрохав суд продовжити трьом обвинуваченим арешт, а четвертому - домашній арешт. Своє прохання прокурор аргументував можливістю обвинувачених в разі звільнення з-під арешту впливати на свідків та через ряд інших обставин.</p>
      <p>Самі обвинувачені просили змінити їм тримання під вартою на більш м’який запобіжний захід - домашній арешт.</p>
      <blockquote><i>«Я не згоден з тим, що нам слід запобіжний захід у вигляді арешту продовжити. Це вже буде 6 раз таке. Прокурор не дає жодних доводів, чому слід нам продовжити арешт. Основна кількість свідків допитана. І наш колега під домашнім арештом і не впливає ні на кого. Тож і ми не впливатимемо. Прошу надати мені захід у вигляді домашнього арешту чи застави»,</i> - заявив обвинувачений Шкурапет.</blockquote>
      <p>Його адвокат Анатолій Кононенко зазначив, що обвинувачений не зможе впливати на свідків, які не допитані, бо їх сам прокурор привести до суду не може.</p>
      <p>Домашній арешт попрохав і обвинувачений Паскевич. Його адвокат також зазначив, що обвинувачений дав свідчення вже, співпрацював зі слідством тощо.</p>
      <p>Відпустити обвинувачених під домашній арешт просив і ще один адвокат. Він зазначив, що у справі є дві експертизи - про нанесення постраждалому легких та тяжких тілесних ушкоджень.</p>
      <blockquote><i>«Вони суперечатьь одна одній. Якщо легкі, то чому Паскевич майже рік вже сидить за гратами?<br/></i><i>У хлопців нормальна поведінка, а ось обвинувачення не забезпечує явку свідків»</i>, - заявив адвокат.</blockquote>
      <p>Після промов обвинувачених та їх адвокатів, прокурора та адвоката постраждалого, судді пішли до нарадчої кімнати і згодом вийшли з рішенням - термін арешту продовжити трьом обвинуваченим на 2 місяці, а четвертого - залишити під домашнім арештом.</p>
      <p>Наступне слухання справи призначено на 13 грудня о 10.30, а потім 23 грудня о 14.00.</p>
      <p>Нагадаємо, у ході досудового розслідування слідчі Державного бюро розслідувань встановили, що 27 грудня 2018 року, близько 1 години ночі, двоє співробітників патрульної поліції, які на той час перебували поза службою, у результаті конфлікту завдали чоловіку численні удари в область голови та тулуба.</p>
      <p>У подальшому, до місця події на службовому автомобілі приїхали ще двоє інспекторів батальйону патрульної поліції Кременчука, які перебували на чергуванні. Побачивши протиправні дії своїх колег, поліцейські правопорушення не припинили, а навпаки, долучилися до вчинення злочину.</p>
      <p>Застосовуючи силу, четверо правоохоронців помістили чоловіка до службового автомобіля. Поліцейські заволоділи майном постраждалого: наручним годинником, мобільним телефоном та гаманцем, в якому було 950 євро, 150 польських злотих та 700 гривень. Після цього побитого чоловіка висадили із автомобіля на виїзді з Кременчука, а викрадене майно розділили між собою.</p>
      <p>У результаті таких дій, потерпілий, згідно висновків судово-медичної експертизи, отримав тяжкі тілесні ушкодження.</p>
      <p>Четверо правоохоронців обґрунтовано підозрюються у перевищенні влади працівниками правоохоронного органу, що супроводжувалось насильством (ч. 2 ст. 365 Кримінального кодексу України). Крім того, дії трьох із них слідчі перекваліфікували зі статті «розбій» на більш тяжку статтю – розбійний напад, вчинений організованою групою, поєднаний із заподіянням тяжких тілесних ушкоджень (ч. 4. ст. 187 Кримінального кодексу України).</p>
      <p>Нагадаємо, <b><a href="https://kg.ua/news/sud-57">ще на два місяці: трьох кременчуцьких поліцейських, які побили перехожого, залишили під вартою, ще одного – під домашнім арештом</a>.</b></p>
      <p> <a href="https://kg.ua/news/ne-vsi-kremenchucki-policeyski-yaki-pobili-ta-pograbuvali-perehozhogo-viznayut-svoyu-vinu"><b>Не всі кременчуцькі поліцейські, які побили та пограбували перехожого, визнають свою вину.</b></a></p>
      <p>Нагадаємо, <a href="https://kg.ua/news/kremenchuckim-policeyskim-yaki-u-grudni-minulogo-roku-pobili-ta-pograbuvali-perehozhogo"><b>кременчуцьким поліцейським, які у грудні минулого року побили та пограбували перехожого, загрожує до 15 років в’язниці.</b></a></p>
      <p>
        <b>
          <a href="https://kg.ua/news/ostavit-pod-strazhey-treh-policeyskih-kotorye-v-dekabre-zverski-pobili-kremenchuzhanina">Залишити під вартою: трьох поліцейських, які в грудні по-звірячому побили кременчужанина залишили в СІЗО, а четвертого - під домашнім арештом.</a>
        </b>
      </p>
      <p>Нагадаємо, в дежрбюро <b><a href="https://kg.ua/news/v-gosbyuro-rassledovaniy-nazvali-sroki-peredachi-v-sud-dela-po-4-kremenchugskim-policeyskim">розслідувань назвали терміни передачі до суду справи по 4 кременчуцьким поліцейським, які вивезли за місто і пограбували чоловіка.</a></b></p>
      <p>Це просто шок: <b><a href="https://kg.ua/news/ce-prosto-shok-kremenchucki-patrulni-vchinili-rozbiy-i-diyali-mov-profesiyni-kati">кременчуцькі патрульні вчинили розбій і «діяли мов професійні кати». Подробиці справи.</a></b></p>
      <p> </p>
      <p> </p>
      <p>Олег Булашев</p>
    </article>
  </body>
</html>