<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/sardine-salvini/"/>
    <meta property="og:site_name" content="Il Post"/>
    <meta property="article:published_time" content="2019-11-19T11:33:52+00:00"/>
    <meta property="og:title" content="Da dove arrivano le “sardine”"/>
    <meta property="og:description" content="Cioè il movimento che ha organizzato le affollate manifestazioni in Emilia-Romagna contro Matteo Salvini"/>
  </head>
  <body>
    <article>
      <h1>Da dove arrivano le “sardine”</h1>
      <h2>Cioè il movimento che ha organizzato le affollate manifestazioni in Emilia-Romagna contro Matteo Salvini</h2>
      <address>
        <time datetime="2019-11-19T11:33:52+00:00">19 Nov 2019, 11:33</time>
      </address>
      <p>Le manifestazioni contro Matteo Salvini a <a href="https://www.ilpost.it/2019/11/14/matteo-salvini-bologna/">Bologna</a> e a <a href="https://www.ilpost.it/2019/11/19/protesta-sardine-modena/">Modena</a> a cui hanno partecipato migliaia di persone sono state organizzate in forma di flash mob dal cosiddetto “movimento delle sardine”, che in realtà non è un movimento. Le “sardine” sono il simbolo scelto per mostrare opposizione e dissenso al leader della Lega, presente in Emilia-Romagna per la campagna elettorale in vista delle elezioni regionali del 26 gennaio 2020. Le persone che attraverso <a href="https://www.facebook.com/6000sardine/?tn-str=k*F">Facebook</a> hanno lanciato l’iniziativa sono quattro amici, si chiamano Andrea, Giulia, Mattia, Roberto, hanno poco più di trent’anni e nella vita “fanno altro”: non organizzano eventi né si occupano direttamente di politica, come ha spiegato uno di loro durante il presidio di Bologna.</p>
      <figure>
        <img src="https://www.ilpost.it/wp-content/uploads/2019/11/modena-sardine-8-1.jpg"/>
        <figcaption>Modena, 18 novembre (Piero Cruciatti / LaPresse )</figcaption>
      </figure>
      <p>Lo scorso 14 novembre, in occasione della presenza di Salvini a Bologna a sostegno della sua candidata, Lucia Borgonzoni, su Facebook è stato lanciato un evento chiamato “6.000 persone contro Salvini”: gli organizzatori avevano chiesto ai partecipanti di radunarsi alle 20.30 davanti alla basilica di San Petronio, la stessa ora in cui Salvini entrava nel PalaDozza di Bologna. L’idea era dimostrare a Salvini che in Piazza Maggiore c’erano 6.000 persone “strette come sardine” a protestare contro di lui: più delle 5.570 che può contenere il PalaDozza. Era stato chiesto anche che durante la manifestazione non ci fosse “nessuna bandiera, nessun partito, nessun insulto”, e che i partecipanti esponessero solo cartelli con raffigurate delle sardine: «Volevamo dare un messaggio: staremo stretti come le sardine, perché saremo in tanti». Il simbolo, hanno spiegato, è un pesce silenzioso che si contrappone ai toni e alla retorica dei comizi populisti.</p>
      <figure>
        <iframe src="https://www.youtube.com/embed/ALJnRcXadZg" width="675" height="380" data-service="Youtube" scrolling="no"/>
      </figure>
      <p>Matteo Salvini e <a href="https://www.liberoquotidiano.it/news/personaggi/13533018/mattia-santori-sardine-pagina-facebook-pd-zingaretti-bonaccini.html">diversi giornali di destra</a> hanno accusato gli organizzatori di insistere sul loro essere apartitici e pacifici, ma di avere in realtà legami con il Partito Democratico dell’Emilia-Romagna e di aver pubblicato, in passato, post violenti contro il leader della Lega. Poco prima di arrivare a Modena, Salvini ha ripreso un post dello scorso maggio di una delle organizzatrici che contiene un video capovolto di Salvini stesso con la frase: «Avremmo bisogno di un giustiziere sociale, di quelli che compaiono nella storia, che dopo aver ucciso vengono marcati come anarchici…». Salvini ha detto che «una delle “sardine democratiche”» fino a poco tempo fa invocava il suo «omicidio da parte di un giustiziere e mi raffigurava a testa in giù. Bella roba».</p>
      <p>Sulla pagina Facebook delle “sardine”, gli organizzatori hanno detto che i loro avversari «hanno già attivato la macchina del fango: ci accusano di essere assassini, figli di papà, cazzari. Ci accusano di non esistere. Vorrebbero non esistessimo. Perché se non ci fossimo, la pancia continuerebbe a prevalere sulla testa. Avevamo già detto che sarebbero stati tempi duri e che non si sarebbe tornati indietro. Ora abbiamo due possibilità. Tornare a nasconderci dietro responsabilità altrui oppure rispondere alla chiamata del vivere civile e democratico». Mattia Santori, il 32enne che finora ha parlato pubblicamente per raccontare e spiegare l’iniziativa, ha detto che dopo Modena ci saranno altre azioni di piazza.</p>
      <related>
        <h4>Articoli Correlati</h4>
        <a href="https://www.ilpost.it/2019/11/19/procura-agrigento-salvini-registro-indagati-open-arms/"/>
        <a href="https://www.ilpost.it/2019/11/18/ong-pull-factor-migranti-studio/"/>
        <a href="https://www.ilpost.it/2019/11/10/malta-libia-accordo-segreto/"/>
      </related>
    </article>
  </body>
</html>