<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/externe/camionul-care-a-intrat-pe-podul-surpat-in-raul-tarn-in-sud-estul-frantei-un-accident-soldat-cu-doi-morti-cantarea-de-doua-ori-tonajul-autorizat-1922405419502019111119174652"/>
    <meta property="og:site_name" content="News.ro"/>
    <meta property="article:published_time" content="2019-11-19T11:54:50+00:00"/>
    <meta property="og:title" content="Camionul care a intrat pe podul surpat în râul Tarn, în sud-estul Franţei, un accident soldat cu doi morţi, cântărea de două ori tonajul autorizat"/>
    <meta property="og:description" content="Camionul care a intrat pe podul care s-a surpat, în sud-estul Franţei, un accident soldat cu doi morţi, cântărea ”peste 40 de tone”, adică mai mult decât dublul greutăţii maxime autorizate, potrivit primarului comunei în care a avut loc drama, relatează AFP."/>
  </head>
  <body>
    <article>
      <h1>Camionul care a intrat pe podul surpat în râul Tarn, în sud-estul Franţei, un accident soldat cu doi morţi, cântărea de două ori tonajul autorizat</h1>
      <address><time datetime="2019-11-19T11:54:50+00:00">19 Nov 2019, 11:54</time> by <a rel="author">Valentin Vidu</a></address>
      <p>
        <b>Camionul care a intrat pe podul care s-a surpat, în sud-estul Franţei, un accident soldat cu doi morţi, cântărea ”peste 40 de tone”, adică mai mult decât dublul greutăţii maxime autorizate, potrivit primarului comunei în care a avut loc drama, relatează AFP.</b>
      </p>
      <p>”Estimăm (greutatea) la peste 40 de tone. Era un camion cu un gabarit mare, podul a cedat”, a declarat Eric Oget, primarul din Mirepoix-sur-Tarn.</p>
      <p>Podul peste râul Tarn, o structură metalică datând din 1931, putea suporta maximum 19 tone, iar un panou la intrarea pe pod interzicea accesul vehiculelor care depăşesc acest tonaj.</p>
      <p>Surparea a fost spectaculoasă - puntea podului suspendat s-a surpat aproape în întregime, iar drumul s-a rupt în două şi a căzut în râu, adânc de peste 20 de metri şi larg de 100 de metri în locul respectiv.</p>
      <p>Două persoane au murit în accident - o adolescentă în vârstă de 15 ani şi şoferul camionului.</p>
      <p>”Dacă era şoferul unei întreprinderi din altă parte, aş fi înţeles, dar şoferul camionului era de-aici. Mă miră că a intrat cu 40 de tone sau mai mult”, a adăugat alesul din Mirepoix-sur-Tarn, un sat cu aproximativ 1.000 de locuitori, situat la 30 de minute de Toulouse.</p>
      <p>Jandarmii continuau marţi investigaţiile, explotând imagini filmate de scafandri luni, constatări tehnice preţioase în continuarea anchetei. Camionul urmează să fie scos la suprafaţă, însă această operaţiune complexă ar putea dura.</p>
      <p>”Vrem să ştim ce s-a întâmplat, vrem să înţelegem”, a insiatat marţi Thomas Ferrandis, un locuitor din sat.</p>
      <p>Podul cu structură metalică ”a fost monitorizat, se pare, corect”, potrivit procurorului din Toulouse. Lucrarea, de 155 de metri lungime şi 6,50 metri lăţime, nu prezenta ”vreo problemă de structură” la ultima inspecţie detaliată, în 2017, iar ultimul control a avut loc în decembrie 2018.</p>
      <p>Accidentul a relansat problema fiabilităţii podurilor în Franţa.</p>
      <p>Potrivit unei misiuni senatoriale înfiinţate după surparea sângeroasă a unui viaduct italian la Genova, în august 2018, soldată cu 43 de morţi, ”cel puţin 25.000 de poduri” franceze ”se află într-o stare structurală rea”, dintre cele 200.000-250.000 de poduri din ţară. Numărul podurilor rutiere din Franţa este necunoscut.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
      <related>
        <h4>Citește și...</h4>
        <a href="https://www.news.ro/externe/o-adolescenta-moarta-si-probabil-mai-multi-disparuti-in-urma-surparii-podului-de-pe-tarn-in-apropiere-de-toulouse-1922401918002019111519173820"/>
      </related>
    </article>
  </body>
</html>