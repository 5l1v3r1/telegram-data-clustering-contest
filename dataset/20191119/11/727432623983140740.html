<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/her-blir-det-vinmonopol/71833031"/>
    <meta property="og:site_name" content="Dinside"/>
    <meta property="article:published_time" content="2019-11-19T11:47:31+00:00"/>
    <meta property="og:title" content="Her blir det vinmonopol"/>
    <meta property="og:description" content="Mens noen pol er forsinket, ble det nylig bestemt at to nye steder skal få vinmonopol."/>
  </head>
  <body>
    <article>
      <h6 class="kicker">Nye vinmonopol</h6>
      <h1>Her blir det vinmonopol</h1>
      <h2>Mens noen pol er forsinket, ble det nylig bestemt at to nye steder skal få vinmonopol.</h2>
      <address><time datetime="2019-11-19T11:47:31+00:00">19 Nov 2019, 11:47</time> by <a rel="author">Berit B. Njarga</a></address>
      <p>Hittil i 2019 er det åpnet tre nye vinmonopol: Ett i Drammen, ett i Rosendal og ett på Sætre i Hurum. Dermed er det 334 vinmonopol i drift i Norge per i dag.</p>
      <related>
        <a href="https://www.dinside.no/okonomi/kan-du-bytte-vin-pa-polet/71120073"/>
      </related>
      <p>Samtidig er flere tidligere vedtatte pol noe forsinket, blant annet på grunn av utfordringer med lokalene.</p>
      <p>Forrige uke vedtok dessuten styret i Vinmonopolet at det kommer vinmonopol på to nye steder.</p>
      <h3>Flere forsinkelser</h3>
      <p>Tre vinmonopol som allerede skulle vært på plass, åpner etter alt å dømme dørene i 2020: Ett i Sand i Nord-Odal, ett i Sand i Suldal, og ett på Valkyrie plass i Oslo.</p>
      <p>De to førstnevnte er forsinket fordi lokalene enda ikke er klare til bruk, mens bygget som skal brukes til pol på Valkyrie plass ikke er ferdig.</p>
      <p>- Anslaget er at vi kan åpne der i slutten av februar eller i begynnelsen av mars, sier kommunikasjonssjef Jens Nordahl i Vinmonopolet til Dinside.</p>
      <p>Også for Råde, Moss, Oslo, Bergen og Stavanger er det gjort vedtak om at det skal komme nye vinmonopol.</p>
      <p>Nytt pol i Råde er forsinket på grunn av at både sentrumsplan og reguleringsplan for et sentrumsbygg tok lenger tid enn planlagt, dette er forhold som Vinmonopolet ikke rår over, ifølge Nordahl.</p>
      <p>Polet på Råde vil dermed mest sannsynlig ikke åpne i 2020.</p>
      <related>
        <a href="https://www.dinside.no/okonomi/sjekk-hvor-du-finner-det-beste-utvalget-i-polvarer/68737736"/>
      </related>
      <p>Når det nye polet vil åpne i Moss er også usikkert.</p>
      <p>Når det gjelder Oslo, Bergen og Stavanger vil det komme nye pol når det dukker opp egnede lokaler.</p>
      <h3>Sigdal og Tysvær får pol</h3>
      <p>Fredag vedtok Vinmonopolets styre to nye steder for butikketablering: Eggedal i Sigdal og Aksdal i Tysvær.</p>
      <p>Vinmonopolet skriver på sine nettsider at de håper på å åpne disse to polene i løpet av 2020 forutsatt at de finner egnede lokaler i de to kommunene.</p>
      <p>At Tysvær er landets største handelskommune uten pol, og Sigdal er landets største hyttekommune uten pol, har blant annet spilt inn på valget av disse to stedene.</p>
      <related>
        <a href="https://www.dinside.no/okonomi/tester-ut-klikk-og-hent/71798468"/>
      </related>
    </article>
  </body>
</html>