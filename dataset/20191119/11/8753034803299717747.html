<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/rAOBX0/fotballfeber-i-stavanger-foer-rosenborg-kampen-billettene-rives-bort"/>
    <meta property="og:site_name" content="Aftenbladet"/>
    <meta property="article:published_time" content="2019-11-19T11:12:54+00:00"/>
    <meta property="og:title" content="Fotballfeber i Stavanger før Rosenborg-kampen: Billettene rives bort"/>
    <meta property="og:description" content="Det er solgt over 10.000 billetter til søndagens oppgjør mot Rosenborg."/>
  </head>
  <body>
    <article>
      <h1>Fotballfeber i Stavanger før Rosenborg-kampen: Billettene rives bort</h1>
      <h2>Det er solgt over 10.000 billetter til søndagens oppgjør mot Rosenborg.</h2>
      <address><time datetime="2019-11-19T11:12:54+00:00">19 Nov 2019, 11:12</time> by <a rel="author">Lars Sørnes</a></address>
      <p>Det er stor interesse for årets siste eliteseriekamp i Stavanger. Hjemmelaget tar imot Rosenborg søndag kveld.</p>
      <p>
        <b>Eirik Bjørnø, leder privatmarked i Viking, opplyser at det tirsdag formiddag er forhåndssolgt 10.500 billetter til søndagens oppgjør på SR-Bank Arena.</b>
      </p>
      <p>– Det er utrolig kjekt, sier Bjørnø.</p>
      <aside>
        <a href="https://www.aftenbladet.no/article/sa-2Ggx0a.html">De siste billettene ble revet bort – nå er cupfinalen utsolgt</a>
      </aside>
      <aside>
        <a href="https://www.aftenbladet.no/article/sa-70oORw.html">Viking beklager billett-tabbe før cupfinalen</a>
      </aside>
      <h3>– Rørende</h3>
      <p>Han håper utviklingen fortsetter de neste dagene, og har et håp om at de skal forhåndsselge 12.000 kampbilletter.</p>
      <p>Viking har hatt bra besøk på hjemmetribunene i årets sesong, og står med et tilskuersnitt i Eliteserien på 8604. Den best besøkte kampen er 16. mai-oppgjøret mot Stabæk da 15.029 tilskuere møtte opp.</p>
      <p>I høstens cupsemifinale mot Ranheim viste tilskuertallet 15.197.</p>
      <p>– Det er stort å oppleve den entusiasmen som råder nå. Det er rørende. Det virker som om Viking har vunnet byen og regionen tilbake, og det er skapt store øyeblikk på SR-Bank Arena de siste to årene, sier Bjørnø.</p>
      <p>Og det blir en helt spesiell markering i forbindelse med søndagens kamp mot Rosenborg. Det er Viking-legende André Danielsens siste hjemmekamp for blåtrøyene. Danielsen legger opp etter årets sesong, og starter som trener for klubbens akademi på nyåret.</p>
      <p>– Jeg må si det er kjempeartig at det kommer så mange når André skal hedres, sier Eirik Bjørnø.</p>
      <aside>
        <a href="https://www.aftenbladet.no/article/sa-Xg3g5o.html">André Danielsen legger opp og blir Viking-trener</a>
      </aside>
      <h3>Cupfinalebilletter revet bort</h3>
      <p>Stavangerklubben innehar 5.-plassen på tabellen før helgens nest siste serierunde. Søndagens motstander fra Trondheim ligger på plassen foran, og har et forsprang på fem poeng.</p>
      <p>Søndag 8. desember spiller Viking cupfinale mot Haugesund på Ullevaal stadion. Billettene ble raskt revet bort.</p>
    </article>
  </body>
</html>