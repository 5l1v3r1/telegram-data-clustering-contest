<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-lobist-zelenskogo-u-ssha/30280198.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T11:27:59+00:00"/>
    <meta property="og:title" content="Лобіст Зеленського у США розповів, хто в Україні запропонував йому посаду "/>
    <meta property="og:description" content="Американський лобіст президента України Володимира Зеленського Ендрю Мак повідомив Радіо Свобода, що його співпраця з українським лідером розпочалася у квітні 2019 року. За його словами, одразу після"/>
  </head>
  <body>
    <article>
      <h1>Лобіст Зеленського у США розповів, хто в Україні запропонував йому посаду </h1>
      <address>
        <time datetime="2019-11-19T11:27:59+00:00">19 Nov 2019, 11:27</time>
      </address>
      <p>Американський лобіст президента України Володимира Зеленського Ендрю Мак <a href="https://www.rferl.org/a/zelenskiy-appoints-u-s-lawyer-as-adviser-amid-outreach-to-ukrainian-diaspora/30278949.html">повідомив Радіо Свобода</a>, що його співпраця з українським лідером розпочалася у квітні 2019 року. За його словами, одразу після перемоги Зеленського на виборах із ним зв’язався радник новообраного президента Андрій Єрмак, якого Ендрю Мак назвав добрим другом.</p>
      <p>Мак зазначив, що його зусилля зосереджені не на поліпшенні іміджу України серед американців, а на побудові тісніших зв’язків з українцями у США та Канаді.</p>
      <p>«Діаспора є чудовим, але недостатньо використовуваним активом. Моя роль – зміцнити наявні мости, але ще важливіше – побудувати нові», – сказав Мак.</p>
      <p>Ендрю Мак, який очолює бюро юридичної компанії Asters у Вашингтоні був <a href="https://www.president.gov.ua/documents/8072019-30205">офіційно призначений на посаду</a> позаштатного радника Зеленського 5 листопада.</p>
      <p>14 листопада позаштатний радник президента України Ендрю Мак <a href="https://efile.fara.gov/docs/6750-Registration-Statement-20191114-1.pdf">зареєструвався у США як іноземний агент</a>.</p>
      <p>Мак вказав, що в період за 60 днів до реєстрації у США в статусі іноземного агента не отримував жодної фінансової винагороди від Зеленського за свою роботу.</p>
      <p>
        <i>Докладніше про американського радника президента Зеленського читайте у детальнішому викладі, який Радіо Свобода готує до публікації 19 листопада.</i>
      </p>
    </article>
  </body>
</html>