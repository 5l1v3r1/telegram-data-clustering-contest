<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/crime/detail/9620000111099"/>
    <meta property="og:site_name" content="MGR Online"/>
    <meta property="article:published_time" content="2019-11-19T11:12:00+00:00"/>
    <meta property="og:title" content="&quot;ดีเจแมน&quot; รับรู้จักเจ้าของบริษัทแชร์ Forex 3D &quot;ใบเตย&quot;โต้สินสอด 45 ล้าน ผู้บริหารไม่มีเอี่ยว"/>
    <meta property="og:description" content="ดีเจแมน ยอมรับรู้จักเจ้าของบริษัทแชร์ Forex 3D และเคยช่วยงานด้านพรีเซ็นเตอร์เท่านั้น ด้าน ใบเตย แจงสินสอด 45 ล้านบาท ไม่เกี่ยวข้องผู้บริหาร โดยเป็นคนจัดงานเองทั้งหมดวันนี้ (19 พ.ย.) เวลา 16.00 น. กองคดีธุรกิจการเงินนอกระบบ กรม"/>
  </head>
  <body>
    <article>
      <h1>"ดีเจแมน" รับรู้จักเจ้าของบริษัทแชร์ Forex 3D "ใบเตย"โต้สินสอด 45 ล้าน ผู้บริหารไม่มีเอี่ยว</h1>
      <address><time datetime="2019-11-19T11:12:00+00:00">19 Nov 2019, 11:12</time> by <a rel="author">ทีมข่าวอาชญากรรม</a></address>
      <figure>
        <img src="https://mpics.mgronline.com/pics/Images/562000011495301.JPEG"/>
      </figure>
      <p><b>-"ดีเจแมน" ยอมรับรู้จักเจ้าของบริษัทแชร์ Forex 3D และเคยช่วยงานด้านพรีเซ็นเตอร์เท่านั้น ด้าน "ใบเตย" แจงสินสอด 45 ล้านบาท ไม่เกี่ยวข้องผู้บริหาร โดยเป็นคนจัดงานเองทั้งหมด </b><br/><br/>วันนี้ (19 พ.ย.) เวลา 16.00 น. กองคดีธุรกิจการเงินนอกระบบ กรมสอบสวนคดีพิเศษ (ดีเอสไอ) ชั้น 8 อาคารบี ศูนย์ราชการเฉลิมพระเกียรติฯ แจ้งวัฒนะ กรุงเทพฯ นายพัฒนพล กุญชร ณ อยุธยา หรือ ดีเจแมน พร้อมด้วย น.ส.สุธีวัน ทวีสิน หรือใบเตย และ นายนิติธร แก้วโต หรือ ทนายเจมส์ ร่วมเเถลงข่าวภายหลังเข้าให้ข้อมูลพนักงานสอบสวน ในฐานะพยานคดีแชร์ FOREX 3D<br/><br/>นายพัฒนพล กล่าวว่า วันนี้นำหลักฐานเป็นสเตเม้นท์และเส้นทางการเงินมามอบให้พนักงานสอบสวน โดยตนรู้จักกับ นายอภิรักษ์ โกฎธิ เจ้าของบริษัท Forex 3D เพราะนำพระเครื่องมาให้สมัยเป็นดีเจ รวมทั้ง ได้ชักชวนทำธุรกิจยาถังเช่าที่ปรากฎภาพนั่งในห้องประชุมแต่ตนไม่มีความรู้จึงช่วยเหลือด้านเป็นพรีเซ็นเตอร์ ซึ่งตนให้ความสนิทสนมเป็นเพื่อนกันแต่ไม่ทราบว่า นายอภิรักษ์ นำความน่าเชื่อถือของตนไปโฆษณาหรือไม่<br/><br/>นายพัฒนพล กล่าวอีกว่า ตนได้รับการชักชวนจาก นายอภิรักษ์ เมื่อปี 2559 เริ่มต้นลงทุน 1 แสนบาทและเพิ่มจำนวนเรื่อยๆ จากนั้นได้ชักชวนแม่ตนเองมาร่วมลงทุนด้วย ได้ดอกเบี้ย 2-3 ปี เป็นเงินประมาณ 1 ล้านบาท ขณะนี้มีเงินในการลงทุนไม่สามารถทอนออกมาได้ จำนวน 1 ล้านบาทและไม่สามารถติดต่อนายอภิรักษ์ได้อีกเลย ทั้งนี้ ช่วงแรกตนทราบว่ามีการเทรดเงินจริงแต่ช่วงหลังไม่ได้ติดตามจนมีปัญหาเกิดขึ้น นอกจากนี้ ในเรื่องประเด็นการสอบสวนเป็นเรื่องละเอียดอ่อน โดยตนจะพูดความจริงทั้งหมดและอยู่ในฐานะผู้เสียหายเช่นกัน<br/><br/>ด้าน น.ส.สุธีวัน เผยว่า สำหรับค่าสินสอดมูลค่า 45 ล้านบาทที่ถูกโยงไปเกี่ยวข้องกับคดีแชร์ Forex 3D นั้น เป็นทรัพย์สินของเจ้าบ่าว ซึ่งไม่ใช่เป็นจำนวนเงินสดทั้งหมดแต่รวมไปถึงทรัพย์สินต่างๆ อาทิ บ้าน , เพชร , ทอง และค่าจัดงาน โดยมีหลักฐานชัดเจน อีกทั้ง ผู้บริหารForex 3D ใส่ซองงานแต่ง 10 ล้านบาทไม่เป็นความจริงเพราะมีการร้องเรียนดีเอสไอก่อนจะจัดงานและไม่ได้เป็นคนจัดงานให้ โดยพวกตนเป็นคนจัดงานกันเอง<br/><br/>น.ส.สุธีวัน เผยอีกว่า มีบางสื่อนำข้อมูลตามเพจเฟซบุ๊กทั่วไปที่ไม่ใช่เรื่องจริงไปเผยแพร่และมีการใส่คำว่า "ใบเตย อาร์สยาม" ซึ่งไม่ใส่สื่อหลัก ชักจูงเชื่อมโยงเรื่องเพื่อให้พวกตนเสียหาย ตนทราบว่าสื่อมวลชนหลายแห่งมีจรรยาบรรณ และตนมีจรรยาบรรณในฐานะนักแสดง ขอยืนยันว่าตนสามารถแจ้งความดำเนินคดีทุกคดี ทั้งนี้ ตนเป็นสาวสตรองผ่านคดียูฟัน เมจิกสกรีน มาแล้ว อยู่ในวงการมา 10 ปี ตนอยู่ในฐานะผู้ว่าจ้างทำงานร่วมกับทุกองค์กรได้แต่ไม่ทราบว่าเจ้าของทำธุรกิจอะไรบ้างจนมีปัญหาตามมาตลอด อย่างไรก็ตาม ผู้เสียหายที่มาร้องทุกข์ดีเอสไอ เป็นกลุ่มเข้ามาช่วง 1-2 ปีหลัง ขณะที่ ดีเจแมน ได้เงินที่ลงทุนไปครบเพราะลงทุนไปตั้งแต่ระยะแรก</p>
    </article>
  </body>
</html>