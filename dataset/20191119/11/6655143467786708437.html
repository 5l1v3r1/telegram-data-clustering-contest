<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/firenze/cronaca/spray-peperoncino-1.4895221"/>
    <meta property="og:site_name" content="La Nazione"/>
    <meta property="article:published_time" content="2019-11-19T11:52:00+00:00"/>
    <meta property="og:title" content="Spray al peperoncino all’Ipercoop. Panico alle casse, tre in ospedale"/>
    <meta property="og:description" content="Da stabilire se incidente o azione volontaria. Dispiegamento di forze e di ambulanze"/>
  </head>
  <body>
    <article>
      <h1>Spray al peperoncino all’Ipercoop. Panico alle casse, tre in ospedale</h1>
      <h2>Da stabilire se incidente o azione volontaria. Dispiegamento di forze e di ambulanze</h2>
      <address>
        <time datetime="2019-11-19T11:52:00+00:00">19 Nov 2019, 11:52</time>
      </address>
      <p>Lastra a Signa, 19 novembre 2019 - Forse è stato uno scherzo di pessimo gusto. Più probabilmente, un incidente legato all’attivazione involontaria di uno spray al peperoncino, che magari era dentro una borsetta per autodifesa. Non si sa cosa sia successo, di fatto ieri intorno alle 15 almeno cinque persone hanno manifestato improvvisamente e contemporaneamente <b>bruciore agli occhi</b>, irritazioni al volto e alle mani, e difficoltà respiratorie, tutte nei pressi delle casse dell’<b>Ipercoop</b>.</p>
      <p>Immediato l’allarme che ha fatto accorrere sul posto una fitta schiera di forze dell’ordine e soccorritori: dai vigili del fuoco ai carabinieri di Lastra e di Signa. La centrale del 118 ha poi inviato un’ambulanza con medico a bordo della Pubblica assistenza di Signa e quelle ordinarie della Misericordia di Lastra, della Pubblica assistenza di Badia a Settimo e della Misericordia di San Mauro a Signa. Sul posto anche i rappresentanti dell’amministrazione comunale, incluso il sindaco Angela Bagni.</p>
      <p>Panico, poi la situazione è rientrata alla normalità. I cinque feriti hanno pian piano superato i sintomi dell’irritazione e solo tre sono andati in ospedale per precauzione e per ulteriori e più approfonditi accertamenti. La zona delle casse del supermercato è stata passata a setaccio per provare a individuare la causa del problema, ma senza esiti. Al momento non è chiaro chi, come e perché possa aver spruzzato lo spray urticante (sempre che questa ipotesi risulti confermata).</p>
      <p>L’ipotesi più accreditata è che si sia trattato di qualcuno che, in fila per pagare la spesa, abbia inavvertitamente azionato lo <b>spray</b>. Le indagini comunque vanno avanti e qualche indizio potrebbe arrivare dall’esame delle telecamere di sorveglianza. Anche in ospedale sono stati effettuati accertamenti che dovrebbero confermare se si sia trattato di spray al peperoncino. Nonostante i disagi comunque l’Ipercoop è rimasta aperta, mentre gli altri negozi all’interno del centro commerciale di Santa Maria a Castagnolo non hanno registrato disagi. Tanti i curiosi arrivati sul posto, dopo aver notato lo schieramento eccezionale di mezzi e di sirene che si era creato nel parcheggio dell’Ipercoop.</p>
      <p><i><b>Lisa Ciardi</b></i><br/>© RIPRODUZIONE RISERVATA</p>
      <p>© Riproduzione riservata</p>
    </article>
  </body>
</html>