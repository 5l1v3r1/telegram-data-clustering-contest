<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.seznamzpravy.cz/clanek/praha-spoji-nadrazi-na-smichove-v-megastavbu-takhle-bude-vypadat-83117"/>
    <meta property="og:site_name" content="Seznam Zprávy"/>
    <meta property="article:published_time" content="2019-11-19T11:41:53+00:00"/>
    <meta property="og:title" content="Praha spojí nádraží na Smíchově do jednoho i s tramvají a metrem. Takhle to bude vypadat - Seznam Zprávy"/>
    <meta property="og:description" content="Vedení Prahy chce na začátku příštího roku vybrat projektanta nového dopravního terminálu na smíchovském nádraží. Do konce roku chce mít pohromadě nabídky zájemců."/>
  </head>
  <body>
    <article>
      <h1>Praha spojí nádraží na Smíchově do jednoho i s tramvají a metrem. Takhle to bude vypadat - Seznam Zprávy</h1>
      <address>
        <time datetime="2019-11-19T11:41:53+00:00">19 Nov 2019, 11:41</time>
      </address>
      <p><a href="https://www.seznamzpravy.cz/">Zprávy<br/></a>»<br/><a href="https://www.seznamzpravy.cz/sekce/domaci">Domácí<br/></a>»<br/><a href="https://www.seznamzpravy.cz/sekce/zivot-v-cesku">Život v Česku<br/></a>»<br/><a href="https://www.seznamzpravy.cz/clanek/praha-spoji-nadrazi-na-smichove-v-megastavbu-takhle-bude-vypadat-83117">Praha spojí nádraží na Smíchově do jednoho i s tramvají a metrem. Takhle to bude vypadat</a></p>
      <h3>Praha spojí nádraží na Smíchově do jednoho i s tramvají a metrem. Takhle to bude vypadat</h3>
      <p><a href="https://www.seznamzpravy.cz/autor/ctk-74">ČTK</a>, <a href="https://www.seznamzpravy.cz/autor/seznam-redakce-zpravy-79">Redakce Seznam<br/></a>19. 11. 12:41</p>
      <p>Vedení Prahy chce na začátku příštího roku vybrat projektanta nového dopravního terminálu na smíchovském nádraží. Do konce roku chce mít pohromadě nabídky zájemců.</p>
      <p>Náklady projektu jsou ve výši 160 milionů korun, přesná částka bude záležet na výsledku tendru. Na Smíchově má být terminál, kde bude možné přestupovat mezi metrem, tramvajemi, vlaky a příměstskými spoji. Opravena bude nádražní budova a přibude čtvrté nástupiště. Odhadované náklady jsou několik miliard korun.</p>
      <p>Praha už nechce jít cestou oddělených nádraží pro každý druh dopravy.</p>
      <p>„Naopak na Smíchově budou cestující moci na jednom terminálu využít dálkové, regionální i městské vlaky a autobusy, metro, tramvaje a předtím odstavit auto na velkém P+R parkovišti o 1000 místech. Vše bude navíc díky modernímu řešení budov jednoduché, bezpečné a přehledné. V Praze vznikne dopravní terminál budoucnosti,“ napsal na svém facebookovém účtu náměstek primátora Adam Scheinherr (Praha Sobě)</p>
      <p>Nyní Praha vypsala zakázku na generálního projektanta. "Do konce roku by měly být odevzdány obálky a někdy na začátku příštího roku budeme vybírat projektanta. Je to unikátní spojení všech módů dopravy. Jdeme po vzoru západních měst, kde vznikají takové dopravní huby,“ řekl Scheinherr.</p>
      <p>Terminál bude mít několik úrovní. První je Nádražní ulice, kde budou podchody železnice k nástupištím. V druhé úrovni je stanice, která bude na stejné úrovni jako dnes, a nad stanicí bude terminál pro příměstské a dálkové autobusy. Pod terminálem bude metro. Všechny úrovně budou vzájemně propojeny. „My jsme přesvědčeni, že cesta, jak zatraktivnit veřejnou dopravu, je všechny různé druhy dopravy dát na jedno místo, aby cestující mohli velmi snadno přestupovat,“ řekl Lukáš Tittl z Institutu plánování a rozvoje (IPR).</p>
      <p>
        <b>Podívejte se, jak má nový terminál na Smíchově vypadat</b>
      </p>
      <slideshow>
        <figure>
          <img src="https://d39-a.sdn.cz/d_39/c_img_F_N/7meCpT.jpeg"/>
          <figcaption>Prostor před nádražím projde výraznou změnou. Nové jednotné povrchy, méně bariér a lepší přehlednost. Ta je při orientaci v okolí dopravních uzlů velkou slabinou mnoha míst v Praze.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/GcSCpW.jpeg"/>
          <figcaption>Zastřešení prostoru nástupišť má zvýšit komfort cestujících a snížit hluk, který se šíří do okolí.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/sYDCpV.jpeg"/>
          <figcaption>Hala bude nyní propojovat oba podchody a přinese i nový bezbariérový vstup.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/ZxgCpU.jpeg"/>
          <figcaption>Terminál autobusů bude umístěn v nadzemní úrovni.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/oI2CpS.jpeg"/>
          <figcaption>Parkoviště P+R bude přístupné jen z okruhu. Terminál tak nebude přivádět novou automobilovou dopravu na Smíchov.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/HyuCpR.jpeg"/>
          <figcaption>Terminál propojí všechny druhy veřejné i individuální dopravy kromě lanovky na Petřín.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/QTOCpQ.jpeg"/>
          <figcaption>V návrhu je i důraz na novou zeleň. Stromy zde plní nejen estetickou funkci, ale také ochlazují okolí v horkých letních dnech, zamezují šíření hluku i prachu.</figcaption>
        </figure>
        <figure>
          <img src="https://d39-a.sdn.cz/d_39/c_img_F_N/J8wCpP.jpeg"/>
          <figcaption>Terminál představuje zásadní vstup do území, které je velmi důležitým dopravním uzlem. Přináší současné pojetí městské a příměstské dopravy do hlavního města.</figcaption>
        </figure>
        <figcaption>Návrh nového terminálu na Smíchově</figcaption>
      </slideshow>
      <p>Změnu čeká i prostor před nádražím, kde budou ubourány přístavby staré budovy nádraží, která bude opravena. Tramvajové koleje budou přesunuty blíže k nádraží. Kromě nynějších zastávek tramvají tam budou nově zastavovat také městské autobusy. Nádražní ulice bude před nádražím průjezdná pouze pro taxíky nebo auta v systému K+R (Kiss and Ride), kdy vůz může zastavit, vyložit cestujícího a ihned odjede. Na jihu od staré nádražní budovy vznikne nové sídlo Správy železniční dopravní cesty (SŽDC).</p>
      <p>Na severní straně terminálu bude záchytné parkoviště P+R pro tisícovku aut. Na P+R bude možné vjet pouze z Městského okruhu. Bude tam také lávka přes železnici, která spojí Smíchov, Radlice a budovanou čtvrť Smíchov City, která vzniká mezi nádražím a Na Knížecí. Autobusy MHD v budoucnu Na Knížecí budou jezdit, ale nebudou tam mít konečnou stanici a parkoviště.</p>
      <related>
        <a href="https://www.seznamzpravy.cz/clanek/praha-se-pusti-do-megastavby-nad-metrem-spoji-dve-nadrazi-v-jedno-70276?autoplay=1"/>
        <a href="https://www.seznamzpravy.cz/clanek/praha-se-pusti-do-megastavby-nad-metrem-spoji-dve-nadrazi-v-jedno-70276"/>
      </related>
      <p>Na projektu město spolupracuje se SŽDC, která do projektu investuje zhruba 2,5 miliardy korun. „My tady připravujeme pro nás důležité projekty. Jednak je to přestavba infrastrukturní části železniční stanice a plánujeme i přestavbu stávající výpravní budovy,“ řekl náměstek ředitele Stavební správy západ SŽDC Pavel Paidar. SŽDC vybuduje i nové technologické zázemí, které bude na místě budovy s načervenalou fasádou u tramvajové smyčky. První práce by SŽDC chtěla zahájit v roce 2021.</p>
      <p>Projekt Smíchov City zahrnuje 216 099 metrů čtverečních pozemků a má tam najít bydlení až 3 300 lidí. Severní část, která bude začínat Na Knížecí a má sloužit zejména k bydlení, chce Sekyra Group začít stavět začátkem příštího roku.</p>
    </article>
  </body>
</html>