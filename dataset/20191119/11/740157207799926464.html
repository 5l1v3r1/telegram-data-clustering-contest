<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/ponad-320-kg-smieci-na-jednego-mieszkanca-co-sie-z-nimi-dzieje-zobacz-raport-gus,135161.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T11:59:00+00:00"/>
    <meta property="og:title" content="Ponad 320 kg śmieci na jednego mieszkańca. Co się z nimi dzieje? Zobacz raport GUS"/>
    <meta property="og:description" content="Problem śmieci narasta. W 2018 r. w Polsce odnotowano wzrost ilości wytworzonych odpadów komunalnych – do 12 485,4 tys. ton. Wzrosła również (do 325 kg) średnia ilość zebranych odpadów komunalnych na jednego mieszkańca. Stopniowo jednak poprawia się poziom segregacji odpadów, ale też przybywa śmieci, które trafiają do spalania – wynika z raportu Głównego Urzędu Statystycznego."/>
  </head>
  <body>
    <article>
      <h1>Ponad 320 kg śmieci na jednego mieszkańca. Co się z nimi dzieje? Zobacz raport GUS</h1>
      <address><time datetime="2019-11-19T11:59:00+00:00">19 Nov 2019, 11:59</time> by <a rel="author">AW  </a></address>
      <h4>Problem śmieci narasta. W 2018 r. w Polsce odnotowano wzrost ilości wytworzonych odpadów komunalnych – do 12 485,4 tys. ton. Wzrosła również (do 325 kg) średnia ilość zebranych odpadów komunalnych na jednego mieszkańca. Stopniowo jednak poprawia się poziom segregacji odpadów, ale też przybywa śmieci, które trafiają do spalania – wynika z raportu Głównego Urzędu Statystycznego.</h4>
      <hr/>
      <ul>
        <li>
          <b>W 2018 r. odnotowano wzrost udziału (28,9 proc.) odpadów zebranych lub odebranych selektywnie w ogólnej ilości wytworzonych odpadów komunalnych.</b>
        </li>
        <li>
          <b>Według stanu na koniec 2018 r. spadła liczba ogólnodostępnych punktów selektywnego zbierania odpadów komunalnych (do 2 144).</b>
        </li>
        <li>
          <b>Na koniec 2018 r. odnotowano spadek czynnych składowisk przyjmujących odpady komunalne (do 286, o powierzchni około 1 700 ha). Spadła również liczba dzikich wysypisk (do 1 607).</b>
        </li>
      </ul>
      <p>Jak wynika z raportu GUS "Gospodarka mieszkaniowa i infrastruktura komunalna w 2018 r." w 2018 r. w Polsce zostało wytworzonych 12 485,4 tys. ton odpadów komunalnych, co stanowiło wzrost o 4,3 proc. w porównaniu z rokiem poprzednim. Na jednego mieszkańca Polski przypadało średnio 325 kg zebranych odpadów komunalnych, przy czym w miastach było to 382 kg, a na obszarach wiejskich – 239 kg. </p>
      <h3>Coraz więcej śmieci</h3>
      <p>Najwięcej opadów komunalnych wytworzonych przypadało na 1 mieszkańca województw: dolnośląskiego (394 kg) i zachodniopomorskiego (377 kg), śląskiego (367 kg) oraz lubuskiego (361 kg), najmniej zaś – świętokrzyskiego (201 kg), lubelskiego (222 kg), podkarpackiego (234 kg) i podlaskiego (253 kg).</p>
      <figure>
        <img src="https://pliki.portalsamorzadowy.pl/i/15/01/53/150153.jpg"/>
        <figcaption>źródło: GUS</figcaption>
      </figure>
      <p>Mniej więcej stały okazuje się podział firm zajmujących się gospodarką odpadową na komunalne, prywatne, czy podmioty zagraniczne.</p>
      <p>Jak czytamy w raporcie, w 2018 r. jednostki, których kapitał stanowił własność prywatną, zebrały lub odebrały 61,7 proc. odpadów komunalnych (w 2017 r. – 61,8 proc.). Podmioty stanowiące własność zagraniczną zebrały lub odebrały tyle samo odpadów komunalnych co w roku poprzednim (około 10 proc.).</p>
      <p>W 2018 r. większość odpadów komunalnych (10 445,8 tys. ton) zostało wytworzonych przez gospodarstwa domowe (83,7 proc. ilości odpadów wytworzonych ogółem). Ilość ta wzrosła o 4,8 proc. w porównaniu z rokiem poprzednim.</p>
      <p>Pozostała część odpadów komunalnych, zebranych między innymi w ramach świadczenia usług komunalnych, takich jak czyszczenie ulic lub utrzymanie parków czy cmentarzy, wyniosła 2 039,6 tys. ton i stanowiła 16,3 proc. ogólnej masy wytworzonych w 2018 r. odpadów komunalnych. Udział tych źródeł w ilości odebranych lub zebranych w 2017 r. odpadów komunalnych stanowił odpowiednio 83,3 proc. i 16,7 proc.</p>
      <h3>Segregujemy coraz więcej, ale do unijnej normy daleko</h3>
      <p>Przypomnijmy, w 2020 roku polskie gminy będą musiały osiągnąć 50-procentowy poziom recyklingu odpadów komunalnych, a w roku 2035 aż 65 proc. odpadów powinniśmy poddawać recyklingowi. Obowiązek ten wynika z unijnych przepisów.</p>
      <p>Czytaj też: <a href="https://www.portalsamorzadowy.pl/gospodarka-komunalna/w-2020-r-gminy-musza-osiagnac-50-proc-poziom-recyklingu-odpadow-w-2035-az-65-proc,130639.html">Ważne poziom recyklingu odpadów, termin coraz bliższy </a></p>
      <p>Wielu samorządowców uważa te normy za dyskusyjne czy nierealne do osiągnięcia we wskazanym terminie, jednak poziom segregacji z roku na rok się poprawia.</p>
      <p>Jak wynika z raportu GUS, w 2018 r. odnotowano wzrost udziału odpadów zebranych lub odebranych selektywnie w ogólnej ilości wytworzonych odpadów komunalnych – do 28,9 proc. z 27,1 proc. w 2017 r.</p>
      <p>Całkowita waga zebranych lub odebranych selektywnie odpadów wzrosła z około 3 239 tys. ton w 2017 r. do około 3 608 tys. ton w 2018 r. (o 11,4 proc.).</p>
      <p>Na jednego mieszkańca Polski przypadało około 94 kg zebranych lub odebranych selektywnie odpadów komunalnych (rok wcześniej – 84 kg), przy czym w miastach było to 106 kg, a na obszarach wiejskich – 76 kg (rok wcześniej odpowiednio 98 kg i 64 kg).</p>
      <p>Najwięcej (91,9 proc.) odpadów komunalnych odebranych lub zebranych selektywnie w 2018 r. zostało wytworzonych przez gospodarstwa domowe. W porównaniu z rokiem poprzednim ilość tych odpadów wzrosła o 12,4 proc. – z około 2 951,1 tys. ton do około 3 317,2 tys. ton.</p>
      <p>Były to głównie odpady biodegradowalne, zmieszane odpady opakowaniowe, odpady wielkogabarytowe oraz odpady szklane, które to frakcje stanowiły 73,5 proc. ogółu odpadów komunalnych zebranych selektywnie wytworzonych przez gospodarstwa domowe w 2018 r.</p>
      <figure>
        <img src="https://pliki.portalsamorzadowy.pl/i/15/01/54/150154.jpg"/>
        <figcaption>źródło: GUS</figcaption>
      </figure>
      <p>- Odpady pochodzące z pozostałych źródeł, odebrane lub zebrane m.in. w ramach świadczenia usług komunalnych związanych z utrzymywaniem czystości i porządku w gminach (z czego 73,2 proc. to odpady biodegradowalne, papier i tektura, zmieszane odpady opakowaniowe oraz szkło) stanowiły 8,1 proc. ilości odpadów komunalnych odebranych lub zebranych w sposób selektywny, a ich masa wzrosła o 0,8 proc. – z około 288,4 tys. ton do około 290,8 tys. ton - czytamy dalej w raporcie GUS.</p>
      <p>W 2018 r. ilość odebranych lub zebranych selektywnie odpadów szklanych wyniosła 13,1 kg na jednego mieszkańca i był to wzrost o 8,7 proc. w porównaniu z rokiem poprzednim.</p>
      <p>Na jednego mieszkańca Polski w 2018 r. przypadało około 8,6 kg odpadów tworzyw sztucznych (wzrost o 11,7 proc. w porównaniu ilością 7,7 kg w 2017 r.) i około 7,0 kg odpadów papieru i tektury (6,0 kg w 2017 r., wzrost o 16,9 proc.).</p>
      <p>Wzrosła też ilość odebranych lub zebranych odpadów biodegradowalnych przypadających na jednego mieszkańca – z 23,3 kg w 2017 r. do 26,4 kg w 2018 r. (o 13,4 proc.), jak też ilość odpadów wielkogabarytowych – z 11,5 kg do 13,7 kg (o 19,2 proc.).</p>
      <figure>
        <img src="https://pliki.portalsamorzadowy.pl/i/15/01/55/150155.jpg"/>
        <figcaption>źródło: GUS</figcaption>
      </figure>
      <p>Na koniec 2018 r. w Polsce istniały 2 144 ogólnodostępne punkty selektywnego zbierania odpadów komunalnych (o 4 mniej niż w roku poprzednim), z czego 785 (36,6 proc.) zlokalizowanych było w miastach, a 1 359 (63,4 proc.) na obszarach wiejskich.</p>
      <p>Jak już informowaliśmy, problem z PSZOK-ami polega też na tym, że trudno - ze względu na sprzeciwy mieszkańców, wybrać lokalizację na nowy punkt.</p>
      <p>Czytaj też: <a href="https://www.portalsamorzadowy.pl/gospodarka-komunalna/krakow-lokalizacja-nowych-pszok-ow-wielkim-problemem,113846.html">Lokalizacja nowych PSZOK-ów wielkim problemem</a></p>
      <h3>Odzysk, przetwarzanie i spalanie</h3>
      <p>Jak podaje GUS, ponad połowa (56,9 proc.) wytworzonych w 2018 r. odpadów komunalnych została przeznaczona do odzysku (7 103,1 tys. ton), z czego około 3 269,1 tys. ton odpadów komunalnych przeznaczono do recyklingu (26,2 proc. ilości odpadów komunalnych wytworzonych). Były to zarówno odpady komunalne odebrane lub zebrane selektywnie, jak i odpady surowcowe wysortowane ze zmieszanych odpadów komunalnych. W roku poprzednim 3 198,7 tys. ton odpadów skierowanych do procesów recyklingu stanowiła 26,7 proc. ilości odpadów komunalnych wytworzonych.</p>
      <p>Około 1 012,0 tys. ton odpadów komunalnych zostało skierowanych do biologicznych procesów przetwarzania (kompostowania lub fermentacji). Były to głównie odpady zielone z ogrodów, parków i cmentarzy, odpady z targowisk, biodegradowalne odpady kuchenne i odpady z gastronomii. W porównaniu z rokiem poprzednim udział odpadów przeznaczonych do takiej obróbki w ogólnej ilości wytworzonych odpadów komunalnych wzrósł o 1,0 p.proc. do poziomu 8,1 proc.</p>
      <p>Prawie 2 822,1 tys. ton odpadów komunalnych (ok. 22,6 proc.) przeznaczono do przekształcenia termicznego z odzyskiem energii. W 2017 r. było to 2 724,2 tys. ton, co stanowiło ok. 22,8 proc. ilości odpadów komunalnych wytworzonych.</p>
      <p>Do procesów unieszkodliwienia skierowano łącznie 5 382,3 tys. ton odpadów komunalnych, z czego 5 191,1 tys. ton (41,6 proc. odpadów wytworzonych ogółem) przeznaczono do składowania, a 191,2 tys. ton (1,5 proc. odpadów wytworzonych ogółem) do przekształcenia termicznego bez odzysku energii. W porównaniu z 2017 r. odnotowano nieznaczny spadek udziału odpadów komunalnych przeznaczonych do unieszkodliwiania przez składowanie. W 2017 r. odpady te stanowiły 41,8 proc. całkowitej ilości wytworzonych odpadów komunalnych.</p>
      <figure>
        <img src="https://pliki.portalsamorzadowy.pl/i/15/01/56/150156.jpg"/>
        <figcaption>źródło: GUS</figcaption>
      </figure>
      <p>W poprzedniej kadencji ówczesny minister środowiska Sławomir Mazurek dobitnie podkreślał, iż dyrektywy europejskie wyraźnie mówią, że spalanie to przeszłość. </p>
      <p>Czytaj też: <a href="https://www.portalsamorzadowy.pl/gospodarka-komunalna/wiceminister-srodowiska-dobitnie-recykling-nie-ma-nic-wspolnego-ze-spalaniem,132725.html">Recykling nie ma nic wspólnego ze spalaniem</a></p>
      <h3>Mniej składowisk odpadów, tych dzikich też</h3>
      <p>Na koniec 2018 r. istniało 286 czynnych składowisk przyjmujących odpady komunalne. Składowiska te zajmowały łączną powierzchnię około 1 700 ha. W 2018 r. zamkniętych zostało 16 składowisk tego typu, o powierzchni około 46,8 ha.</p>
      <p>W związku z koniecznością dostosowania składowisk odpadów komunalnych do wymagań technicznych i organizacyjnych wynikających z przepisów prawa, liczba czynnych składowisk od kilkunastu lat systematycznie spada.</p>
      <p>Czytaj też: <a href="https://www.portalsamorzadowy.pl/gospodarka-komunalna/kowalczyk-beda-kontrole-skladowisk-i-przetworni-odpadow,110096.html">Będą kontrole składowisk i przetwórni odpadów</a></p>
      <p>Na koniec 2018 r. w Polsce funkcjonowało 258 składowisk wyposażonych w instalacje służące do odgazowywania i stanowiły one 90,2 proc. ogółu czynnych składowisk, na których deponowane były odpady komunalne (w roku poprzednim 88,7 proc.).</p>
      <p>Około 36,6 proc. instalacji do odgazowywania stanowiły instalacje z gazem uchodzącym bezpośrednio do atmosfery (spadek o 0,4 p.proc. w porównaniu do 2017 r.), natomiast 6,8 proc. takie, gdzie gaz powstający na składowisku gaz był unieszkodliwiany z odzyskiem energii cieplnej (wzrost o 0,2 p.proc.). Około 20,2 proc. stanowiły instalacje, przy pomocy których gaz składowiskowy został wykorzystany do produkcji energii elektrycznej (spadek o 0,1 p.proc.).</p>
      <p>W 2018 r. w wyniku unieszkodliwienia poprzez spalanie ujętego gazu składowiskowego odzyskano około 84800 tys. MJ energii cieplnej (12,6 proc. mniej niż w 2017 r.) oraz około 105357 tys. kWh energii elektrycznej (13,3 proc. mniej niż w 2017 r.). Około 91,7 proc. powierzchni, na której składowane były odpady komunalne w Polsce według stanu na koniec 2018 r., to powierzchnia czynnych składowisk odpadów. Pozostała część to powierzchnia dzikich wysypisk, czyli miejsc nieprzeznaczonych do składowania odpadów komunalnych.</p>
      <p>Na koniec 2018 r. w Polsce istniało 1607 dzikich wysypisk, tj. o 3,3 proc. mniej niż w roku poprzednim.</p>
      <p>W miastach istniało 453 takich miejsc (wzrost w porównaniu z 2017 r. o 11,3 proc.), a na obszarach wiejskich – 1154 (spadek w stosunku do 2017 r. o 8 proc.). W 2018 r. zlikwidowanych zostało 10,5 tys. dzikich wysypisk, z czego 80,6 proc. w miastach.</p>
      <p>W porównaniu z rokiem poprzednim ogólna liczba zlikwidowanych nielegalnych miejsc składowania odpadów komunalnych spadła o około 19 proc. (podczas gdy w miastach był to spadek o 22 proc., na obszarach wiejskich tylko o 3 proc.). Podczas likwidacji dzikich wysypisk zebrano około 25,1 tys. ton odpadów komunalnych (mniej o 41,3 proc. niż w 2017 r.), z czego 78,8.proc. w miastach (spadek o 2,2 p.proc. w porównaniu do roku poprzedniego).</p>
      <figure>
        <img src="https://pliki.portalsamorzadowy.pl/i/15/01/57/150157.jpg"/>
        <figcaption>źródło: GUS</figcaption>
      </figure>
    </article>
  </body>
</html>