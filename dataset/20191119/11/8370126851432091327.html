<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/medya/135110/aym-basin-emekcisine-karsi-medya-patronunun-tarafini-secti"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T11:30:00+00:00"/>
    <meta property="og:title" content="AYM, basın emekçisine karşı medya patronunun tarafını seçti"/>
    <meta property="og:description" content="Anayasa Mahkemesi, 4 karşı oya rağmen oy çokluğuyla Anayasaya ‘aykırı’ bularak iptaline karar verdi."/>
  </head>
  <body>
    <article>
      <h1>AYM, basın emekçisine karşı medya patronunun tarafını seçti</h1>
      <h2>Anayasa Mahkemesi, 4 karşı oya rağmen oy çokluğuyla Anayasaya ‘aykırı’ bularak iptaline karar verdi.</h2>
      <address>
        <time datetime="2019-11-19T11:30:00+00:00">19 Nov 2019, 11:30</time>
      </address>
      <p><b>Anayasa Mahkemesi,</b> gazetecilere gününde ödenmeyen fazla çalışma ücretlerinin her gün için yüzde beş fazlasıyla ödenmesi kuralını, 4 karşı oya rağmen oy çokluğuyla Anayasaya ‘aykırı’ bularak iptaline karar verdi.</p>
      <h3>4 üye karşı oy verdi: “Demokratik toplum inşasında hayati önem taşıyan meslek grubu”</h3>
      <p>Karşı oy veren 4 Anayasa Mahkemesi üyesi, gazetecilerin demokratik toplum inşasında diğer işçilerden ayrıcalıklı olmasını haklı bir neden olarak gördüklerini belirtti.</p>
      <p><b>16punto.com'un haberine göre</b>, arşı oy veren üyeler, “Her şeyden öte gazete işvereni çoğu durumda bir holding ya da büyük bir gruptur ve gazeteciye istinaden daha güçlü durumdadır” dedi.</p>
      <p> </p>
      <p>Karşı oy veren 4 üye, Anayasa’ya aykırı bir durum olmadığı ve bu yüzden de karara katılmadıklarını söyledi.</p>
      <p>Basın emekçilerinin fazla çalışma saatleri, resmi tatil mesaileri görmezden gelinerek; “Diğer çalışanlara göre gazetecilere bariz bir ayrıcalık tanıdığı ve bunun kanun önünde eşitlik, hukuk devleti ve hukuki güvenlik ilkelerini zedelediği” ileri sürüldü.</p>
      <h3>Anayasa Mahkemesi: İşverene aşırı bir külfet </h3>
      <p>Anayasa Mahkemesi’nin gerekçeli kararında basın emekçilerinin değil patronların ‘geleceği’ düşünüldü:</p>
      <p>“Çok yüksek meblağlara ulaşabilen yüzde beş fazla ödeme kuralı, işverene aşırı bir külfet getirmektedir.</p>
      <p>Ülkemizde reel enflasyon ve yasal faiz oranları dikkate alındığında söz konusu kuralın orantılı bir sınırlama öngördüğü söylenemez.</p>
      <p>Gazetecinin fazla çalışma ücretini korumak ve zamanında ödenmesini sağlamak için kuralla getirilen tedbir işverenin ekonomik varlığını ve geleceğini ağır bir şekilde etkileyebilecektir.</p>
      <p>Açıklanan nedenlerle kuralla teşebbüs ve çalışma özgürlüğüne getirilen sınırlamanın orantısız olduğu ve bu nedenle kuralın ölçülülük ilkesini ihlal ettiği anlaşılmıştır.”</p>
      <p>Anayasa Mahkemesi’nin basın emekçilerinin hakkını gasp eden kararını yorumlayan avukat Özgür Urfa, “Anayasa Mahkemesi basın emekçilerinin bir hakkını daha gasp etti” dedi.</p>
      <p>Urfa, konuyla ilgili şunları söyledi:</p>
      <h3>“Anayasa Mahkemesi’nin kararının hukuki bir izahı bulunmuyor”</h3>
      <p>“Kararın gerekçesindeki bir cümle gibi her şeyi özetliyor: “Basın emekçilerinin fazla mesai ücretlerinin işverenlere aşırı külfet olması”</p>
      <p>Bu karar ülkemizde yargının kimin çıkarları doğrultusunda çalıştığının açık bir göstergesi niteliğinde. Medya patronlarının çıkarlarını korumak amacıyla binlerce basın emekçisinin sınırsız şekilde sömürülmesinin ve ücret ödemeksizin uzun saatlerce çalışmasının önü açılmıştır.</p>
      <p>Anayasa Mahkemesi, medya patronlarının karlarını korumak için basın emekçilerinin tarihsel kazanımlarından birini yok etmiştir.”</p>
    </article>
  </body>
</html>