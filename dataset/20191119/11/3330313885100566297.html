<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904333/applaus-voor-hugo-borst-bij-pauw-fuck-de-privacy-van-dat-soort-tuig-.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T11:28:00+00:00"/>
    <meta property="og:title" content="Applaus voor Hugo Borst bij Pauw: &quot;Fuck de privacy van dat soort tuig!&quot;"/>
    <meta property="og:description" content="Hugo Borst heeft maandagavond applaus geoogst bij Pauw. De Rotterdamse sportschrijver schoof aan bij de talkshow van Jeroen Pauw om zijn licht te laten schijnen over de racisme-incidenten tijdens FC Den Bosch-Excelsior van zondagmiddag. Borst beklaagde zich over de niet toereikende wetgeving in dit soort situaties: tijdens een recente editie van Vitesse-Ajax werd Andre Onana racistisch bejegend, maar gingen de meeste daders vrijuit. &quot;Daar waren een paar pikkies die niet geïdentificeerd werden, want dat is zo verdomd moeilijk. Je kunt wel gebruik maken van camera's en geluidstechnieken. Maar heel vaak is de bewijslast te moeilijk, waardoor de mensen die zich misdragen, niet gepakt kunnen worden.&quot; Den Bosch gaat diep door het stof: 'Heeft niets met onze club te maken' 'Ahmad en ik waren de enige donkere spelers op het veld, ik voelde me betrokken'"/>
  </head>
  <body>
    <article>
      <h1>Applaus voor Hugo Borst bij Pauw: "Fuck de privacy van dat soort tuig!"</h1>
      <address>
        <time datetime="2019-11-19T11:28:00+00:00">19 Nov 2019, 11:28</time>
      </address>
      <p>
        <b>Hugo Borst heeft maandagavond applaus geoogst bij Pauw. De Rotterdamse sportschrijver schoof aan bij de talkshow van Jeroen Pauw om zijn licht te laten schijnen over de racisme-incidenten tijdens FC Den Bosch-Excelsior van zondagmiddag.</b>
      </p>
      <p>Borst beklaagde zich over de niet toereikende wetgeving in dit soort situaties: tijdens een recente editie van Vitesse-Ajax werd Andre Onana racistisch bejegend, maar gingen de meeste daders vrijuit. "Daar waren een paar pikkies die niet geïdentificeerd werden, want dat is zo verdomd moeilijk. Je kunt wel gebruik maken van camera's en geluidstechnieken. Maar heel vaak is de bewijslast te moeilijk, waardoor de mensen die zich misdragen, niet gepakt kunnen worden."</p>
      <p>De <i>Algemeen Dagblad</i>-columnist verwijst naar de Voetbalwet, waarin geen fysieke, maar een digitale meldplicht is opgenomen. "Dat was minder vrijheidsbeperkend dan een fysieke meldplicht. Want die zou de privacy van de overtreders zo schaden... En daar moeten we nu écht, écht mee stoppen. Fuck de privacy van dat soort tuig!", aldus Borst, <a href="https://www.bnnvara.nl/pauw/videos/525568">die vervolgens applaus krijgt van het studiopubliek</a>.</p>
      <p>Het uitdelen van stadionverboden heeft volgens Borst weinig zin. "Het nadeel daarvan is dat het niet altijd goed wordt gecontroleerd, waardoor die mannen vaak op slinkse wijze alsnog binnenkomen." De <i>Hard Gras</i>-frontman ziet dan ook meer in een Engels model. "Daar hebben ze een Voetbalwet met een meldplicht. Die gaat zover: dat je jezelf aan de andere kant van de stad moet melden, als jouw club thuis speelt. Zodat je je niet meer in het stadion kunt vervoegen."</p>
      <related>
        <h4>Lees meer</h4>
        <a href="https://www.voetbalprimeur.nl/nieuws/904270/den-bosch-gaat-diep-door-het-stof-heeft-niets-met-onze-club-te-maken-.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904297/-ahmad-en-ik-waren-de-enige-donkere-spelers-op-het-veld-ik-voelde-me-betrokken-.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>