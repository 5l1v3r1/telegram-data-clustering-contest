<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/babis-v-kyjeve-hovoril-o-novem-zacatku-vztahu-odmitl-anexi-krymu-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T11:40:00+00:00"/>
    <meta property="og:title" content="Babiš v Kyjevě hovořil o novém začátku vztahů, odmítl anexi Krymu"/>
    <meta property="og:description" content="Za nový začátek česko-ukrajinských vztahů označil dnes český premiér Andrej Babiš svou návštěvu v Kyjevě, kde ho provází početná delegace českých podnikatelů. Při zahájení česko-ukrajinského podnikatelského fóra a následně po jednání s ukrajinským premiérem Oleksijem Hončarukem znovu podpořil územní celistvost a svrchovanost Ukrajiny a reformní kurz nového vedení země. Hončaruk český přístup ocenil a rozhovor s Babišem označil za &quot;jedno z nejproduktivnějších setkání za poslední měsíce&quot;."/>
  </head>
  <body>
    <article>
      <h1>Babiš v Kyjevě hovořil o novém začátku vztahů, odmítl anexi Krymu</h1>
      <address><time datetime="2019-11-19T11:40:00+00:00">19 Nov 2019, 11:40</time> by <a rel="author">ČTK</a></address>
      <p>Prezident Volodymyr Zelenskyj ocenil stanovisko českého premiéra, že Krym a Donbas jsou součástí Ukrajiny. Poděkoval za pozvání do Prahy na schůzku visegrádské skupiny (V4). Předpokládá, že přicestuje v květnu příštího roku. Sám Babiš později zmínil i možnost, že by ukrajinský prezident mohl navštívit karlovarský filmový festival.</p>
      <p>"Ukrajina je nucena čelit problémům, jako je ruská agrese a ruská anexe Krymu, které jsou pro nás těžce představitelné," řekl Babiš na úřadu ukrajinské vlády. "Přijel jsem s jasným vzkazem podpory ukrajinskému lidu. Nevidíme jiné řešení konfliktu na východě Ukrajiny než obnovu ukrajinské svrchovanosti mírovou cestou," řekl. "Nelegální anexi Krymu ČR neuznává a odsuzuje," dodal.</p>
      <figure>
        <img src="https://g.denik.cz/1/08/fiala-letna-politika_denik-150-3x2.jpg"/>
      </figure>
      <aside>
        <a href="https://www.denik.cz/z_domova/fiala-ocenil-ze-na-letne-znely-vyzvy-k-zapojeni-lidi-do-politiky-20191119.html">Fiala ocenil, že na Letné zněly výzvy k zapojení lidí do politiky Přečíst článek ›</a>
      </aside>
      <p>Zdůraznil také, že Česko pozorně sleduje protikorupční kroky nové ukrajinské vlády. Právní stát je nesmírně důležitý i pro rozvoj podnikání - a v Kyjevě je Babiš podle svých slov hlavně kvůli navázání ekonomické spolupráce.</p>
      <p>"Máme od našich firem celý seznam, co by si na Ukrajině přály pro své podnikání. Vidíme tu skvělé možnosti," řekl premiér ještě na podnikatelském fóru o možnostech českého vývozu, jehož lví díl v současnosti putuje do Evropské unie. "Blahopřeji ukrajinským občanům, že si zvolili tak mladého prezidenta a premiéra. Naše občany to teprve čeká," řekl s úsměvem.</p>
      <h3>Zemanovy kontroverzní výroky</h3>
      <p>"Od roku 2008 je to první návštěva na tak vysoké úrovni. Mluvíme-li o restartu vztahů, je to o ochotě setkávat se a dohodnout se na něčem. Nejdůležitější je, aby vztahy byly ekonomicky prospěšné pro obě strany," prohlásil prezident Zelenskyj a ujistil, že velkou pozornost věnoval slovům české delegace, co musí ukrajinská strana udělat, aby se zvětšily české investice na Ukrajině a rostl vzájemný obchod. České vládě prezident poděkoval také za humanitární pomoc a podporu škol, které byly nuceny se přestěhovat z "dočasně okupovaných území" v Donbasu, za zrušení všech bariér při vývozu vojenského materiálu a za léčbu ukrajinských vojáků v českých zařízeních.</p>
      <p>Zelenskyj se mimo jiné vyjádřil k plánovanému "normandskému summitu", který by se měl 9. prosince v Paříži zabývat politickým řešením konfliktu na východě Ukrajiny. "Musíme konflikt vyřešit mírovou cestou. Velmi pečlivě se připravujeme na summit. Nemůžeme jen mluvit o návratu našich území, musíme se domluvit," zdůraznil. O volbách v Donbasu ale podle něj bude možné jednat až "po odchodu cizích vojsk"; k míru je třeba postupovat každodenními krůčky. Od vrcholné schůzky ve francouzské metropoli očekává Zelenskyj jasný harmonogram vrácení svých území a lidí od Ruska.</p>
      <p>Jako normandský formát jsou označována mírová jednání mezi Ukrajinou, Ruskem, Francií a Německem, jejichž cílem je ukončit ozbrojený konflikt v oblasti Donbasu. Ten si už vyžádal více než 13 tisíc lidských životů a přes milion lidí přinutil k opuštění domovů. Označení normandský souvisí s tím, že nejvyšší představitelé uvedených čtyř zemí o konfliktu poprvé jednali při oslavách výročí vylodění Spojenců v Normandii v červnu 2014.</p>
      <p>I ukrajinský premiér Hončaruk ocenil Babišovo ujištění o podpoře ukrajinské celistvosti a svrchovanosti, a to v situaci, kdy Ukrajina čelí "hybridní válce". Vyzdvihl zároveň skutečnost, že ČR jako jedna ze čtyř zemí zrušila veškerá omezení dodávek zbraní Ukrajině. Na dotaz novinářů ohledně postojů českého prezidenta Miloše Zemana k Ukrajině Hončaruk řekl, že po Babišových ujištěních nemá o české podpoře žádné pochybnosti.</p>
      <figure>
        <img src="https://g.denik.cz/50/c5/alois-von-und-zu-liechtenstein-vaduz-02_denik-150-3x2.jpg"/>
      </figure>
      <aside>
        <a href="https://www.denik.cz/ekonomika/pruzkum-cesi-chteji-s-lichtenstejny-jednat-ne-se-soudit-20191119.html">Průzkum: Češi chtějí s Lichtenštejny jednat, ne se soudit Přečíst článek ›</a>
      </aside>
      <p>Mezi Zemanovy kontroverzní výroky k Ukrajině patří například jeho vyjádření v Parlamentním shromáždění Rady Evropy z října 2017, kdy anexi Krymu označil za "fait accompli", tedy hotovou záležitost. Anexe byla podle něj protiprávní, Ukrajině ale poradil, aby se s Moskvou dohodla na kompenzaci. Zemanovy výroky tehdy Kyjev důrazně odmítl a kritizovali je i někteří čeští politici.</p>
      <p>Před návratem do vlasti se premiér setkal také s předsedou ukrajinského parlamentu Dmytrem Razumkovem. Návštěvu Babiš ocenil jako úspěšný pokus o restart česko-ukrajinských vztahů na nejvyšší úrovni.</p>
      <p>Po tiskové konferenci s ukrajinským prezidentem Babiš neodpověděl na otázku jedné z ukrajinských novinářek ohledně pobytu jeho syna na anektovaném Krymu. Později před českými noviáři prohlásil, že jde o "odpornou záležitost", kterou jeho nepřátelé zneužívají k útokům proti němu. Připomněl, že jeho syn má "zdravotní handicap", ale nežije s ním, je mu 36 let a je švýcarským občanem.</p>
    </article>
  </body>
</html>