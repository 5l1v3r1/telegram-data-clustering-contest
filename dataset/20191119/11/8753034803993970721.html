<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/meninger/i/6jeLKe/dersom-du-velger-aa-velte-deg-i-dritten"/>
    <meta property="og:site_name" content="Aftenbladet"/>
    <meta property="article:published_time" content="2019-11-19T11:28:42+00:00"/>
    <meta property="og:title" content="Drøset: Derfor bør du glede deg over idioter i rundkjøringen"/>
    <meta property="og:description" content="DRØSET: Få ting er mer irriterende enn positive folk som ber deg tenke positivt. Her er mye å irritere seg over."/>
  </head>
  <body>
    <article>
      <h1>Drøset: Derfor bør du glede deg over idioter i rundkjøringen</h1>
      <h2>DRØSET: Få ting er mer irriterende enn positive folk som ber deg tenke positivt. Her er mye å irritere seg over.</h2>
      <address><time datetime="2019-11-19T11:28:42+00:00">19 Nov 2019, 11:28</time> by <a rel="author">Jøsus</a></address>
      <p>Dersom du velger ikke å glede deg over regjeringens budsjettforslag for 2020, vil du ha mindre glede i livet, men må leve hele året med dette budsjettet, siden de har flertall i Stortinget og forslaget mer eller mindre vil bli vedtatt.</p>
      <p>Dersom du velger ikke å glede deg over nordavinden når an står på som verst, og det vannrette regnet pisker deg rød i trynet, vil du ha mindre glede i livet, men samme mengde vind og regn og røde piskemerker.</p>
      <p>Dersom du velger ikke å glede deg over folk som ikke blinker før de plutselig vrenger bilen til venstre i små rundkjøringer, sånn at du må bråbremse, vil du ha mindre glede i livet, men samme mengde idioter i trafikken.</p>
      <p>Dersom du velger ikke å glede deg over alle bleiene som skal skiftes hver dag, vil du ha mindre glede i livet, men samme mengde bleier.</p>
      <p>Dersom du velger ikke å glede deg over folk som mener at positive tanker kan kurere ting som kreft, klamydia, heterofili og allsang, vil du ha mindre glede i livet, men samme mengde kjempepositive folk i verden.</p>
      <p>Dersom du velger ikke å glede deg over at grått blir mer og mer din hårfarge, for hver dag som går, vil du ha mindre glede i livet, men stadig større mengde gråe hår, helt til hele hodet ditt er fullstendig grått, hvis ikke du blir skalla før det.</p>
      <p>Dersom du velger ikke å glede deg over at du må skifte til vinterdekk før vinteren kommer for fullt, vil du ha mindre glede i livet, men like mange dekkskift i året.</p>
      <p>Dersom du velger ikke å glede deg over omgangssyken med dens fasiliteter, vil du ha mindre glede i livet, men bli rammet like ofte og plutselig som alltid.</p>
      <p>Dersom du velger ikke å glede deg over folk som står og henger på begge sider i rulletrappen når du er innstilt på å gjøre det du pleier å gjøre i alle trapper, vil du ha mindre glede i livet, men møte samme mengde hensynsløse sløkkaser i framtiden.</p>
      <p>Dersom du velger ikke å glede deg over morgenen, med den første kaffekoppen og den første gjespen, vil du ha mindre glede i livet, men samme mengde morgener.</p>
      <p>(Inspirasjon: Voss lyrikklag)</p>
      <aside>
        <a href="https://www.aftenbladet.no/article/sa-5VzV9z.html">Fastlege, fastlege, hei, hei, hei</a>
      </aside>
      <aside>
        <a href="https://www.aftenbladet.no/article/sa-l1Vjne.html">Med hodet under ”Farmen”</a>
      </aside>
    </article>
  </body>
</html>