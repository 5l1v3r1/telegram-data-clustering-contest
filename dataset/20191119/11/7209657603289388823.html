<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/imola/cosa%20fare/vasco-rossi-2020-biglietti-1.4894859"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T11:30:32+00:00"/>
    <meta property="og:title" content="Vasco Rossi 2020 biglietti, ecco i prezzi per il concerto"/>
    <meta property="og:description" content="Partita la prelazione riservata al fan club: i tagliandi sono di due tipi. Per entrare bisognerà pagare da 79 a 91 euro. Da giovedì vendita libera"/>
  </head>
  <body>
    <article>
      <h1>Vasco Rossi 2020 biglietti, ecco i prezzi per il concerto</h1>
      <h2>Partita la prelazione riservata al fan club: i tagliandi sono di due tipi. Per entrare bisognerà pagare da 79 a 91 euro. Da giovedì vendita libera</h2>
      <address><time datetime="2019-11-19T11:30:32+00:00">19 Nov 2019, 11:30</time> by <a rel="author">il Resto del Carlino</a></address>
      <p>Imola, 19 novembre 2019 - E' cominciata ieri a mezzogiorno<b> la corsa ai biglietti per il concerto di Vasco in Autodromo il 26 giugno 2020.</b> Ancora per due giorni, la prevendita dei tagliandi per lo show in città è però riservata ai soli iscritti al fan club ufficiale del Blasco. La messa in vendita generale dei biglietti (per Imola, ma anche per Firenze, Milano e Roma) inizierà infatti solo a partire dalle 11 di giovedì 21 novembre sulle piattaforme Vivaticket.it, Ticketmaster.it, TicketOne.it e in tutti i punti autorizzati.</p>
      <p>Ora però si conoscono anche i prezzi dei tagliandi. <b>Tagliandi che, come già confermato nei giorni scorsi </b>dagli organizzatori, saranno nominali in modo da contrastare le attività di bagarinaggio (in Rete e non solo). Si tratta di prezzi che, come detto, si riferiscono ai biglietti messi a disposizione in queste ore soltanto degli iscritti al fan club ufficiale di Vasco. <b>Ma che quasi certamente non subiranno variazioni </b>una volta che inizierà la vendita aperta a tutti. L’unica differenza, al momento, sembra infatti quella che i biglietti acquistati in questa fase dagli iscritti fan club «avranno una grafica esclusiva e dedicata», come indicato ieri sul sito Internet ufficiale di Vasco. E che i sostenitori ‘certificati’ del rocker di Zocca, tra i quali ci sono tanti imolesi, avranno «un accesso dedicato all’evento»; almeno dove questo sarà possibile.</p>
      <p>I prezzi sono uguali per tutte le date.<b> Il totale, comprensivo di tutte le commissioni di prevendita, è di 91,43 euro per il settore Pit 1 </b>(quello più a ridosso del palco, nel quale solitamente in Autodromo trovano posto tra le 5mila e le 10mila persone) e di 79,24 euro per il restante Posto unico, vale a dire la seconda fascia che, <b>con il palco sistemato come per gli AC/DC e i Guns N’ Roses, arriva fino alla Rivazza. </b>Prezzi ticket disabili: 79,24 euro per le date di Firenze, Roma e Imola. Gratuito per la data di Milano. L’accompagnatore del disabile entra sempre gratuitamente. I minori entrano gratis senza biglietto fino a 3 anni (4 anni non compiuti il giorno del concerto). Da 4 anni in su pagano regolarmente.</p>
      <p><b>L’evento</b> «è soggetto alla nuova normativa che prevede l’obbligo della nominatività per ogni biglietto emesso ed il successivo controllo del titolare del biglietto all’ingresso dell’evento – si legge in queste ore sul sito Internet vascononstop.vivaticket.it, dedicato appunto alla vendita dei tagliandi –. Ciascun titolo di accesso riporterà il nome e<b> il cognome dell’utilizzatore d</b>el biglietto immessi in fase d’acquisto. Il giorno dell’evento, all’ingresso, oltre al biglietto, sarà richiesto anche un documento d’identità valido per verificare la correttezza del nominativo riportato».<br/>Ciascun biglietto «potrà entrare solo una volta e non è consentito uscire e rientrare», ricordano da Vivaticket, segnalando che «agli ingressi verranno effettuati controlli di sicurezza e perquisizioni, anche con metal detector». Infine un avvertimento: «Non portare con te nessuno oggetto ingombrante o che possa essere ritenuto pericoloso per te o per l’altrui incolumità».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/imola/cosa%20fare/vasco-rossi-2020-biglietti-1.4888522"/>
        <a href="https://www.ilrestodelcarlino.it/imola/cosa%20fare/vasco-rossi-1.4886724"/>
      </related>
    </article>
  </body>
</html>