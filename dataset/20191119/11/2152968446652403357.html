<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/19/krachka-nazad-borisov-tvyrd-pyrviiat-den-ot-bolnichnite-ostava-platen.430092"/>
    <meta property="og:site_name" content="Dnes.bg"/>
    <meta property="article:published_time" content="2019-11-19T11:02:00+00:00"/>
    <meta property="og:title" content="Крачка назад, Борисов твърд: Първият ден от болничните остава платен"/>
    <meta property="og:description" content="Иначе гръцките хотелиери щели да протестират повече от синдикатите | Dnes.bg"/>
  </head>
  <body>
    <article>
      <h1>Крачка назад, Борисов твърд: Първият ден от болничните остава платен</h1>
      <h2>Иначе гръцките хотелиери щели да протестират повече от синдикатите</h2>
      <address><time datetime="2019-11-19T11:02:00+00:00">19 Nov 2019, 11:02</time> by <a rel="author" href="https://www.dnes.bg/author/191" target="_blank">Камелия Цветанова</a></address>
      <p>Предложението първият ден от болничните да не се плаща няма да бъде внесено в Народното събрание, съобщи премиерът Бойко Борисов, който днес направи обход на Габрово.</p>
      <p>Той отсече, че трябва да се спрат всякакви спекулации и попита журналистите къде са видели такива промени в законодателството.</p>
      <p>През миналата седмица стана ясно, че управляващите са готови на тази крачка, защото имало много злоупотреби  с болничните. Според финансовия министър Владислав Горанов наетите взимали фалшиви болнични и отивали на почивка за няколко дни в Северна Гърция.</p>
      <p>Работодателите също веднага застанаха зад идеята, но синдикатите предупредиха, че стигне ли се дотам, ще организират национален протест.</p>
      <p>"Това, което синдикатите знаят, е, че ще обсъждаме този въпрос на Тристранката. До този момент не само че няма входирано предложение, но няма и да има. Не може да проверяваме дали всеки е болен", отсече днес Борисов, цитиран от "<a href="https://www.24chasa.bg/novini/article/7885714">24 часа</a>".</p>
      <p>Той обеща, че темата въобще няма да стигне обсъждане в парламента.</p>
      <p>"Прави са хората, няма да го входираме, защото не може да наказваме истински болните хора и те да си плащат първия ден от болничните", коментира премиерът.</p>
      <p>"Ще обсъждаме в Тристанката темата за болничните и фалшивите ТЕЛК-ове. Ще видите, че ако бяхме приели такова предложение, гръцките хотелиери щяха да протестират повече от синдикатите", добави той.</p>
      <p>Министър-председателят коментира избора на Иван Гешев за главен прокурор и отказа правителството да издигне кандидат.</p>
      <p>"Дали ако Дани Кирилов беше издигнал кандидат и го бяха избрали, когато той повдига обвинения на кмет от БСП, дали щяха да го приемат с чиста монета. Виждате какво лицемерие. Не се хванах в капана. Изцяло сме стъпили на професионалните качества на Гешев. Ние не го избираме за булка. Колкото го познават другите, толкова и аз. С Христо Иванов така променихме закона, че прокурорите да си избират прокурори, съдиите - съдии", разясни Борисов.</p>
      <related>
        <h4>Още по темата</h4>
        <a href="https://www.dnes.bg/obshtestvo/2019/11/19/bylgarskite-rabotnici-masovo-pretovareni-i-bolni.430074"/>
        <a href="https://www.dnes.bg/obshtestvo/2019/11/18/bolnichnite-ot-djipitata-do-7-dni-a-ne-14-kakto-e-sega.429954"/>
        <a href="https://www.dnes.bg/obshtestvo/2019/11/17/problemyt-s-falshivite-bolnichni-idval-ot-haosa-v-zdravnata-sistema.429908"/>
      </related>
    </article>
  </body>
</html>