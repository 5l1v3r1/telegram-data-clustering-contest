<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kartevoirtas-miatt-haltak-meg-harman-temesvaron/186926"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-19T11:02:00+00:00"/>
    <meta property="og:title" content="Kártevőirtás miatt haltak meg hárman Temesváron"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kártevőirtás miatt haltak meg hárman Temesváron</mark>
      </h1>
      <address><time datetime="2019-11-19T11:02:00+00:00">19 Nov 2019, 11:02</time> by <a rel="author">MTI</a></address>
      <p>
        <b>Két gyermek és egyikük édesanyja meghalt, kilenc szomszédjuk pedig kórházi kezelésre szorult Temesváron, miután egy magánvállalkozó növényvédelemben használatos mérget használt kártevők irtására panelházukban. </b>
        <b>Két gyermek és egyikük édesanyja meghalt, kilenc szomszédjuk pedig kórházi kezelésre szorult Temesváron, miután egy magánvállalkozó növényvédelemben használatos mérget használt kártevők irtására panelházukban.</b>
      </p>
      <p>A temesvári ügyészség keddi közleménye szerint a vállalkozó - belélegzés vagy lenyelés esetén akár halálos mérgezést okozó - alumínium-foszfid hatóanyagú, Delicia-GASTOXIN nevű gázosító szert használt abban a panelházban, amelyből szombattól hétfőig több mint 30 lakót szállítottak a sürgősségre mérgezési tünetekkel.</p>
      <p>A közegészségügyi hatóság hétfő este kilakoltatta az épületet, és a vele szemben lévő másik panelházat, amelyben ugyanaz a férfi végzett kártevőirtást. A vállalkozót őrizetbe vették, és gondatlanságból elkövetett emberölés gyanújával eljárást indítottak ellene.</p>
      <p>Ügyvédje szerint a kártevőirtást végző férfi a feketepiacon szerezte be a gabonasilókban rágcsálók ellen használt alumínium-foszfid tablettákat. Annyit tudott róluk, hogy "erősebbek" a szokásos rovarirtó szereknél és kiváló eredményt ért el velük egy hónappal korábban egy kiürített szálloda fertőtlenítése során.</p>
      <p>A férfi a tablettákat múlt hét végén egy poloskákkal és csótányokkal teli, elhagyott lakásban is szétszórta, az ajtók és ablakok kereteit pedig ragasztószalaggal tömítette el. A lezárt lakás kulcsait magához vette, a nedvesség hatására gázokat fejlesztő méreg azonban átszivárgott a szomszédos lakásokba, ahol egy hároméves gyermek, illetve egy 9 napos csecsemő és 28 éves édesanyja halálát okozta.</p>
      <p>A Temes megyei sürgősségi kórház igazgatójának keddi tájékoztatása szerint a panelházból mérgezéses tünetekkel beutalt, megfigyelés alatt tartott másik kilenc lakó állapota javult, egyikük sincs közvetlen életveszélyben.</p>
    </article>
  </body>
</html>