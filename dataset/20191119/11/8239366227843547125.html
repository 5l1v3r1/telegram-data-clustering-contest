<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/komunalni_sluzhby_lvova_perehodyat_na_zymovyy_rezhym_roboty_331091.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T11:34:00+00:00"/>
    <meta property="og:title" content="Комунальні служби Львова переходять на зимовий режим роботи"/>
    <meta property="og:description" content="Як повідомила Ірина Маруняк, заступниця міського голови Львова з питань житлово-комунального господарства, усі комунальні підприємства, задіяні в роботі з механізованого прибирання вулично-дорожньої мережі, переходять на зимовий режим роботи. Про це Гал-інфо повідомили у прес-службі ЛМР."/>
  </head>
  <body>
    <article>
      <h1>Комунальні служби Львова переходять на зимовий режим роботи</h1>
      <h2>Як повідомила Ірина Маруняк, заступниця міського голови Львова з питань житлово-комунального господарства, усі комунальні підприємства, задіяні в роботі з механізованого прибирання вулично-дорожньої мережі, переходять на зимовий режим роботи. Про це Гал-інфо повідомили у прес-службі ЛМР.</h2>
      <address>
        <time datetime="2019-11-19T11:34:00+00:00">19 Nov 2019, 11:34</time>
      </address>
      <p>Так з середи, 20 листопада, розпочинається чергування снігоприбиральної техніки.</p>
      <p>"У зв’язку з пониженням температури зовнішнього повітря з середи, 20 листопада, розпочинаємо чергування техніки в ШРП. Для цього вже підготовлено розпорядження міського голови.</p>
      <p>При необхідності техніка буде виїжджати вночі для посипання вулиць. Адже коли маємо перехід з плюсової температури на мінус, то відбувається примерзання", — повідомила Ірина Маруняк.</p>
      <p>Відповідно до розпорядження, районні адміністрації міста як балансоутримувачі вулично-дорожньої мережі мають забезпечити:</p>
      <ul>
        <li>першочергове прибирання магістральних вулиць і вулиць, які є маршрутами пасажирського транспорту, згідно з закріпленими територіями;</li>
        <li>утримання проїжджої частини вулиць і тротуарів міста у безпечному стані для проходження пішоходів, проїзду авто та електротранспорту;</li>
        <li>встановлення ящиків (пірамід) з протиожеледними матеріалами на підйомах і спусках міста;</li>
        <li>координацію робіт комунальних підприємств щодо оперативного прибирання вулиць і площ від снігу та посипання проїжджої частини протиожеледними матеріалами;</li>
        <li>організацію цілодобового забезпечення протиожеледними матеріалами підприємств, задіяних до роботи з механізованого прибирання вулично-дорожньої мережі та ін.</li>
      </ul>
      <p>Керівники усіх "Шляхово-ремонтних підприємств" Львова мають подати районним адміністраціям перелік спеціальної техніки, яка буде задіяна до цілодобового режиму роботи та забезпечити необхідну кількість техніки для механізованого прибирання вулично-дорожньої мережі з 18.00 год до 08.00 год у разі інтенсивного снігопаду.</p>
    </article>
  </body>
</html>