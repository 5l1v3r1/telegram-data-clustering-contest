<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818450/%D8%AA%D8%A7%DA%A9%D8%B3%DB%8C-%D9%87%D8%A7%DB%8C-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D9%BE%D8%B1%DA%86%D8%A7%D9%84%D8%B4-%D8%AA%D8%B1%DB%8C%D9%86-%D8%A8%D8%AE%D8%B4-%D9%86%D8%A7%D9%88%DA%AF%D8%A7%D9%86-%D8%AD%D9%85%D9%84-%D9%88-%D9%86%D9%82%D9%84-%D8%B9%D9%85%D9%88%D9%85%DB%8C"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:55:32+00:00"/>
    <meta property="og:title" content="تاکسی های اینترنتی پرچالش ترین بخش ناوگان حمل و نقل عمومی"/>
    <meta property="og:description" content="ایسنا/اصفهان مدیر عامل سازمان تاکسیرانی شهرداری اصفهان با اشاره به اعتراضات بخش های گوناگون ناوگان حمل و نقل عمومی به سهمیه بنزین در نظر گرفته شده برای آنها گفت: در بخش های دیگر مانند سرویس مدارس، میزان پیمایش مسیر محدودتر است به همین دلیل به نظر می رسد، بیشترین چالش کمبود سهمیه بنزین را تاکسی های اینترنتی داشته باشند."/>
  </head>
  <body>
    <article>
      <h6 class="kicker">پس از سهمیه بندی بنزین صورت گرفت</h6>
      <h1>تاکسی های اینترنتی پرچالش ترین بخش ناوگان حمل و نقل عمومی</h1>
      <address><time datetime="2019-11-19T11:55:32+00:00">19 Nov 2019, 11:55</time> by <a rel="author">پروانه عبداللهی</a></address>
      <p>ایسنا/اصفهان مدیر عامل سازمان تاکسیرانی شهرداری اصفهان با اشاره به اعتراضات بخش های گوناگون ناوگان حمل و نقل عمومی به سهمیه بنزین در نظر گرفته شده برای آنها گفت: در بخش های دیگر مانند سرویس مدارس، میزان پیمایش مسیر محدودتر است به همین دلیل به نظر می رسد، بیشترین چالش کمبود سهمیه بنزین را تاکسی های اینترنتی داشته باشند.</p>
      <p>منوچهری با اشاره به اعتراض شرکت های سرویس مدارس به میزان سهمیه بنزین در نظر گرفته شده و نرخ کرایه به ایسنا گفت: نخستین گلایه سرویس های مدارس این است که حتی اگر ۵۰۰ و هزار لیتر سهمیه اختصاص یابد باز هم با قیمت هر لیتر۵۰۰ تومان گران تر به دست رانندگان می رسد. </p>
      <p>وی با اشاره به مصوبه ستاد سوخت کشور برای اختصاص ۱۲۰ لیتر سهمیه سوخت به سرویس های مدارس، افزود: امکان افزایش این سهمیه تا۶۰ لیتر نیز وجود دارد، البته در روش سنتی تمام خودروها چه۲۰ کیلومتر و چه۱۰۰ کیلومتر، به یک میزان سهمیه دریافت می کردند و تفاوتی بین پیمایش ناگان وجود نداشت اما این برنامه تا دوماه آینده تغییر خواهد کرد.</p>
      <p>منوچهری تهیه این نرم افزار را باعث تعیین سهمیه بنزین بر اساس پیمایش سرویس های مدارس دانست و گفت: در صورت درخواست شرکت های سرویس مدارس در ماه های آینده، پیشنهاد بازنگری نرخ کرایه به شورای شهر فرستاده خواهد شد.</p>
      <p>وی میزان سهمیه و نرخ کرایه های کنونی را تا دو ماه آینده ثابت اعلام کرد و افزود: از تاریخ ۲۴ آبان ماه، سهمیه سوخت سرویس ها به کارتشان اضافه شده و در حال حاضر مشکلی برای ادامه فعالیت این ناوگان و جابجایی دانش آموزان وجود ندارد.</p>
      <p>مدیر عامل سازمان تاکسیرانی به وجود آمدن نواقص احتمالی برای طرح هایی به بزرگی سهمیه بندی بنزین را طبیعی دانست و گفت: کم کم این نواقص شناسایی و برای رفع آنها در ماه های اینده اقدام خواهد شد، بنابراین هیچ دلیلی برای نگرانی رانندگان ناوگان عمومی و شهروندان وجود ندارد.  </p>
      <p>وی با اشاره به تجربه قبلی سهمیه بندی بنزین و تاثیرات آن در ناوگان حمل و نقل عمومی، یادآور شد: به نظر می رسد بیشترین مشکل را در بخش تاکسی های اینترنتی داشته باشیم چون میزان پیمایش سرویس های مدارس محدود است و بیشتر از روزانه ۳۰تا۴۰ کیلومتر نمی شود در حالی که ساز و کارها اختصاص سهمیه بنزین به تاکسی های اینترنتی پیچیدگی های بیشتری دارد.</p>
      <p>منوچهری شرط اختصاص سهمیه بنزین به تاکسی های اینترنتی را پیمودن۲۰۰کیلومتر مسافت بیان کرد و گفت: با پیمودن این مسافت، تاکسی های اینترنتی وارد طرح می شوند و تا۳۰۰لیتر سهمیه دریافت کنند، پس از پیمودن ۲۰۰کیلومتر مسافت نیز این تاکسی ها ۳۰لیتر بنزین سهمیه دارند.</p>
      <p>وی با اشاره به فعالیت تاکسی های اینترنتی بر اساس اپلیکیشینی که مبدا و مقصد مسافر را به شکل دقیق محاسبه می کند، ادامه داد: وجود این اپلیکیشن ها امکان محاسبه مسافت طی شده تاکسی های اینترنتی در روز را مشخص کرده و برای ستاد سهمیه بندی سوخت نیز کاملا قابل رصد و پیگیری است.</p>
      <p>مدیر عامل سازمان تاکسیرانی شهرداری اصفهان در واکنش به نگرانی شهروندان از افزایش بهای کرایه و کمبود ناوگان حمل و نقل عمومی در شهر، گفت: در همه کشورهای دنیا طرح های سراسری که با این گستردگی دامنه اجرا می شوند با مشکلات و نقایصی روبرو می شوند که امکان اصلاح و رفع نقایص در ماه های آینده وجود دارد و مردم اطمینان داشته باشند که همه مشکلات به مرور برطرف خواهد شد. </p>
      <p>انتهای پیام</p>
    </article>
  </body>
</html>