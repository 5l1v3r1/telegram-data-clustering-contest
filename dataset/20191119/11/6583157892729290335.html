<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/nie-zauwazyl-pieszej-na-przejsciu-doszlo-do-potracenia/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T11:50:00+00:00"/>
    <meta property="og:title" content="Nie zauważył pieszej na przejściu, doszło do potrącenia"/>
    <meta property="og:description" content="Wczoraj w Łukowie doszło do potrącenia pieszej na jednym z przejść. Kobieta trafiła do szpitala, zaś 19-letni kierowca stracił uprawnienia, a sprawa zdarzenia drogowego będzie miała swój finał w sądzie."/>
  </head>
  <body>
    <article>
      <h1>Nie zauważył pieszej na przejściu, doszło do potrącenia</h1>
      <address>
        <time datetime="2019-11-19T11:50:00+00:00">19 Nov 2019, 11:50</time>
      </address>
      <p>
        <b>Wczoraj w Łukowie doszło do potrącenia pieszej na jednym z przejść. Kobieta trafiła do szpitala, zaś 19-letni kierowca stracił uprawnienia, a sprawa zdarzenia drogowego będzie miała swój finał w sądzie.</b>
      </p>
      <p>Do wypadku doszło w poniedziałek po godzinie 21 na ul. Międzyrzeckiej w Łukowie. Służby ratunkowe otrzymały zgłoszenie o wypadku z udziałem pieszej.</p>
      <p>Na miejscu policjanci ustalili, że 19-latek kierujący pojazdem marki Audi, skręcając w lewo na skrzyżowaniu, potrącił przechodzącą przez przejście dla pieszych 20-letnią łukowiankę. Kobieta została przewieziona do szpitala. Na szczęście urazy jakich doznała nie zagrażają jej życiu.</p>
      <p>Kierujący pojazdem 19-latek był trzeźwy. Młody mężczyzna tłumaczył, że nie zauważył przechodzącej przez przejście pieszej, spostrzegł ją w ostatniej chwili i nie zdążył zahamować. Idący z pokrzywdzoną 20-latką jej kolega mówił, że oboje przechodzili przez przejście przy zielonym świetle. Dodał też, że gdy byli na środku przejścia to zauważył jadący na nich samochód, przed którym w ostatniej chwili odskoczył. Natomiast jego koleżanka już nie zdążyła uciec przed osobówką.</p>
      <p>Policjanci zatrzymali 19-latkowi prawo jazdy. Wkrótce mężczyzna stanie przed sądem. Grozi mu zakaz kierowania pojazdami, wysoka grzywna, a nawet kara pozbawienia wolności.</p>
      <p>(fot. Policja Łuków)</p>
    </article>
  </body>
</html>