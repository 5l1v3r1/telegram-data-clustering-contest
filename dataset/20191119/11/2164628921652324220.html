<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42897_Khmelnitskiy-aeroport-znovu-pidklyucheno-do-elektromerezhi-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-19T11:36:00+00:00"/>
    <meta property="og:title" content="Хмельницький аеропорт знову підключено до електромережі (ФОТО)"/>
    <meta property="og:description" content="Кілька років поспіль триває робота з відновлення діяльності комунального підприємства обласної ради – Хмельницького аеропорту. Обл"/>
  </head>
  <body>
    <article>
      <h1>Хмельницький аеропорт знову підключено до електромережі (ФОТО)</h1>
      <address>
        <time datetime="2019-11-19T11:36:00+00:00">19 Nov 2019, 11:36</time>
      </address>
      <p>
        <b>Кілька років поспіль триває робота з відновлення діяльності комунального підприємства обласної ради – Хмельницького аеропорту. Обласною радою у 2017 році ухвалено Програму відновлення та розвитку комунального підприємства «Аеропорт Хмельницький» на 2018-2019, у рамках якої здійснюється комплекс робіт з відновлення та реконструкції аеродрому.</b>
      </p>
      <figure>
        <img src="http://press-centr.com/images/75534863_951592795213504_3509402500362928128_n.jpg"/>
      </figure>
      <p> </p>
      <p>18 листопада Хмельницький аеропорт підключено до електромережі. З результатами проведеної роботи ознайомилися голова обласної ради Михайло Загородний та Хмельницький міський голова Олександр Симчишин. Про це повідомлено на сайті Хмельницької облради.</p>
      <related>
        <h4>Читайте також:</h4>
        <a href="http://press-centr.com/ua/news/42834_Chernivetske-letovishche-peredadut-v-kontsesiyu"/>
      </related>
      <p>Реалізації підключення аеропорту до електромережі передувала тривала робота. Ще два роки тому, у зв’язку з початком робіт з відновлення діяльності комунального підприємства «Аеропорт Хмельницький» та необхідністю вирішення питання забезпечення електроенергією 1-3 поверхів адміністративного приміщення, водозабору котельні та часткового освітлення території аеропорту, голова обласної ради звернувся до керівництва державного підприємства «Обслуговування повітряного руху України». Через відмову ДП «Укаерорух» у відновленні електрозабезпечення комунального підприємства, було прийнято рішення звернутися до Міністерства інфраструктури про передачу майна з балансу ДП «Укаерорух» – на баланс Хмельницької облради.</p>
      <p> </p>
      <figure>
        <img src="http://press-centr.com/images/77190251_1757536257723693_2399544412334981120_n.jpg"/>
      </figure>
      <p>За період з січня 2018 року до травня 2019 року тривала процедура розгляду даного питання в органах центральної виконавчої влади і лише у травні 2019 року Міністерством інфраструктури було прийнято наказ про передачу майна в кількості 39 одиниць на загальну суму 20,7 млн. грн в оперативне управління Хмельницької облдержадміністрації. Це стало підставою та можливістю відновлення електропостачання для господарських потреб комунального підприємства.</p>
      <blockquote>
        <i>Відновлення електроенергії в аеропорту створить умови для подальшого використання майна обласної комунальної власності та оперативнішого вирішення поточних проблем підприємства, – <b>зазначив </b></i>
        <b>
          <i>директор комунального підприємства «Аеропорт Хмельницький» Валерій Сорока.</i>
        </b>
      </blockquote>
      <p>На виконання заходів прийнятої обласною радою Програми відновлення та розвитку комунального підприємства «Аеропорт Хмельницький» на 2018-2019 роки за два останні роки з обласного бюджету спрямовано понад 5 млн.гривень. У 2019 році Хмельницька міська рада виділила 800 тис. грн на встановлення сонячних панелей на 24 електооопорах, які дали можливість забезпечити зовнішнє освітлення території аеропорту.</p>
      <p>
        <i>Фото прес-служба Хмельницької обласної ради.</i>
      </p>
      <p> </p>
    </article>
  </body>
</html>