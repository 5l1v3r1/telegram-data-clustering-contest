<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/dsp-timis-nu-a-verificat-niciodata-firma-care-a-facut-deratizare-iar-autoritatile-nu-pot-spune-cine-ar-fi-trebuit-sa-elibereze-autorizatia-pentru-folosirea-substantelor-toxice.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T11:12:45+00:00"/>
    <meta property="og:title" content="DSP Timiş nu a verificat niciodată firma care a făcut deratizare, iar autorităţile nu pot spune cine ar fi trebuit să elibereze autorizaţia pentru folosirea substanţelor toxice"/>
    <meta property="og:description" content="Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a"/>
  </head>
  <body>
    <article>
      <h1> DSP Timiş nu a verificat niciodată firma care a făcut deratizare, iar autorităţile nu pot spune cine ar fi trebuit să elibereze autorizaţia pentru folosirea substanţelor toxice </h1>
      <address><time datetime="2019-11-19T11:12:45+00:00">19 Nov 2019, 11:12</time> by <a rel="author">Redacția</a></address>
      <p>Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice, utilizate pentru dezinsecţie şi deratizare în blocul din Timişoara în care au murit trei oameni, iar alte câteva zeci au ajuns la spital, scrie <a href="https://www.news.ro/social/dsp-timis-verificat-niciodata-firma-facut-dezinsectie-deratizare-blocul-timisoara-unde-au-murit-trei-oameni-iar-autoritatile-pot-spune-ar-trebuit-elibereze-autorizatia-folosirea-substantelor-toxice-1922405419002019111219174700">News.ro</a>.</p>
      <p>Conducerile DSP şi DSVSA Timiş nu au putut răspunde, marţi, în cadrul unei conferinţe de presă, la întrebarea dacă firma Bistim Dera SRL avea autorizaţie să folosească substanţa toxică sau ce instituţie ar fi trebuit să elibereze avizul pentru folosirea substanţei toxice.</p>
      <p>”Firma avea autorizaţie sanitar veterinară din 2015. El este complet şi conform… Problema e că de dimineaţă am făcut verificări pe internet şi apare la altă adresă şi probabil în momentul acesta noi autorizăm doar punctul de lucru, nu sediul social. Dacă se adevereşte, el figurează la altă adresă şi înseamnă că în acest moment nu este autorizat sanitar veterinar”, a declarat Cristina Popa, directorul DSVSA Timiş.</p>
      <p>Întrebată din nou dacă firma Bistim Dera SRL avea sau nu autorizaţie pentru folosirea substanţei, Popa a declarat: ”Noi verificăm. Pentru punerea pe piaţă a biocidelor răspunde Ministerul Sănătăţii. Nu ştiu…”.</p>
      <p>Cornelia Malac, directorul DSP Timiş, a adăugat că ”unitatea care prestează serviciile este obligată să obţină autorizaţia şi acele atestate fitosanitare”.</p>
      <p>”Fiecare substanţă trebuie atestată fitosanitar. Înainte era o structură la Direcţia Agricolă, acum e o comisie care ţine direct de Ministerul Agriculturii. DSP trebuie să verifice această unitate dacă informează populaţia, dacă foloseşte substanţele şi recomandările producătorilor”, a adăugat ea.</p>
      <p>Întrebată, de asemenea, dacă DSP Timiş a făcut vreo verificare la firma Bistim Dera SRL care a făcut dezinsecţie şi deratizare în blocul în care au murit trei oameni, Cornelia Malac a răspuns negativ.</p>
      <p>„DSP nu a verificat această unitate”, a spus Malac.</p>
      <p>Ioan Sorin Buţă, patronul Bistim Dera SRL, firma care a făcut dezinsecţia şi deratizarea în blocul de locuinţe din Timişoara în care au murit doi copii şi mama unuia dintre ei, a fost reţinut.</p>
      <p>Acuzaţiile care i se aduc lui Ioan Sorin Buţă sunt omor din culpă, vătămare corporală din culpă şi trafic de substanţe interzise.</p>
      <p>Bistim Dera SRL are ca obiect de activitate nu doar dezinsecţie şi deratizare, ci şi operaţiuni de curăţenie în trenuri, autobuze, avioane, în cisterne rutiere şi maritime, curăţenie şi întreţinere piscine, curăţat de sticle, măturat de străzi şi îndepărtat zăpada.</p>
      <p>Are sediul într-un apartament de bloc din Timişoara, cu un singur asociat care e şi administrator. Şi-a început activitatea în 2015. Anul trecut a înregistrat o cifră de afaceri, adică totalul vânzărilor facturate, de 142.759 de lei. Tot în 2018 a înregistrat un profit net de 19.000 de euro şi datorii de peste 1.000 de euro, în condiţiile în care cu un an înainte, datoriile firmei depăşeau 50.000 de lei.<br/>Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia – Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială.</p>
      <p>Patronul firmei din Timișoara, care a realizat dezinsecția la blocurile unde s-au înregistrat trei decese, este cooperant cu procurorii și susține că a cumpărat substanțele la negru, fără documente, de la o firmă autorizată, au declarat pentru G4Media surse judiciare. Potrivit acestora, s-ar fi utilizat o cantitate mai mare de substanță în timpul deratizării blocurilor, neștiind care sunt efectele (detalii <a href="https://www.g4media.ro/surse-patronul-firmei-din-timisoara-le-a-spus-procurorilor-ca-a-cumparat-substantele-si-a-utilizat-cantitati-mai-mari-fara-sa-stie-care-sunt-efectele.html">aici</a>).</p>
      <p>
        <b>Citește și</b>
      </p>
      <p>
        <b>
          <a href="https://www.g4media.ro/fisa-de-securitate-a-insecticidului-folosit-de-firma-din-timisoara-mortal-in-caz-de-inhalare-gazul-este-eliberat-la-umezeala.html">Fişa de securitate a insecticidului folosit de firma din Timişoara: mortal în caz de inhalare. Gazul este eliberat la umezeală</a>
        </b>
      </p>
      <p>
        <i>Sursa foto: Inquam Photos / Virgil Simonescu</i>
      </p>
    </article>
  </body>
</html>