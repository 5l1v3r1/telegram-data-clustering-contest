<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232410/"/>
    <meta property="og:site_name" content="Українська правда"/>
    <meta property="article:published_time" content="2019-11-19T11:40:46+00:00"/>
    <meta property="og:title" content="Тимошенко – Зеленському: Чекаємо на корпоративах. Можна зі своїм піаніно"/>
    <meta property="og:description" content="Лідерка “Батьківщини” Юлія Тимошенко уїдливо відповіла президенту Володимиру Зеленському на його “комплімент щодо фігури” і натякнула, що посада президента України не вічна."/>
  </head>
  <body>
    <article>
      <h1>Тимошенко – Зеленському: Чекаємо на корпоративах. Можна зі своїм піаніно</h1>
      <address>
        <time datetime="2019-11-19T11:40:46+00:00">19 Nov 2019, 11:40</time>
      </address>
      <p>Лідерка "Батьківщини" Юлія Тимошенко уїдливо відповіла президенту Володимиру Зеленському на його "<a href="https://www.pravda.com.ua/news/2019/11/19/7232386/">комплімент щодо фігури</a>" і натякнула, що посада президента України не вічна.</p>
      <p><b>Джерело:</b> Facebook-сторінка<a href="https://www.facebook.com/YuliaTymoshenko/posts/2673959219308831"> Тимошенко</a></p>
      <p><b>Деталі:</b> Тимошенко зазначила, що воліла би говорити Зеленським "про долю країни", але він, на жаль, "обрав інший тон".</p>
      <p><b>Пряма мова:</b> "Тоді нагадаю Вам, що є ще одна давня українська традиція. Раз на п’ять років деяким українським Президентам здається, що вони взяли джек-пот! А далі все за сценарієм... Ну ви в курсі... Словом, чекаємо Вас на корпоративах... Можна зі своїм піаніно:)".</p>
      <p><b>Що передувало:</b> Президент Володимир Зеленський 19 листопада заявив, що Тимошенко приходила до нього з пропозицією працевлаштувати своїх кандидатів на "солодкі" посади, а натомість пропонувала голоси нардепів партії у Верховній Раді.</p>
      <p>"Але подивіться, який гарний вигляд має зараз "опозиція". Така фігура! А знаєте, чому? Тому що зараз їй <a href="https://www.pravda.com.ua/news/2019/11/19/7232386/">просто не дають "солоденького"</a>, – пожартував Зеленський.</p>
      <p><b>Нагадаємо:</b> У жовтні Зеленський став героєм американського сатиричного шоу Last Week Tonight. У контексті скандалу з телефонною розмовою з Дональдом Трампом політикові пригадали його легендарний номер часів "Кварталу 95" -<a href="https://tabloid.pravda.com.ua/scandal/5d9447f19a966/"> гру на піаніно</a> "статевим органом".</p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232386/"/>
        <a href="https://www.pravda.com.ua/news/2019/11/19/7232359/"/>
        <a href="https://www.pravda.com.ua/news/2019/11/18/7232292/"/>
      </related>
    </article>
  </body>
</html>