<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/business/eolo-missione-comune-apre-lacademy-per-i-sindaci-digitali/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T11:13:00+00:00"/>
    <meta property="og:title" content="Eolo &quot;Missione Comune&quot; apre l'Academy per i sindaci digitali | B2BLabs"/>
    <meta property="og:description" content="Parte il 2 dicembre la nuova sezione della piattaforma dedicata alla formazione digitale degli oltre 3.600 sindaci dei piccoli comuni italiani"/>
  </head>
  <body>
    <article>
      <h1>Eolo "Missione Comune" apre l'Academy per i sindaci digitali | B2BLabs</h1>
      <address>
        <time datetime="2019-11-19T11:13:00+00:00">19 Nov 2019, 11:13</time>
      </address>
      <p>Eolo, azienda attiva nel campo della banda ultra larga wireless per il mercato residenziale e delle imprese, ha annunciato un nuovo capitolo di<b> “Missione Comune”, con la nascita dell’Academy dei Sindaci</b>, prima iniziativa dedicata a supportare la professione attraverso la condivisione di progetti di digitalizzazione dei piccoli comuni italiani, con meno di 5000 abitanti.</p>
      <p>Da 7 mesi, la compagnia guida questi territori attraverso il percorso che attribuisce 1 milione di euro all’anno, per un totale di tre anni, in premi tech ai piccoli comuni. Lo scopo è contrastare lo spopolamento crescente con un progetto volto a <b>trasformare i borghi in piccoli Smart Village</b>, attraverso strumentazioni ad alta tecnologia.</p>
      <p>L’Eolo Missione Comune, Academy dei Sindaci è un nuovo capitolo di questo progetto e ha come obiettivo accelerare la modernizzazione e <b>l’inclusione dei comuni con meno di 5.000 abitanti</b>, supportando la formazione di una rete di condivisione delle esperienze di digitalizzazione che metta a disposizione di cittadini e altri amministratori il racconto delle eccellenze realizzate sui nostri territori.</p>
      <figure>
        <img src="https://www.tomshw.it/images/images/2019/07/luca-spada-ad-eolo-40723.jpg"/>
      </figure>
      <p>L’Academy, che sarà presentata durante l’Assemblea Nazionale Anci di Arezzo, da oggi al 21 novembre, sarà online su <a href="http://missionecomune.eolo.it/">missionecomune.eolo.it</a> dal 2 dicembre e ospiterà come primi contributi i video di <b>Marco Bussone</b>, Presidente Unione nazionale dei comuni comunità enti montani (Uncem) e <b>Massimo Castelli</b>, che racconterà la digitalizzazione nella sua doppia veste di Sindaco di Cerignale e coordinatore Anci Piccoli Comuni.</p>
      <p>In questa prima fase, <b>ogni sindaco potrà candidarsi a raccontare ai suoi colleghi le azioni</b> svolte sul suo territorio, di esempio e ispirazione verso gli altri.</p>
      <p>“I sindaci del nostro Paese si trovano ogni giorno a dover affrontare scelte che impattano direttamente sulla vita di tutti i cittadini. Il loro è un lavoro che comporta grandi responsabilità e spesso, soprattutto nei piccoli comuni della provincia italiana al centro delle nostre iniziative, la gestione amministrativa si deve confrontare con dinamiche negative come il fenomeno dello spopolamento” <b>ha commentato Luca Spada, Presidente e Fondatore di Eolo</b>.</p>
      <p>“Per questo, <b>abbiamo cercato una soluzione che possa essere utile a livello pratico</b> e supportare lo sviluppo di tutto il paese, creando una vera e propria rete di condivisione tra le esperienze di digitalizzazione dei Comuni, favorendone la diffusione e l’emulazione”.</p>
      <p>Attraverso “Missione Comune”, a 7 mesi dal lancio del progetto, <b>sono già 70 i territori che, grazie ai voti dei loro cittadini e simpatizzanti, potranno accedere ai premi digitali</b>. Esempi sono: connettività omaggio per 2 anni, webcam per la sicurezza, <b>access point per connettere le aree del paese</b> e soluzioni per l’istruzione o la municipalità. Tutti strumenti pensati per portare anche le realtà più piccole ad innovarsi.</p>
    </article>
  </body>
</html>