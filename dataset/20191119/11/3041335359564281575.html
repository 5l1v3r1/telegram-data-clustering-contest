<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/prosfygiko-epixeirisi-diasosis-metanaston-anoixta-tis-pylou/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T11:06:41+00:00"/>
    <meta property="og:title" content="Προσφυγικό : Επιχείρηση διάσωσης μεταναστών ανοιχτά της Πύλου"/>
    <meta property="og:description" content="Εν τω μεταξύ 1860 πρόσφυγες και μετανάστες έφτασαν στα ελληνικά νησιά από τη Παρασκευή στις 07.00 έως την ίδια ώρα της Τρίτης"/>
  </head>
  <body>
    <article>
      <h6 class="kicker">Αμείωτες οι ροές</h6>
      <h1>Προσφυγικό : Επιχείρηση διάσωσης μεταναστών ανοιχτά της Πύλου</h1>
      <h2>Εν τω μεταξύ 1860 πρόσφυγες και μετανάστες έφτασαν στα ελληνικά νησιά από τη Παρασκευή στις 07.00 έως την ίδια ώρα της Τρίτης</h2>
      <address><time datetime="2019-11-19T11:06:41+00:00">19 Nov 2019, 11:06</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Σε εξέλιξη βρίσκεται αυτή την ώρα επιχείρηση έρευνας – διάσωσης στη θαλάσσια περιοχή δυτικά – βορειοδυτικά της Πύλου μετά το σήμα κινδύνου που εξέπεμψε ιστιοφόρο με μετανάστες. Το σήμα έλαβε κρουαζιερόπλοιο που βρίσκεται στη περιοχή και αμέσως ενημέρωσε το Κέντρο Επιχειρήσεων του Λιμενικού Σώματος. Στο σημείο έχουν σπεύσει σκάφη του ΛΣ και δυο παραπλέοντα πλοία. Εκτιμάται πως το ιστιοφόρο είχε ως προορισμό την Ιταλία.</p>
      <h3>Αυξημένες προσφυγικές ροές</h3>
      <p>Εν τω μεταξύ 1860 <a href="https://www.in.gr/2019/11/18/greece/prosfygiko-kentra-kleistou-typou-sto-aigaio/">πρόσφυγες και μετανάστες έφτασαν στα ελληνικά</a> νησιά από τη Παρασκευή στις 07.00 έως την ίδια ώρα της Τρίτης. Ειδικότερα, σύμφωνα με στοιχεία του Λιμενικού Σώματος – Ελληνική Ακτοφυλακή, από τις 07.00 της 15/11/19 έως 07.00 της 18/11/19 διεσώθησαν 658 πρόσφυγες – μετανάστες σε είκοσι περιστατικά έρευνας και διάσωσης στις θαλάσσιες περιοχές Αλεξανδρούπολης, Λέσβου, Χίου, Σάμου, Κω και Μεγίστης ενώ από 07.00 της 18/11/19 έως 07.00 της 19/11/19 διεσώθησαν 256 πρόσφυγες – μετανάστες σε πέντε περιστατικά έρευνας και διάσωσης στη θαλάσσια περιοχή Λέσβου. Επίσης αποβιβάστηκαν σε ακτές των νησιών το 3ημερο από Παρασκευή έως Δευτέρα 730 άτομα σε 22 περιστατικά και τις τελευταίες 24 ώρες 223 άτομα σε επτά περιστατικά.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <figure>
        <img src="https://www.in.gr/wp-content/uploads/2019/11/21705811_2015-05-15T003752Z_1265836526_GF10000095297_RTRMADP_3_EUROPE-MIGRANTS-ITALY-600x409.jpg"/>
      </figure>
      <h3>Επαφές Γ. Κουμουτσάκου στις ΗΠΑ</h3>
      <p>Επίσης ο Αναπληρωτής Υπουργός Προστασίας του Πολίτη, αρμόδιος για θέματα μεταναστευτικής πολιτικής, κ. Γιώργος Κουμουτσάκος, συναντήθηκε στην Ουάσιγκτον με τον Επικεφαλής Εσωτερικής Ασφάλειας των ΗΠΑ, κ. Chad Wolf, καθώς και με τον Αναπληρωτή του, κ. James McCament.</p>
      <p>Σύμφωνα με σχετική ανακοίνωση ο κ. Κουμουτσάκος ενημέρωσε τους συνομιλητές του για την έξαρση της μεταναστευτικής πρόκλησης που αντιμετωπίζει η Ελλάδα ως σύνορο της Ευρώπης και της Δύσης. Παρουσίασε τα συγκεκριμένα μέτρα που έχει υιοθετήσει η κυβέρνηση της Νέας Δημοκρατίας για την ενίσχυση της προστασίας των συνόρων, καθώς και την ψήφιση του νέου νόμου για τη διεθνή προστασία.</p>
      <p>Ακόμη τόνισε ότι καμιά χώρα δεν μπορεί να ανταποκριθεί μόνη της στο μέγεθος της μεταναστευτικής-προσφυγικής πρόκλησης. Για το λόγο αυτό, πρόσθεσε, η αλληλεγγύη και η συνεργασία εταίρων και συμμάχων είναι απαραίτητη.</p>
      <figure>
        <img src="https://www.in.gr/wp-content/uploads/2019/11/%CE%9A%CE%9F%CE%A5%CE%9C%CE%9F%CE%A5%CE%A4%CE%A3%CE%91%CE%9A%CE%9F%CE%A3-600x300.jpg"/>
      </figure>
      <p>Στο πλαίσιο αυτό αναφέρθηκε σε τρεις περιοχές ενδιαφέροντος, στις οποίες υπάρχουν δυνατότητες στενότερης συνεργασίας με τις Ηνωμένες Πολιτείες αναφορικά με:</p>
      <p>– πολιτική επιστροφών-επαναπατρισμών σε τρίτες χώρες<br/>– καταπολέμηση-εκρίζωση των δικτύων των διακινητών<br/>– έλεγχο και διαχείριση συνόρων.</p>
      <p>Ενημέρωσε, τέλος, για τις ελληνικές προτεραιότητες και θέσεις ενόψει της εκκίνησης των διαπραγματεύσεων για το Σύμφωνο Μετανάστευσης στο πλαίσιο της Ευρωπαϊκής Ένωσης.</p>
      <p>Στη συνέχεια, ο κ. Κουμουτσάκος συναντήθηκε με τον Πρόεδρο της Επιτροπής Εσωτερικής Ασφάλειας της Αμερικανικής Γερουσίας, κ. Don Johnson, στον οποίο επίσης παρουσίασε τις θέσεις της Ελλάδας για το<br/>μεταναστευτικό-προσφυγικό.</p>
      <p>Ιδιαίτερη αναφορά έκανε στο ρόλο της Τουρκίας, η οποία, όπως είπε, οφείλει αφενός να μη χρησιμοποιεί το μεταναστευτικό-προσφυγικό ως μέσο άσκησης πίεσης για την επίτευξη γεωστρατηγικών στόχων και αφετέρου να καταπολεμήσει αποτελεσματικά τα δίκτυα διακινητών και να αποτρέψει τη δημιουργία νέων μεταναστευτικών οδών.</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/19/greece/prosfygiko-to-sxedio-tis-kyvernisis-eno-oi-roes-paramenoun-ameiotes/"/>
        <a href="https://www.tanea.gr/2019/11/19/greece/prosfygiko-sovara-empodia-stin-entaksi-prosfygon-se-eksi-xores-tis-ee/"/>
        <a href="https://www.tanea.gr/2019/11/18/politics/mitsotakis-den-anexomai-allo-tin-eyropaiki-adiaforia-gia-to-metanasteytiko/"/>
      </related>
    </article>
  </body>
</html>