<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/sports/story-india-pakistan-davis-cup-tie-shifted-to-kazakhstan-capital-nur-sultan-from-islamabad-2857744.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T11:13:21+00:00"/>
    <meta property="og:title" content="Davis Cup: इस्लामाबाद में नहीं बल्कि यहां खेला जाएगा भारत vs पाकिस्तान मुकाबला"/>
    <meta property="og:description" content="काफी समय से इस बात को लेकर चर्चा हो रही थी कि डेविस कप में भारत और पाकिस्तान के बीच मैच कहां खेला जाएगा। इंटरनेशनल टेनिस फेडरेशन (आईटीएफ) ने फैसला लिया है कि दोनों टीमों के बीच मैच कजाखस्तान की..."/>
  </head>
  <body>
    <article>
      <h1>Davis Cup: इस्लामाबाद में नहीं बल्कि यहां खेला जाएगा भारत vs पाकिस्तान मुकाबला</h1>
      <address><time datetime="2019-11-19T11:13:21+00:00">19 Nov 2019, 11:13</time> by <a rel="author">एजेंसी, नई दिल्ली</a></address>
      <p>काफी समय से इस बात को लेकर चर्चा हो रही थी कि डेविस कप में भारत और पाकिस्तान के बीच मैच कहां खेला जाएगा। इंटरनेशनल टेनिस फेडरेशन (आईटीएफ) ने फैसला लिया है कि दोनों टीमों के बीच मैच कजाखस्तान की राजधानी नूर सुल्तान में खेला जाएगा। दोनों देशों के बीच मैच के वेन्यू को लेकर अनिश्चितता भी अब खत्म हो गई है।</p>
      <p>आईटीएफ के स्वतंत्र ट्रिब्यूनल ने 4 नवंबर को डेविस कप समिति द्वारा लिए गए फैसले पर मुहर लगाई कि ये मुकाबला तटस्थ स्थान पर खेला जाना चाहिए। पाकिस्तान टेनिस महासंघ ने फैसले के खिलाफ अपील की थी। उसने कहा था कि अगर भारतीय तीर्थयात्री बिना किसी सुरक्षा खतरे के पाकिस्तान जा सकते हैं तो भारतीय टीम इस्लामाबाद में मैच क्यो नहीं खेल सकती। एआईटीए के सीईओ अखूरी विश्वदीप ने कहा, 'आईटीएफ ने हमें बताया है कि मुकाबला नूर सुल्तान में होगा। हमें नहीं पता कि पीटीएफ की अपील खारिज हुई है या नहीं। हमें देर रात को मिली सूचना में नए वेन्यू के बारे में बताया गया।'</p>
      <h3>
        <a href="https://www.livehindustan.com/sports/story-davis-cup-virodh-me-bharat-ke-khilaf-match-se-hate-aisam-ul-haq-qureshi-2857330.html">डेविस कप: विरोध में भारत के खिलाफ मैच से हटे पाक खिलाड़ी ऐसाम</a>
      </h3>
      <h3>
        <a href="https://www.livehindustan.com/sports/story-tennis-injury-ki-wajah-se-bharat-pakistan-davis-cup-match-se-hate-rohan-bopanna-2857327.html">चोट के कारण भारत-पाकिस्तान डेविस कप मैच से हटे रोहन बोपन्ना</a>
      </h3>
      <p>मुकाबला 29-30 नवंबर को खेला जाना है। पहले इसे सितंबर में होना था लेकिन खिलाड़ियों की सुरक्षा को लेकर चिंता जताते हुए भारत ने इसे तटस्थ स्थान पर आयोजित कराने की मांग की थी। भारत ने अपनी पूरी मजबूत टीम का ऐलान किया था क्योंकि पाकिस्तान जाने से इनकार करने वाले सभी शीर्ष खिलाड़ी तटस्थ स्थान पर खेलने को तैयार हैं। भारतीय टीम की अगुवाई सुमित नागल और रामकुमार रामनाथन करेंगे जबकि लिएंडर पेस और जीवन नेदुचेझियान युगल खेलेंगे। रोहन बोपन्ना ने कंधे की चोट के कारण नाम वापिस ले लिया है।</p>
    </article>
  </body>
</html>