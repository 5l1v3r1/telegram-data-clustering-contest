<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/black-friday-2019-il-69-degli-italiani-ne-approfittera-per-comprare-i-regali-di-natale/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T11:30:57+00:00"/>
    <meta property="og:title" content="Black Friday 2019: il 69% degli italiani ne approfitterà per comprare i regali di Natale"/>
    <meta property="og:description" content="Si avvicina il Black Friday 2019, il prossimo 29 novembre e il 69% degli italiani ne approfitterà per iniziare a comprare i regali da mettere sotto l’albero. Il dato emerge dall’analisi realizzata da ManoMano.it, e-commerce europeo di fai da te e giardinaggio che ha deciso di indagare le abitudini d’acquisto online degli italiani, intervistando un campione di oltre mille individui attraverso la piattaforma YouGov. Ebbene, dalla ricerca è emerso che il Black Friday è l’occasione migliore per quasi il 70% degli italiani per iniziare a fare i regali di Natale. Il 75% degli intervistati considera il venerdì nero dello shopping come il momento più adatto per risparmiare sui regali da mettere sotto l’albero, mentre il 70% lo considera anche un modo per trovare l’ispirazione giusta. I prodotti più acquistati dagli italiani nel Black Friday e non solo Le categorie di prodotti che gli italiani sono più propensi ad acquistare vedono in testa con il 58% l’elettronica di consumo (pc e computer, tablet, telefoni, ecc…), seguita…"/>
  </head>
  <body>
    <article>
      <h1>Black Friday 2019: il 69% degli italiani ne approfitterà per comprare i regali di Natale</h1>
      <address><time datetime="2019-11-19T11:30:57+00:00">19 Nov 2019, 11:30</time> by <a rel="author">Alessandra Caparello</a></address>
      <p>Si avvicina il <b>Black Friday 2019</b>, il prossimo 29 novembre e il 69% degli italiani ne approfitterà per iniziare a comprare i regali da mettere sotto l’albero. Il dato emerge dall’analisi realizzata da <i>ManoMano.it,</i> e-commerce europeo di fai da te e giardinaggio che ha deciso di indagare le abitudini d’acquisto online degli italiani, intervistando un campione di oltre mille individui attraverso la piattaforma YouGov.</p>
      <p>Ebbene, dalla ricerca è emerso che il <b>Black Friday</b> è l’occasione migliore per quasi il 70% degli italiani per iniziare a fare i regali di Natale. Il 75% degli intervistati considera il venerdì nero dello shopping come il momento più adatto per risparmiare sui regali da mettere sotto l’albero, mentre il 70% lo considera anche un modo per trovare l’ispirazione giusta.</p>
      <h3>I prodotti più acquistati dagli italiani nel Black Friday e non solo</h3>
      <p>Le categorie di prodotti che gli italiani sono più propensi ad acquistare vedono in testa con il 58% l’<b>elettronica di consumo</b> (pc e computer, tablet, telefoni, ecc…), seguita dagli articoli di abbigliamento (52%), seguiti dal mondo degli elettrodomestici (34%) e subito dopo da quelli di arredamento, fai da te e giardinaggio (24%), a parimerito con cosmetici e prodotti di bellezza e intrattenimento.</p>
      <p>La ricerca di ManoMano.it poi si sofferma a indagare il comportamento di acquisto dei consumatori al di là del Black Friday. Per il resto dell’anno gli italiani dichiarano di acquistare online almeno una volta al mese (72% del campione totale), o una volta ogni 3-6 mesi (il 22%). La fascia d’età più ‘eCommerce addicted’ sembra essere quella tra i 45-54 anni (l’80%), seguita da quella tra i 35-44 (77%).</p>
      <p>Tra i più giovani (18-24), solo il 68% dichiara di acquistare mensilmente, seguiti dalla fascia degli over +55 in cui il 31% dichiara di acquistare online una volta al mese. Il 65% degli intervistati si considera uno ‘shopper ragionevole’: sconti o meno, acquistano solo prodotti che hanno già previsto di  acquistare.</p>
      <p>Poi c’è un 15% che si dichiara ‘serial shopper’, acquistano solo ed esclusivamente prodotti in sconto, mentre sono  gli shopper compulsivi (solo il 9% del campione), che amano gli sconti e acquistano sempre e comunque più di quanto previsto.</p>
      <p>Tra i prodotti più acquistati nel mondo eCommerce, al primo posto risultano quelli per l’abbigliamento con vestiti, calzature e accessori (il 49%), distanziati per pochissimo dai prodotti di elettronica di consumo (il 48%) e dal mondo viaggi e trasporti (il 34%). Tra i prodotti meno ricercati, quelli per l’alimentazione (14%) e i grandi elettrodomestici (19%).</p>
      <h3>La carta prepagata è il metodo di pagamento preferito dagli italiani</h3>
      <p>La carta prepagata è il metodo di pagamento più utilizzato per questo tipo di acquisti (42%), davanti alla <a href="https://www.wallstreetitalia.com/trend/risparmio-e-investimenti/">carta di credito</a> (29%) e ai sempre più crescenti <b>pagamenti digitali</b> (13%). Sono sempre meno quindi gli italiani che preferiscono il tradizionale pagamento alla consegna (7%) o tramite bonifico bancario (1%).</p>
      <p>Per quanto riguarda i <b>criteri di spedizione e consegna,</b> il 48%  dichiara che eventuali sconti o prezzi più vantaggiosi giochino un ruolo predominante nella scelta di acquisto, mentre solo il 13% sostiene di dar peso alla rapidità di consegna, al rispetto delle tempistiche (12%) o alla possibilità di fare il tracking dell’ordine (7%).</p>
    </article>
  </body>
</html>