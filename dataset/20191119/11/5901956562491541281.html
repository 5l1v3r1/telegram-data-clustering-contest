<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/glasba-in-film/clanek/sestri-lesjak-ze-zmagujeta-ena-ujeta-s-challetom-salletom-250063"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T11:47:00+00:00"/>
    <meta property="og:title" content="Sestri Lesjak že zmagujeta, ena ujeta s Challetom Salletom"/>
    <meta property="og:description" content="Med številnimi glasbenimi talenti pri nas sta tudi sestri Ema in Tjaša Lesjak iz okolice Velenja. Ema je stara 12 let in se že od šestega leta starosti uči solo petja pri mentorici Romani Cafuta,..."/>
  </head>
  <body>
    <article>
      <h1>Sestri Lesjak že zmagujeta, ena ujeta s Challetom Salletom</h1>
      <h2>Tjaša Lesjak je večkrat nagrajena harmonikarica. Njena sestra Ema Lesjak je zapela s Challetom Salletom.</h2>
      <address><time datetime="2019-11-19T11:47:00+00:00">19 Nov 2019, 11:47</time> by <a rel="author">Mojca Marot</a></address>
      <slideshow>
        <figure>
          <img src="https://www.slovenskenovice.si/images/slike/2019/11/18/1680363.jpg"/>
          <figcaption>Tjaša je leta 2017 osvojila naslov državne prvakinje na Zlati harmoniki Ljubečne. FOTO: ZHL</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680364.jpg"/>
          <figcaption>Ema ima najlepši spomin na oddajo Dan najlepših sanj, kjer je zapela s Challetom Salletom. FOTO: asebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680365.jpg"/>
          <figcaption>Sestri Lesjak FOTO: osebni arhiv</figcaption>
        </figure>
        <figure>
          <img src="https://www.slovenskenovice.si/images/slike/2019/11/18/1680367.jpg"/>
          <figcaption>Romana Cafuta je mentorica solo petja, Ema je že vrsto let njena učenka. FOTO: Osebni Arhiv</figcaption>
        </figure>
      </slideshow>
      <p>Med številnimi glasbenimi talenti pri nas sta tudi sestri <b>Ema </b>in <b>Tjaša</b> <b>Lesjak </b>iz okolice Velenja. Ema je stara 12 let in se že od šestega leta starosti uči solo petja pri mentorici <b>Romani Cafuta</b>, ki jo poznamo tudi kot pevko Ansambla Braneta Klavžarja. »Letos poleti sem na mednarodnem pevskem festivalu v Brežicah osvojila prvo mesto v starostni kategoriji od 10 do 13 let, najlepše spomine pa imam na eno od oddaj Dan najlepših sanj, v kateri sem zapela s <b>Sašem</b> <b>Petrovičem</b>, ki ga bolj poznamo pod umetniškim imenom <b>Challe Salle</b>. Veliko nastopam tudi s sestro Tjašo, ki že osem let igra diatonično harmoniko,« nam je povedala Ema Lesjak. Njena 17-letna sestra je pred dvema letoma postala državna prvakinja na Zlati harmoniki Ljubečne, na svetovnem prvenstvu v Avstriji se je s podporo mentorja <b>Roberta Goličnika</b> uvrstila na visoko četrto mesto, na letošnjem svetovnem prvenstvu v Portorožu pa je pod mentorskim vodstvom <b>Nejca</b> <b>Pačnika </b>že osvojila prvo mesto v svoji kategoriji. Z različnih tekmovanj ima več kot 50 zlatih priznanj, poleg diatonične harmonike pa igra tudi klavirsko in kitaro.</p>
      <blockquote>Ema se od šestega leta uči solo petja, njena sestra Tjaša igra diatonično in klavirsko harmoniko ter kitaro.</blockquote>
      <figure>
        <img src="https://www.slovenskenovice.si/images/slike/2019/11/18/1680364.jpg"/>
        <figcaption>Ema ima najlepši spomin na oddajo Dan najlepših sanj, kjer je zapela s Challetom Salletom. FOTO: asebni arhiv</figcaption>
      </figure>
      <p>Lesjakovi imajo doma kmetijo, oče in mati nista glasbenika, hčerki pa seveda vseskozi podpirata. Čeprav jim dela doma nikoli ne zmanjka, pa si družina vzame čas tudi za obisk naših gora ali kopanje na bazenu.<br/><br/>No, nastopov sta sestri vajeni že iz osnovne šole, ko sta vselej popestrili kakšne prireditve, zadnjatri leta pa ju redno vabijo na različne zabave in druge dogodke po vsej Sloveniji, še posebno v okolici Velenja.<br/><br/>Kot pravi Tjaša, sta z Emo zelo povezani. »No, saj se včasih tudi skregava, a na koncu vedno skleneva kompromis, saj lahko le tako uspešno sodelujeva,« pravita sestri, ki imata še mlajšega brata. Pred kratkim se jima je pridružil kitarist, tako da zdaj nastopajo v triu. In ker imajo vsi enake sanje in cilje, si želijo posneti tudi kakšno lastno skladbo – predvsem pa čim več nastopati in zabavati ljudi. In takih nastopov v prihajajočih tednih vse do novega leta res ne bo manjkalo. Še vedno pa obe veliko vadita: Tjaša se k učitelju harmonike <b>Robiju</b> <b>Novaku </b>odpravi trikrat na teden, kadar se pripravlja na tekmovanje, vadi tudi doma od tri do štiri ure na dan. Ema se k Romani Cafuta odpravi enkrat na teden, medtem ko imajo vaje s kitaristom vsak petek.<br/><br/>»Najboljši občutek, ko stopiš na oder, je, če si na nastop dobro pripravljen,« nam še zaupa Tjaša Lesjak.</p>
      <blockquote>50 zlatih priznanj ima Tjaša Lesjak z različnih tekmovanj.</blockquote>
    </article>
  </body>
</html>