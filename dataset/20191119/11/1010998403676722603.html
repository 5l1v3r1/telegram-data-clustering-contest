<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/sarceto-na-chehija-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T11:40:00+00:00"/>
    <meta property="og:title" content="Сърцето на Чехия (ВИДЕО)"/>
    <meta property="og:description" content="Едуард Поустка е масажист в чешкия тим откакто се помни. Но знае, че ролята му е изключително важна."/>
  </head>
  <body>
    <article>
      <h1>Сърцето на Чехия (ВИДЕО)</h1>
      <h2>Едуард Поустка е масажист в чешкия тим откакто се помни. Но знае, че ролята му е изключително важна.</h2>
      <address>
        <time datetime="2019-11-19T11:40:00+00:00">19 Nov 2019, 11:40</time>
      </address>
      <p>Във всеки спортен тим има по един човек, който носи емоция и безкрайна енергия. Той може да вдигне на крака хората около него, дори при най-тежката загуба. </p>
      <p>В националния отбор по футбол на Чехия неговото име е Едуард Поустка. Той не е капитан, нито излиза на терена, не е и треньор. Но пък момчетата винаги могат да разчитат на него в трудните моменти в съблекалнята.</p>
      <figure>
        <iframe src="https://www.youtube.com/embed/poMXnaeWprs" width="560" height="315" data-service="Youtube" scrolling="no"/>
      </figure>
      <p>61-годишният Поустка е масажист на националния тим от дълги години. Той работи и в клубния "Теплице".</p>
      <p>Отговорно можем да заявим, че в последните години без атрактивния масажист с мустачките празненствата на чешките футболисти са немислими. За последно той даде тон за песен при победата с 2:1 над Косово преди дни, която беше достатъчна на тима да се класира за европейското първенство през 2020 г.</p>
      <p>"След загуба в съблекалнята настъпва мълчание. След победа всички скачат, викат, аз надавам най-силен боен вик. Това е най-любимият ми момент. Но при загуба е пълна тишина, няма я тази атмосфера. Хубавото е, че това трае само ден-два, а после сме си отново същите", разказва той в интервю от преди цели 10 години. </p>
      <figure>
        <img src="https://img.bg.sof.cmestatic.com/media/images/640x/Nov2019/2112026790.jpg"/>
      </figure>
      <p>Всъщност самият Едуард е бил футболист. Той е тренирал като дете, след това се е занимавал с баскетбол и лека атлетика, но проблеми с коленете са причината да прекрати с активния спорт и да остане зад кулисите. </p>
      <p>Сега той приема професията си много сериозно и казва, че масажистът има по-важна роля от това просто да се грижи за добрата форма на футболистите.</p>
      <figure>
        <iframe src="https://www.youtube.com/embed/GMR3ON40gxE" width="560" height="315" data-service="Youtube" scrolling="no"/>
      </figure>
      <p>"Масажистът е душата на един отбор. Понякога на момчетата им се събират няколко тежки тренировки или загуби в мачове. Масажистът трябва да знае как да отнеме напрежението не само от тялото, но и от психиката. Трябва да си артист, а на мен ми идва естествено ролята на шут", споделя той.</p>
      <p>"Не мога да си представя живота без спорт. Сестра ми също е рехабилитатор, тя водеше курсове и реших и аз да се пробвам. Първо работих в "Адмира", после в баскетболния "Спартак" и след това навлязох във футбола", разказва Поустка. </p>
      <figure>
        <img src="https://img.bg.sof.cmestatic.com/media/images/640x/Nov2019/2112026789.jpg"/>
      </figure>
      <p>Спортът е причината масажистът да поддържа топли отношения с един от най-обичаните чешки футболисти - настоящия вицепрезидент на "Ювентус" Павел Недвед. Двамата се чуват почти всеки ден по телефона и често си гостуват, за да си разказват истории от миналото, когато русата звезда все още носеше националната фланелка на Чехия.</p>
      <p>Самият Поустка заявява, че не се бои от нищо в живота. Той казва за себе си, че е "спартанец".</p>
      <figure>
        <iframe src="https://www.youtube.com/embed/wKxhko6gzRQ" width="560" height="315" data-service="Youtube" scrolling="no"/>
      </figure>
      <p>"Какво е това страх? Не го разбирам! Аз съм си спартанец!"</p>
      <p>В националният отбор на Чехия едва ли могат да си представят какво е да се приберат в съблекалнята и там да не е любимият им Едуард. Кой би им дал тон за песен?</p>
    </article>
  </body>
</html>