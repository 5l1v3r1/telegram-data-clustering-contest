<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fanpage.it/attualita/strage-del-bus-di-avellino-sequestrati-altri-9-viadotti-delle-autostrade-pericolo-guardrail/"/>
    <meta property="og:site_name" content="fanpage.it"/>
    <meta property="article:published_time" content="2019-11-19T11:59:34+00:00"/>
    <meta property="og:title" content="Strage del bus di Avellino, sequestrati 9 viadotti delle autostrade: pericolo guardrail"/>
    <meta property="og:description" content="Nuovi sviluppi nel secondo filone sulla strage di Acqualonga del luglio 2013, quando morirono 40 persone. A finire al centro delle attenzioni sono nove ponti situati tra l’A1 Napoli-Milano, la A14 Bologna-Taranto e la A16 Napoli-Canosa. Problemi di scarsa sicurezza mai risolti."/>
  </head>
  <body>
    <article>
      <h1>Strage del bus di Avellino, sequestrati 9 viadotti delle autostrade: pericolo guardrail</h1>
      <h2>Nuovi sviluppi nel secondo filone sulla strage di Acqualonga del luglio 2013, quando morirono 40 persone. A finire al centro delle attenzioni sono nove ponti situati tra l’A1 Napoli-Milano, la A14 Bologna-Taranto e la A16 Napoli-Canosa. Problemi di scarsa sicurezza mai risolti.</h2>
      <address><time datetime="2019-11-19T11:59:34+00:00">19 Nov 2019, 11:59</time> by <a rel="author" href="https://www.fanpage.it/author/biagio-chiariello/" target="_blank">Biagio Chiariello</a></address>
      <p>La scia lunga delle indagini sulla <b>strage di Acqualonga del luglio 2013</b>, quando morirono 40 persone, ha portato a nuovi sequestri di viadotti da parte della Procura della Repubblica di Avellino: al centro delle attenzioni della magistratura la sicurezza e la manutenzione delle autostrade da parte di Aspi, la società del <b>gruppo Benetton</b> coinvolta anche nella strage del <b>Ponte Morandi</b>.  A finire al centro delle attenzioni sono nove ponti situati tra l’<b>A1 Napoli-Milano, la A14 Bologna-Taranto e la A16 Napoli-Canosa</b>. Tre viadotti per parte hanno visto scattare i sigilli: Val Freghizia, Fosso pezza secca, Rio Pescara, Fonte dei preti, Del Vomano, Colonella, Lamia, Omero fabriani, D’Antico.</p>
      <h3>I viadotti sequestrati: guardrail non a norma</h3>
      <p>I<b> sequestri</b> vanno ad aggiungersi a quelli del maggio scorso tra la <b>Bologna-Taranto</b> e la <b>Napoli-Canosa</b>, quando la <b>procura di Avellino</b> aveva chiesto e ottenuto il sequestro preventivo delle barriere posizionate ai bordi di 12 viadotti. Il nodo è sempre lo stesso: i <b>guardrail non a norma.</b> La procura, sulla base della perizia di <b>Andrea Demozzi</b>, contestava la validità degli <b>interventi di manutenzione</b> sulle barriere di protezione effettuati nel biennio 2016-2017. L’operazione rientra nell’inchiesta bis nata dopo i fatti dell’estate di 6 anni fa, quando un pullman di pellegrini volò giù da un viadotto sulla Napoli-Canosa nel territorio di Monteforte Irpino (Av). Secondo quanto accertato le barriere non ressero lo scontro con il bus che precipitò nella scarpata provocando <b>40 morti</b>.</p>
      <h3>Nove dirigenti di Autostrade sono indagati</h3>
      <p>Nel registro degli indagati figurano tecnici, consulenti e dirigenti di<b> Autostrade per l’Italia</b> già coinvolti nel processo per la strage di Acqualonga, dove il tribunale di Avellino ha emesso condanne da 5 a 6 anni, riconoscendo come principale responsabile il titolare dell’agenzia che noleggiò il bus precipitato dal viadotto, Gennaro Lametta, condannato a 12 anni di reclusione. Assieme a Michele Renzi, Massimo Giulio Fornaci e Gianni Marrone, per Aspi sono indagati anche Costantino Vincenzo Ivoi, Donato Dino Giuseppe Maselli, Mauro Crispino, Stefano Castellani e Salvatore Belcastro.</p>
    </article>
  </body>
</html>