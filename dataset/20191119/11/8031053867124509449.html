<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b1%ce%bd%cf%84%ce%b9%ce%ba%ce%b1%cf%80%ce%bd%ce%b9%cf%83%cf%84%ce%b9%ce%ba%cf%8c%cf%82-%ce%bd%cf%8c%ce%bc%ce%bf%cf%82-%cf%83%ce%b5-%ce%bb%ce%b5%ce%b9%cf%84%ce%bf%cf%85%cf%81%ce%b3%ce%af%ce%b1.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T11:41:44+00:00"/>
    <meta property="og:title" content="Αντικαπνιστικός νόμος: Σε λειτουργία το 1142 – Δεν θα δέχεται μόνο καταγγελίες"/>
    <meta property="og:description" content="Σε λειτουργία τέθηκε από σήμερα το τετραψήφιο 1142 στο πλαίσιο του αντικαπνιστικού νόμου. Η τηλεφωνική γραμμή θα λειτουργεί και υποστηρικτικά για όσους θέλουν να κόψουν το κάπνισμα. Οι καταγγελίες που θα γίνονται για το κάπνισμα πρέπει να είναι επώνυμες."/>
  </head>
  <body>
    <article>
      <h1>Αντικαπνιστικός νόμος: Σε λειτουργία το 1142 – Δεν θα δέχεται μόνο καταγγελίες</h1>
      <address>
        <time datetime="2019-11-19T11:41:44+00:00">19 Nov 2019, 11:41</time>
      </address>
      <p>
        <b>Σε λειτουργία τέθηκε από σήμερα το τετραψήφιο 1142 στο πλαίσιο του αντικαπνιστικού νόμου. Η τηλεφωνική γραμμή θα λειτουργεί και υποστηρικτικά για όσους θέλουν να κόψουν το κάπνισμα. Οι καταγγελίες που θα γίνονται για το κάπνισμα πρέπει να είναι επώνυμες.</b>
      </p>
      <p>Λειτουργεί από σήμερα, στο πλαίσιο εφαρμογής του αντικαπνιστικού νόμου η τηλεφωνική γραμμή (1142) ενημέρωσης και υποστήριξης για τους πολίτες. Καλώντας στο 1142, κάποιος μπορεί να ενημερωθεί για το τι προβλέπει η νομοθεσία για την απαγόρευση του καπνίσματος, να ζητήσει βοήθεια για τη διακοπή του καπνίσματος, καθώς και να αναφέρει παραβάσεις της σχετικής νομοθεσίας, που υπέπεσαν στην αντίληψή τους.</p>
      <p>Ζητώντας βοήθεια για τη διακοπή του καπνίσματος, τα στοιχεία σας καταγράφονται και εντός 48 ωρών, Επαγγελματίας Υγείας αναλαμβάνει να σας ενημερώσει και να σας καθοδηγήσει σε κάποιο Ιατρείο διακοπής καπνίσματος, όπου ειδικοί θα αναλάβουν την υποστήριξη της προσπάθειάς σας.</p>
      <p>Ταυτόχρονα, στο 1142, μπορεί κάθε πολίτης, δίνοντας το ονοματεπώνυμό του, το τηλέφωνό του και εφόσον διαθέτει, το email του, να αναφέρει παραβάσεις που ο ίδιος διαπιστώνει και αφορούν στην εφαρμογή του αντικαπνιστικού νόμου.</p>
      <p>Οι επώνυμες αναφορές ομαδοποιούνται και προωθούνται απευθείας στις Αρχές Ελέγχου ανά κατηγορία (Ελληνική Αστυνομία, Δημοτική Αστυνομία, Υγειονομικές Διευθύνσεις Περιφερειών ή Λιμενικό Σώμα) και κατόπιν διενεργούνται έκτακτοι ή τακτικοί στοχευμένοι έλεγχοι, με βάση την καταγγελίες που έχουν καταγραφεί στο σύστημα. Είναι σημαντικό να τονιστεί ότι η γραμμή 1142 απευθύνεται σε όλους τους πολίτες, καπνιστές ή μη, και στοχεύει στην καλύτερη επικοινωνία του κράτους με τον πολίτη.</p>
      <p>Με αυστηρότητα, χωρίς εξαιρέσεις και «παραθυράκια» θα εφαρμοστεί στο εξής ο αντικαπνιστικός νόμος, όπως ξεκαθάρισε ο υπουργός Υγείας Βασίλης Κικίλιας, παρουσιάζοντας σήμερα το Εθνικό Σχέδιο Δράσης κατά του Καπνίσματος, παρουσία του πρωθυπουργού Κυριάκου Μητσοτάκη.<br/>«Θα είμαστε πολύ αυστηροί στην παρακολούθηση της εφαρμογής του νόμου. Γι’ αυτό και νομοθετήσαμε ισχυροποιώντας τους ελεγκτικούς μηχανισμούς, χωρίς εξαιρέσεις και “παραθυράκια”. Στόχος μας είναι η καθολική εφαρμογή του αντικαπνιστικού. Από όλους τους πολίτες για όλους τους πολίτες», τόνισε χαρακτηριστικά.</p>
      <p>
        <b>Ο υπουργός Υγείας επισήμανε ότι το εθνικό σχέδιο ενισχύει και θωρακίζει την καθολική εφαρμογή του αντικαπνιστικού νόμου και στηρίζεται σε τέσσερις βασικούς άξονες:</b>
      </p>
      <ul>
        <li>Την προαγωγή της υγείας και της πρόληψης για να αποτραπεί η έναρξη του καπνίσματος, ειδικά σε νέους από 15 ετών και άνω</li>
        <li>Την προστασία των μη καπνιστών από το παθητικό κάπνισμα</li>
        <li>Την υποστήριξη στη διακοπή καπνίσματος</li>
        <li>Τον έλεγχο και τη ρύθμιση θεμάτων που αφορούν στα νέα προϊόντα καπνού.</li>
      </ul>
      <p>«Όλοι μας στο υπουργείο Υγείας εργαστήκαμε και εργαζόμαστε, όχι απλά για ένα εθνικό σχέδιο δράσης, αλλά για έναν εθνικό στόχο υγείας. Με σεβασμό και ευαισθησία για όλους τους πολίτες και ιδιαιτέρως τα παιδιά. Ο πρώτος στόχος για την εφαρμογή του σχεδίου δράσης είναι να είμαστε όλοι στην ίδια αφετηρία. Με πλήρη ενημέρωση, τόσο για τα δικαιώματα όσο και τις υποχρεώσεις μας.<br/>Απευθυνόμαστε σε όλους τους πολίτες και δεν αποκλείουμε κανέναν», είπε ο υπουργός Υγείας παρουσιάζοντας τους βασικούς άξονες του σχεδίου.</p>
      <p>Ο Βασίλης Κικίλιας αναφέρθηκε και στη γραμμή 1142, όπου οι πολίτες θα μπορούν από σήμερα να ενημερωθούν για το τι ισχύει, να λαμβάνουν υποστήριξη για την διακοπή του καπνίσματος, αλλά και να αναφέρουν παραβάσεις του νόμου. «<b><i>Δε θέλουμε να στρέψουμε τους μη καπνιστές εναντίον των καπνιστών. Είμαστε εδώ για να ενώσουμε. Γιατί όλοι μπορούμε να είμαστε διαφορετικοί, αλλά υπάρχει ένα πράγμα που μας ενώνει. Και αυτό είναι η υγεία</i></b>», κατάληξε ο υπουργός Υγείας.</p>
    </article>
  </body>
</html>