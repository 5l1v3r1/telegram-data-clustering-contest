<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/greece/agrieyei-o-kairos-ragdaia-epideinosi-me-vroxes-kai-kataigides/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T11:25:04+00:00"/>
    <meta property="og:title" content="Αγριεύει ο καιρός - Ραγδαία επιδείνωση με βροχές και καταιγίδες"/>
    <meta property="og:description" content="Νέα ραγδαία επιδείνωση αναμένεται να παρουσιάσει ο καιρός τις επόμενες ώρες, καθώς υπάρχει πολύ σοβαρή πιθανότητα, νέες βροχές και καταιγίδες να χτυπήσουν την Αθήνα"/>
  </head>
  <body>
    <article>
      <h6 class="kicker">Έκτακτο δελτίο της ΕΜΥ</h6>
      <h1>Αγριεύει ο καιρός - Ραγδαία επιδείνωση με βροχές και καταιγίδες</h1>
      <h2>Νέα ραγδαία επιδείνωση αναμένεται να παρουσιάσει ο καιρός τις επόμενες ώρες, καθώς υπάρχει πολύ σοβαρή πιθανότητα, νέες βροχές και καταιγίδες να χτυπήσουν την Αθήνα</h2>
      <address><time datetime="2019-11-19T11:25:04+00:00">19 Nov 2019, 11:25</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Νέα ραγδαία επιδείνωση αναμένεται να παρουσιάσει ο καιρός τις επόμενες ώρες, καθώς υπάρχει πολύ σοβαρή πιθανότητα, νέες βροχές και καταιγίδες να χτυπήσουν την Αθήνα.</p>
      <p>H Εθνική Μετεωρολογική Υπηρεσία, εξέδωσε έκτακτο δελτίο επιδείνωσης του καιρού με προβλέψεις για καταιγίδες, χαλάζι και ισχυρούς ανέμους.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <p>Στους χάρτες καταγράφονται οι ισχυροί άνεμοι που προειδοποιούν για τοπικά έντονα φαινόμενα.</p>
      <figure>
        <iframe data-src="https://twitter.com/EMY_HNMS/status/1196697177797603329?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Πιο αναλυτικά θα επηρεαστούν την Τρίτη:</h3>
      <p>Από τις βραδινές ώρες τα νησιά του Ιονίου, η Ήπειρος και η δυτική Στερεά.</p>
      <p>Την Τετάρτη, τα νησιά του Ιονίου, η Ήπειρος, η δυτική Στερεά και η δυτική Πελοπόννησος. Εξασθένηση των φαινομένων προβλέπεται από τα βορειοδυτικά μετά το μεσημέρι και η δυτική Μακεδονία μέχρι το μεσημέρι, η κεντρική και βαθμιαία η ανατολική Μακεδονία.</p>
      <p>Την Πέμπτη, κατά διαστήματα η κεντρική και η ανατολική Μακεδονία, η Θράκη και πιθανώς τα νησιά του βορειοανατολικού Αιγαίου. Από τις απογευματινές ώρες και από τα νοτιοδυτικά η Πελοπόννησος,η δυτική Κρήτη, αργά το βράδυ οι Κυκλάδες και τα νότια τμήματα της Εύβοιας και της ανατολικής Στερεάς συμπεριλαμβανομένης της Αττικής).</p>
      <h3>Μετά το μεσημέρι τα έντονα φαινόμενα</h3>
      <p>Μετά το μεσημέρι στο Ιόνιο και στη Θεσσαλία και στην Κεντρική Μακεδονία τα φαινόμενα τοπικά θα ενταθούν, ενώ από τις βραδινές ώρες μέτωπο αρκετά έντονων καταιγίδων θα επηρεάσει το Ιόνιο και περιοχές της Δυτικής Ελλάδας, με επέκταση τη νύχτα ανατολικότερα.</p>
      <p>Τις νυκτερινές και πρώτες πρωινές ώρες η ορατότητα θα είναι τοπικά περιορισμένη και θα σχηματιστούν ομίχλες.</p>
      <p>Σύμφωνα με το meteo.gr, η θερμοκρασία θα κυμανθεί στη Δυτική Μακεδονία από 5 έως 17 βαθμούς, στη Βόρεια Ελλάδα από 8 έως 19, στην Ήπειρο από 8 έως 23 βαθμούς, στην Κεντρική Ελλάδα από 8 έως 22, στη Δυτική και Νότια Ελλάδα από 15 έως 22 βαθμούς, στα υπόλοιπα ηπειρωτικά από 9 έως 23 βαθμούς, στα νησιά του Ιονίου από 15 έως 21 βαθμούς, και στα νησιά του Αιγαίου από 15 έως 24 βαθμούς Κελσίου.</p>
      <p>Οι άνεμοι στο Αιγαίο θα πνέουν αρχικά από ανατολικές διευθύνσεις με εντάσεις έως 5 μποφόρ, και στο Ιόνιο νοτιοανατολικοί με εντάσεις έως 6 μποφόρ και βαθμιαία τοπικά 7 με 8 μποφόρ.</p>
      <p>Όπως φαίνεται και από τους παρακάτω χάρτες, μετά τις 15:00, πλήττονται σφοδρά Ιόνιο, τα ηπειρωτικά τμήματα της χώρας, η Πελοπόννησος, ανατολική Μακεδονία  και τα νησιά του ανατολικού Αιγαίου.</p>
      <figure>
        <img src="https://www.in.gr/wp-content/uploads/2019/11/k1.jpeg"/>
      </figure>
      <p>Όσον αφορά στην Αττική περιμένουμε άστατο καιρό με νεφώσεις που κατά περιόδους θα δίνουν τοπικές βροχές και σποραδικές καταιγίδες. Οι άνεμοι θα πνέουν από νοτιοανατολικές διευθύνσεις ασθενείς έως μέτριοι 3 με 5 μποφόρ. Η θερμοκρασία θα κυμανθεί στην πόλη της Αθήνας από 16 έως 21 βαθμούς.</p>
      <p>Και στη Θεσσαλονίκη περιμένουμε νεφώσεις με τοπικές βροχές και ενδεχομένως τοπικές καταιγίδες. Τις πρώτες πρωινές ώρες η ορατότητα θα είναι περιορισμένη. Οι άνεμοι θα πνέουν ανατολικοί νοτιοανατολικοί με εντάσεις 3 έως 4 μποφόρ. Η θερμοκρασία στο κέντρο της πόλης θα κυμανθεί από 12 έως 19 βαθμούς.</p>
      <p>Στο χάρτη που ακολουθεί φαίνεται ποιες περιοχές αναμένεται να δεχτούν τις περισσότερες βροχοπτώσεις την Τρίτη και την Τετάρτη.</p>
      <figure>
        <img src="https://www.in.gr/wp-content/uploads/2019/11/Rains_Max_Nov_20.jpg"/>
      </figure>
      <p>Σύμφωνα με τα διαθέσιμα προγνωστικά στοιχεία, διαδοχικά κύματα βροχών και καταιγίδων θα επηρεάσουν τη χώρα τις επόμενες ημέρες με κατά τόπους ισχυρά φαινόμενα.</p>
      <p>Σύμφωνα πάντα με το meteo.gr, ο Νοέμβριος είναι παραδοσιακά ένας μήνας με έντονα φαινόμενα, επισημαίνεται ωστόσο ότι αυτήν την περίοδο οι θάλασσες έχουν διατηρηθεί αρκετά θερμότερες από τα κανονικά για την εποχή επίπεδα, στοιχείο που επιδρά στην περαιτέρω ενίσχυση των φαινομένων που συνοδεύουν τις ατμοσφαιρικές διαταραχές και τα βαρομετρικά χαμηλά.</p>
      <p>Ο χάρτης που ακολουθεί δείχνει την απόκλιση των επιφανειακών θερμοκρασιών της θάλασσας σε σχέση με τις κανονικές για την εποχή τιμές, και όπως παρατηρούμε οι ελληνικές θάλλασες είναι αυτές τις ημέρες έως και 3 βαθμούς θερμότερες από τις αναμενόμενες για την εποχή τιμές.</p>
      <figure>
        <img src="https://www.in.gr/wp-content/uploads/2019/11/SST_An_Nov_18.jpg"/>
      </figure>
      <h3>Η πρόβλεψη του Σάκη Αρναούτογλου</h3>
      <p>Λόγο για κύμα κακοκαιρίας έκανε και ο μετεωρολόγος, Σάκης Αρναούτογλου.</p>
      <p>Σύμφωνα με την πρόβλεψή του γνωστού μετεωρολόγου, εκτός από βροχές, θα έχουμε και χαμηλές θερμοκρασίες.</p>
      <p>«Νέος γύρος βροχοπτώσεων κατά τόπους και κατά διαστήματα ισχυρών (πρώτα στα δυτικά κεντρικά και βόρεια και στη συνέχεια με μετατόπιση στην υπόλοιπη χώρα) ξεκινά από Τρίτη !</p>
      <p>Το ενδιαφέρον όμως εστιάζεται στο βαρομετρικό χαμηλό που αναμένεται σύμφωνα και με τα τελευταία προγνωστικά στοιχεία να επηρεάσει κατά πάσα πιθανότητα τη χώρα μας τις πρώτες ημέρες της επόμενης εβδομάδας, δηλαδή γύρω στις 25-26 Νοεμβρίου, και το οποίο δεν αποκλείεται να δώσει γενικευμένη κακοκαιρία στις περισσότερες περιοχές της Ελλάδας πριν ομαλοποιηθεί κάπως πιθανότατα ο καιρός από κει και μετά», ανέφερε ο ίδιος στο προφίλ του στο facebook.</p>
      <h3>Αναλυτικά η πρόγνωση της ΕΜΥ</h3>
      <p>Στο Ιόνιο, στα ηπειρωτικά και πρόσκαιρα στις Κυκλάδες και στην Κρήτη τοπικές βροχές και καταιγίδες, οι οποίες τις απογευματινές ώρες σταδιακά θα ενταθούν. Ευνοείται μεταφορά σκόνης στα δυτικά και τα νότια. Οι άνεμοι θα πνέουν νότιοι νοτιοανατολικοί και από το απόγευμα στο Ιόνιο θα ενισχυθούν σε 6 με 7 μποφόρ. Η ορατότητα τις πρωινές ώρες θα είναι κατά τόπους περιορισμένη.</p>
      <p><b>ΑΤΤΙΚΗ</b><br/>Καιρός: Νεφώσεις παροδικά αυξημένες με τοπικές βροχές και μεμονωμένες καταιγίδες.<br/>Ανεμοι: Νότιοι νοτιοανατολικοί 3 με 5 μποφόρ.<br/>Θερμοκρασία: Από 14 έως 20 βαθμούς Κελσίου.</p>
      <p><b>ΘΕΣΣΑΛΟΝΙΚΗ</b><br/>Καιρός: Νεφώσεις με τοπικές βροχές και μετά το μεσημέρι πιθανώς μεμονωμένες καταιγίδες.<br/>Ανεμοι: Ανατολικοί νοτιοανατολικοί 2 με 4 μποφόρ.<br/>Θερμοκρασία: Από 13 έως 18 βαθμούς Κελσίου.</p>
      <p><b>ΜΑΚΕΔΟΝΙΑ, ΘΡΑΚΗ</b><br/>Καιρός: Νεφώσεις παροδικά αυξημένες με ασθενείς τοπικές βροχές που βαθμιαία θα ενταθούν και θα εκδηλωθούν σποραδικές καταιγίδες κυρίως στην κεντρική και ανατολική Μακεδονία. Η ορατότητα τις πρωινές ώρες θα είναι κατά τόπους περιορισμένη.<br/>Ανεμοι: Ανατολικοί νοτιοανατολικοί 3 με 4 και τη νύχτα τοπικά 5 μποφόρ.<br/>Θερμοκρασία: Από 11 έως 19 βαθμούς Κελσίου. Στη δυτική Μακεδονία 3 με 4 βαθμούς χαμηλότερη.</p>
      <p><b>ΝΗΣΙΑ ΙΟΝΙΟΥ, ΗΠΕΙΡΟΣ, ΔΥΤΙΚΗ ΣΤΕΡΕΑ, ΔΥΤΙΚΗ ΠΕΛΟΠΟΝΝΗΣΟΣ</b><br/>Καιρός: Νεφώσεις με τοπικές βροχές και στο Ιόνιο μεμονωμένες καταιγίδες. Από το μεσημέρι τα φαινόμενα θα ενταθούν και θα εκδηλωθούν και σποραδικές καταιγίδες, πιθανώς κατα τόπους ισχυρές από τις βραδινές ώρες.<br/>Ανεμοι: Νοτιοανατολικοί 3 με 4 ενισχυόμενοι βαθμιαία από το μεσημέρι σε 4 με 6 και τη νυχτα στο Ιόνιο τοπικά 7 μποφόρ.<br/>Θερμοκρασία: Από 13 έως 21 βαθμούς Κελσίου. Στην Ήπειρο 4 με 5 βαθμούς χαμηλότερη.</p>
      <p><b>ΘΕΣΣΑΛΙΑ, ΑΝΑΤΟΛΙΚΗ ΣΤΕΡΕΑ, ΕΥΒΟΙΑ, ΑΝΑΤΟΛΙΚΗ ΠΕΛΟΠΟΝΝΗΣΟΣ</b><br/>Καιρός: Νεφώσεις παροδικά αυξημένες με τοπικές βροχές. Σταδιακά θα εκδηλωθούν και σποραδικές καταιγίδες κυρίως στα νότια.<br/>Ανεμοι: Νότιοι νοτιοανατολικοί 3 με 5 μποφόρ.<br/>Θερμοκρασία: Από 13 έως 21 βαθμούς Κελσίου. Στα βόρεια 3 με 4 βαθμούς χαμηλότερη.</p>
      <p><b>ΚΥΚΛΑΔΕΣ, ΚΡΗΤΗ</b><br/>Καιρός: Nεφώσεις παροδικά αυξημένες με τοπικές βροχές κυρίως στα δυτικά όπου θα εκδηλωθούν και μεμονωμένες καταιγίδες μέχρι το απόγευμα.<br/>Ανεμοι: Νοτιοανατολικοί 4 με 5 μποφόρ.<br/>Θερμοκρασία: Από 15 έως 21 βαθμούς Κελσίου.</p>
      <p><b>ΝΗΣΙΑ ΑΝΑΤΟΛΙΚΟΥ ΑΙΓΑΙΟΥ, ΔΩΔΕΚΑΝΗΣΑ</b><br/>Καιρός: Στα βόρεια νεφώσεις με τοπικές βροχές και μέχρι το απόγευμα και μεμονωμένες καταιγίδες. Στα υπόλοιπα λίγες νεφώσεις πρόσκαιρα αυξημένες.<br/>Ανεμοι: Νοτιοανατολικοί 4 με 5 μποφόρ.<br/>Θερμοκρασία: Από 16 έως 21 βαθμούς Κελσίου. Στα βόρεια 2 με 3 βαθμούς χαμηλότερη.</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/19/greece/seismos-simeiothike-notia-tis-kefalonias/"/>
        <a href="https://www.tanea.gr/2019/11/19/greece/prosfygiko-epixeirisi-diasosis-metanaston-anoixta-tis-pylou/"/>
        <a href="https://www.tanea.gr/2019/11/19/greece/prosfygiko-to-sxedio-tis-kyvernisis-eno-oi-roes-paramenoun-ameiotes/"/>
      </related>
    </article>
  </body>
</html>