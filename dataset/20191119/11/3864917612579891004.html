<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821127-sud-obirae-zapobiznij-zahid-lasku.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T11:33:00+00:00"/>
    <meta property="og:title" content="Суд обирає запобіжний захід Ляшку"/>
    <meta property="og:description" content="Бориспільський міськрайонний суд Київської області розпочав засідання з обрання запобіжного заходу колишньому народному депутату Олегові Ляшку."/>
  </head>
  <body>
    <article>
      <h1>Суд обирає запобіжний захід Ляшку</h1>
      <h2>Бориспільський міськрайонний суд Київської області розпочав засідання з обрання запобіжного заходу колишньому народному депутату Олегові Ляшку.</h2>
      <address>
        <time datetime="2019-11-19T11:33:00+00:00">19 Nov 2019, 11:33</time>
      </address>
      <p>Про це повідомляє кореспондент Укрінформу.</p>
      <p>Суд почав розглядати клопотання про застосування запобіжного заходу у вигляді тримання під вартою Олега Ляшка в рамках провадження за ознаками кримінального правопорушення, передбаченого частиною другою статті 346 Кримінального кодексу України (погроза або насильство щодо державного чи громадського діяча - ред.).</p>
      <p>Зала суду переповнена – там присутні десятки журналістів, а також прихильники <a href="https://www.ukrinform.ua/tag-lasko">Ляшка</a>. Крім того, у суді присутні колишні народні депутати від Радикальної партії Альона Кошелева, Тетяна Юзькова, Андрій Лозовий. На судове засідання прибули й ексдепутати Андрій Тетерук, Ігор Алєксєєв (народні депутати 8-го скликання із фракції «Народний фронт»), Андрій Немировський (народний депутат 8-го скликання з фракції «Блок Петра Порошенка»).</p>
      <p>Як повідомлялося, 18 листопада Бориспільська місцева прокуратура оголосила підозру Ляшку через його бійку із чинним народним депутатом Андрієм Герусом в аеропорту "Бориспіль".</p>
      <p>Прокуратура направила до суду клопотання про обрання Ляшку запобіжного заходу у вигляді тримання під вартою без альтернативи внесення застави.</p>
      <p>Ляшку інкримінують порушення ч. 2 ст. 346 (погроза або насильство щодо державного чи громадського діяча) Кримінального кодексу .</p>
      <p>Депутат Герус, який очолює Комітет Верховної Ради з питань енергетики та житлово-комунальних послуг, заявив, що 6 листопада в аеропорту "Бориспіль" Ляшко порвав йому сорочку.</p>
      <p>Поліція Київщини відкрила кримінальне провадження за фактом інциденту за участю колишнього і чинного народних депутатів в аеропорту "Бориспіль".</p>
    </article>
  </body>
</html>