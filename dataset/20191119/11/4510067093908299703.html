<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-5/jocurile-inteligentei-mensa-a-organizat-o-olimpiada-altfel-pentru-liceenii-din-oradea-152881.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T11:17:00+00:00"/>
    <meta property="og:title" content="Jocurile inteligenţei: Mensa a organizat o olimpiadă „altfel” pentru liceenii din Oradea"/>
    <meta property="og:description" content="Mensa, organizaţia celor mai deştepţi oameni, a organizat, sâmbătă, un concurs de gândire logică pentru liceenii orădeni. Tinerii au trebuit să răspundă, în 20 de minute, la 40 de întrebări care le-au testat inteligenţa, iar cei mai buni dintre ei au fost şi premiaţi."/>
  </head>
  <body>
    <article>
      <h1>Jocurile inteligenţei: Mensa a organizat o olimpiadă „altfel” pentru liceenii din Oradea</h1>
      <address>
        <time datetime="2019-11-19T11:17:00+00:00">19 Nov 2019, 11:17</time>
      </address>
      <figure>
        <img src="https://cdn.ebihoreanul.ro/static/gallery_big/concurs-mensa-oradea-bihoreanul-18112019.jpg"/>
      </figure>
      <p>
        <b>Mensa, organizaţia celor mai deştepţi oameni, a organizat, sâmbătă, un concurs de gândire logică pentru liceenii orădeni.</b>
      </p>
      <p>Intitulată "Jocurile inteligenţei", competiţia este nouă pentru România, dar celebră în alte ţări, şi pune accentul pe logică şi inteligenţă, nu pe învăţarea unei anumite materii.</p>
      <p>Această olimpiadă atipică cuprinde întrebări bazate pe principii generale, a căror rezolvare nu necesită cunoştinţe specifice, ci doar gândire logică. "Tocmai din acest motiv, participarea este o oportunitate de a ieşi în evidenţă inclusiv pentru elevii care nu au rezultate excepţionale în sistemul de învăţământ tradiţional", susţine preşedintele Mensa România, orădeanul Vasile Aurel Căuş.</p>
      <p>Concursul s-a adresat exclusiv liceenilor din Oradea şi Bucureşti, care după ce s-au înscris pe site-ul concursului, au rezolvat un test de 10 întrebări, în cinci minute. Cei care au trecut au fost chemaţi şi la proba fizică, care a avut loc sâmbătă.</p>
      <p>În Oradea, concursul a adunat nouă concurenţi. Ei au avut la dispoziţie 20 de minute pentru a răspunde la 40 de întrebări.</p>
      <p>La final, cei mai buni dintre ei au fost premiaţi de Asociaţia Ţara Crişurilor din Oradea. În plus, toţi concurenţii au primit diplome, dar şi recunoaşterea faptului că probabilitatea de a deveni şi ei, la rândul lor, mensani este una ridicată.</p>
      <p>"Dorim să organizăm "Jocurile inteligenţei" şi anul viitor, când am vrea să extindem concursul şi pentru elevii de gimnaziu", a declarat Căuş, luni, pentru <b>BIHOREANUL</b>.</p>
      <p>Următoarele ediţii ale olimpiadei de inteligenţă, dar şi alte activităţi pe care Mensa România le organizează vor fi anunţate pe pagina de Facebook a organizaţiei.</p>
    </article>
  </body>
</html>