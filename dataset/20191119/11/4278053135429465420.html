<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hokej.cz/mame-sanci-chceme-zabojovat-hlasi-kucera-jak-zvlada-4-zapasy-tydne/5043949"/>
    <meta property="og:site_name" content="Hokej.cz"/>
    <meta property="article:published_time" content="2019-11-19T11:19:00+00:00"/>
    <meta property="og:title" content="Máme šanci, chceme zabojovat, hlásí Kučera. Jak zvládá 4 zápasy týdně?"/>
    <meta property="og:description" content="Dorostenci Šumperka v ELIOD Extralize zvládli proti Vsetínu důležitý duel, takže dvě kola před koncem drží šanci na postup do kýžené šestky. Klíčovou postavou předchozího vítězství byl a následujících bitev jistě bude Jan Kučera."/>
  </head>
  <body>
    <article>
      <h1>Máme šanci, chceme zabojovat, hlásí Kučera. Jak zvládá 4 zápasy týdně?</h1>
      <address><time datetime="2019-11-19T11:19:00+00:00">19 Nov 2019, 11:19</time> by <a rel="author" href="https://hokej.cz/archiv-clanku/autor/129132" target="_blank">Kateřina Kundertová</a></address>
      <p>
        <b>Dorostenci Šumperka v ELIOD Extralize zvládli proti Vsetínu důležitý duel, takže dvě kola před koncem drží šanci na postup do kýžené šestky. Klíčovou postavou předchozího vítězství byl a následujících bitev jistě bude Jan Kučera.</b>
      </p>
      <figure>
        <a href="https://sazkaticket.enigoo.cz/online/#/hokejkaticket/?utm_source=hokejcz&amp;utm_medium=clanek&amp;utm_campaign=2019004czefin">
          <img src="https://hokej.cz/files/images/84/700x100-czexfin.png"/>
        </a>
      </figure>
      <p><b>Jaké bylo důležité utkání proti Vsetínu?<br/></b>Hráli jsem týmově, protože se nám zápasy teď moc nedaří a poslední dobou jsme dost prohrávali. V první třetině jsme dali dva rychlé góly. Hned po dvanácti vteřinách jsem zachytil nahrávku, vystřelil na bránu a z dorážky jsme dali gól. Když se nám právě tohle povede, hraje se nám od začátku lépe. Pak už jsme se udržovali v tempu a jasně vyhráli.</p>
      <p><b>Nakonec jste odešel s bilancí 1+3. Čím to bylo?<br/></b>Zrovna mi to tam nějak napadalo, takže jsem rád. Hlavní je, že jsme vyhráli. Teď už to stačí jenom potvrdit v dalších zápasech.</p>
      <p><b>Bylo pro vás hodně náročné vrátit se po dlouhé reprezentační přestávce?<br/></b>Bylo to těžké, na čemž jsme se v kabině všichni shodli. Nejsme na to moc zvyklí, ale máme všichni stejné podmínky. Jsme rádi, že jsme důležité zápasy zvládli.</p>
      <hr/>
      <p>
        <a href="https://hokej.cz/zapas/2812629"><b>Vsetín – Šumperk 3:5 <br/></b>Karta zápasu</a>
      </p>
      <hr/>
      <p><b>Uvědomovali jste si v kabině klíčovost duelu?<br/></b>Určitě. Říkali jsme si, že chceme zabojovat, protože ještě máme nějakou šanci. Určitě jsme si to uvědomovali. Chceme postoupit, takže jsme chtěli proti Vsetínu vyhrát. Semkli jsme a byli jsme určitě lepší než soupeř. Teď budeme muset zvládnout další dva zápasy.</p>
      <figure>
        <img src="https://hokej.cz/files/images/201/kucera-jan-sumperk-dorost-1811-2.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <p><b>Jak vnímáte situaci v tabulce dvě kola před koncem základní části?<br/></b>Musíme do dalších zápasů dát všechno. Musíme hrát jako s Porubou a se Vsetínem. Pokusíme se vyhrát a pak uvidíme, jak na tom bude Přerov. Třeba se nám to poštěstí a postoupíme.</p>
      <p><b>Je pro vás hodně nepříjemné, když nemáte situaci pouze ve svých rukou?<br/></b>Ano, je to takové nervózní, určitě to budeme sledovat. Teď se musíme soustředit na první zápas se Zlínem a uvidíme, jestli klopýtne Přerov proti Třinci. Budeme se na celou situaci dívat zápas od zápasu.</p>
      <blockquote>„Já jsem vždycky optimista, takže naděje umírá poslední. Věřím, že šanci ještě máme a určitě postoupíme.“<cite>Jan Kučera</cite></blockquote>
      <p><b>Los vám zrovna moc nepřeje, jelikož jdete na Zlín a Havířov…<br/></b>Je to škoda, no, že nám to takhle vyšlo. Sami jsme si to ale takhle uhráli, takže se do toho budeme muset opřít. Určitě chceme vyhrát. Budeme muset hrát naši hru, kterou nemáme nastavenou tak, že bychom soupeře šedesát minut tlačili v pásmu. Musíme si v klidu počkat na šanci a snad zápasy vyhrajeme.</p>
      <p><b>Jak vy se díváte na možnost urvat kýženou šestku?<br/></b>Já jsem vždycky optimista, takže naděje umírá poslední. Věřím, že šanci ještě máme a určitě postoupíme.</p>
      <p><b>Máte jako hlavní cíl udržet extraligu?<br/></b>Určitě. I kdybychom spadli do spodní čtyřky, chceme poslední zápasy v základní části zvládnout a odrazit se do play out. Máme bojovný tým, takže věřím, že to ubojujeme a extraligu udržíme.</p>
      <blockquote>„Máme bojovný tým, takže věřím, že to ubojujeme a extraligu udržíme.“<cite>Jan Kučera</cite></blockquote>
      <p><b>Máte teď dobrou formu. Jste zatím se sezonou spokojený?<br/></b>Zatím se mi daří. Jsem hodně vytížený, za což jsem rád. Padá mi to tam, což je super. Snad to takhle půjde i dál, byl bych za to rád.</p>
      <p><b>Připouštíte si, že jste lídr dorostu?<br/></b>Už to tak máme v týmu dané. Nejsme tým, který hraje na to, že všechny tři lajny dávají góly. Týmovým výkonem to musíme nějak ubojovat a jedna nebo dvě lajny pak musí dávat góly.</p>
      <p><b>Čím to je, že máte více asistencí než gólů?<br/></b>Nevím, ale odjakživa mě bavilo nahrávat. Vždycky na mě řvou, proč nestřílím a raději ještě přihrávám. Mám to ale v sobě, vždycky budu raději přihrávat. Když dá někdo gól, jsem za to moc rád. U svého gólu se ani moc neraduju.</p>
      <figure>
        <img src="https://hokej.cz/files/images/201/kucera-jan-sumperk-juniori-1811.jpg"/>
        <figcaption>Foto: Ronald Hansel, Juniorský hokej</figcaption>
      </figure>
      <p><b>Ve hře si hodně rozumíte s Jiřím Fibigrem, že?<br/></b>Už spolu hrajeme třetím rokem a tým táhneme spolu. Už víme, kde a kdo bude stát. Rozumíme si spolu a je super, že spolu můžeme hrát.</p>
      <p><b>Kromě všech zápasů s dorostem jste stihl i řádku za juniory Šumperka a Olomouce. Bylo těžké se s tak rychlým sledem startů vyrovnat?</b><br/>Ze začátku to bylo těžší. Když se mi to sejde, už pravidelně hraju čtyři zápasy týdně. Je to jenom o tom, aby si člověk dobře odpočinul. Teď už to zvládám dobře, zvykl jsem si. Náročnější bylo zvyknout si na tempo, protože v dorostu se hraje pomalejší hokej. Časem si všechno sedne.</p>
      <p><b>Jak odpočíváte, abyste třeba v budoucnu nemusel řešit únavová zranění?<br/></b>Nějak to moc neřeším. Odpočinu si, vyspím se a další den jdu zase na trénink. Nic zvláštního nedělám. Jednou jsem myslel na to, že bych se nechtěl hned zranit a samozřejmě jsem se zranil. Od té doby už na nic takového nemyslím, aby se mi to zase nevymstilo.</p>
      <blockquote>„Když na sobě ale hráče chce pracovat, může to dělat v jakémkoliv prostředí, bude se zlepšovat.“<cite>Jan Kučera</cite></blockquote>
      <p><b>Mohl byste juniorské ligy porovnat?<br/></b>Obě ligy jsou hodně tvrdé. Turnaj O Pohár DHL je rychlejší, člověk musí více bruslit a létat po ledě ve vysokém tempu. Do tvrdosti je asi lepší extraliga, protože tam hráči nejsou na tak dobré úrovni. Musí se to ubojovat, ale je to dobrá soutěž.</p>
      <p><b>V čem vás konfrontace se staršími hráči nejvíce posouvá?<br/></b>Hlavně v rychlosti, protože je to rychlejší než dorost. Baví mě hrát proti těžším týmům, nikdy mě moc nebavilo hrát proti slabším. Jsem rád, když je pořádný soupeř, hraje se tvrdě a s emocemi.</p>
      <p><b>Okusil jste atmosféru většího i malého klubu. Jak to vnímáte?<br/></b>V Olomouci je to takové zkušenější a je tam určitě lepší prostředí. Když na sobě ale hráče chce pracovat, může to dělat v jakémkoliv prostředí, bude se zlepšovat. V Olomouci je to na větší úrovni, ale to teď vůbec neřeším. Jsem v Šumperku, takže hraju za Šumperk.</p>
      <figure>
        <img src="https://hokej.cz/files/images/201/kucera-jan-olomouc-1811.jpg"/>
        <figcaption>Foto: Vít Novák, hc-kometa.cz</figcaption>
      </figure>
      <related>
        <a href="https://hokej.cz/docela-mi-to-lepi-rika-tucek-po-klicove-vyhre-brod-nechce-byt-do-poctu/5043929"/>
        <a href="https://hokej.cz/brod-zvladl-klicovou-bitvu-na-zapade-je-jasno-vsetin-mimo-hru/5043884"/>
        <a href="https://hokej.cz/extraligu-oplacime-vsem-na-zimaku-rika-jobanek-ted-bude-fandit-suchankovi/5043458"/>
      </related>
    </article>
  </body>
</html>