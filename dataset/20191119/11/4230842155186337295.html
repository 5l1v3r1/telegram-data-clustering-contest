<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191119-naftogaz-vs-gazprom-chy-pogodytsya-ukrayina-na-propozytsiyu-gazpromu-i-yaka-ye-alternatyva/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T11:56:33+00:00"/>
    <meta property="og:title" content="Нафтогаз vs Газпром: чи погодиться Україна на пропозицію Газпрому і яка альтернатива"/>
    <meta property="og:description" content="18 листопада Газпром запропонував нові умови транзиту газу. Про що йдеться в документі, яку позицію має Нафтогаз та чи можлива альтернатива транзиту – в ексклюзивному коментарі Фактам ICTV розповів Юрій Вітренко."/>
  </head>
  <body>
    <article>
      <h1>Нафтогаз vs Газпром: чи погодиться Україна на пропозицію Газпрому і яка альтернатива</h1>
      <address>
        <time datetime="2019-11-19T11:56:33+00:00">19 Nov 2019, 11:56</time>
      </address>
      <p>18 листопада Газпром запропонував нові умови транзиту газу. Про що йдеться в документі, яку позицію має Нафтогаз та чи можлива альтернатива транзиту – в ексклюзивному коментарі Фактам ICTV розповів Юрій Вітренко.</p>
      <p>Газпром запропонував Нафтогазу укласти договір про транзит газу терміном на один рік і відмовитися від претензій у міжнародному арбітражі. Про це стало відомо 18 листопада.</p>
      <p>Там також чекають позицію України щодо готовності напряму купляти російський газ з 2020 року.</p>
      <h3>Про що йдеться у документі?</h3>
      <p><b>Виконавчий директор Нафтогазу Юрій Вітренко</b> отримав документи ввечері 18 листопада вже після того, як про це почали писали ЗМІ, посилаючись на власні джерела.</p>
      <p><b>Читайте:</b> <a href="https://fakty.com.ua/ua/ukraine/20191118-propozytsiya-rosiyi-shhodo-tranzytu-gazu-ye-nepryjnyatnoyu-orzhel/">Пропозиція Росії щодо транзиту газу є неприйнятною – Оржель</a></p>
      <p>Він зазначив, що положення пропозиції збігаються з тими, які озвучували медіа.</p>
      <blockquote>– Газпром пропонує або продовжити чинний контракт, або укласти новий на рік з Нафтогазом. Обсяги не вказані, – розповідає він в ексклюзивному коментарі Фактам ІСTV.</blockquote>
      <p>Серед умов Газпрому Вітренко назвав:</p>
      <ul>
        <li>відмову від стягнення з Газпрому заборгованості за рішенням попереднього арбітражу, а також відмову від нового;</li>
        <li>спільне звернення щодо штрафу Антимонопольного комітету і можливий його перегляд;</li>
        <li>відкликання скарги до антимонопольного органу Європи щодо порушення з боку Газпрому – зловживання домінуючим становищем на європейському ринку. Цю скаргу подавав Нафтогаз, нагадує Вітренко.</li>
        <li>вирішення питання щодо прямих постачань газу та оформлення цього відповідними угодами.</li>
      </ul>
      <p>Він зазначав, що Нафтогаз уважно вивчить пропозиції і потім буде коментувати. Та деякі положення вже викликають сумніви:</p>
      <blockquote>– Ми як Нафтогаз маємо діяти відповідно до українського законодавства, в яке свого часу були впроваджені норми європейського. Ми вже бачимо, що певні пропозиції Газпрому не відповідають українському та європейському законодавствам.</blockquote>
      <p>Вітренко наголосив – варто зберігати консолідовану позицію з ЄС, бо вони є важливим медіатором цього процесу.</p>
      <blockquote>– Європейські компанії і ЄС є зацікавленою стороною щодо продовження транзиту газу через Україну для забезпечення їх потреб.</blockquote>
      <p>Він додав, що компанія звернеться до ЄС та Газпрому з пропозицією зробити так, що контрактні відносини між Газпромом і Нафтогазом, якщо вони будуть, повністю відповідали європейським правилам і вимогам.</p>
      <figure>
        <img src="https://fakty.com.ua/wp-content/uploads/2019/11/19/Vitrenko.jpg?1574156557"/>
      </figure>
      <p>Наразі Газпром боргує з відсотками близько $3 млрд Нафтогазу і більше $5 млрд Антимонопольному комітету.</p>
      <blockquote>– Не можу казати за комітет. А Нафтогаз може відмовитись від стягнення штрафу, якщо Газпром виконає рішення міжнародного арбітражу та сплатить нам ті кошти або запропонує інший прийнятний шлях стягнення заборгованості. Наприклад, газом.</blockquote>
      <p>З іншого боку, зазначив Вітренко, Нафтогаз представляє не тільки інтереси компанії, а й України, а тому відмовитись від $3 млрд наразі не вбачає можливості.</p>
      <h3>Чи можливо без транзиту Газпрому?</h3>
      <p>При цьому Юрій Вітренко зазначив, що альтернативи транзиту газу від Газпрому існують. Це <b>європейські компанії,</b> які можуть бронювати потужності української ГТС і сплачувати Україні за транзит газу, який вони напряму купуватимуть у Газпрому на кордоні Україна-Росія і транспортуватимуть в Європу.</p>
      <blockquote>– Також є можливості, що бронювати потужності української ГТС будуть <b>інші компанії, які видобувають газ в Росії,</b> а це не тільки Газпром.</blockquote>
      <p>Вітренко зазначив, що обсяги видобутку інших компаній Росії сягають 200 млрд кубометрів, що більше, ніж української ГТС.</p>
      <blockquote>– Це можуть бути <b>компанії, які купують газ в Середній Азії</b> – Пакистані, Туркменістані, Казахстані. Вони можуть бронювати українські потужності для транзиту в Європу знову ж таки.</blockquote>
      <p>Виконавчий директор Нафтогазу розповів – наразі <b>є дві великі європейські компанії, які ставили питання про перенесення точок передання газу, щоб отримувати його на українсько-російському кордоні і власноруч бронювати потужності української ГТС.</b> Назви цих компаній поки не розкриваються.</p>
      <blockquote>– Ми займаємо конструктивну і дипломатичну позицію. Вона полягає в тому, що ми відкриті як для європейців, так і для співробітництва з Газпромом, якщо це співробітництво будуватиметься на справедливих європейських правилах.</blockquote>
      <figure>
        <iframe src="https://www.youtube.com/embed/NGXmgFd58Y0" width="500" height="281" data-service="Youtube" scrolling="no"/>
      </figure>
      <p>Нагадамо, раніше в інтерв’ю Фактам ICTV Юрій Вітренко пояснив, <a href="https://fakty.com.ua/ua/ukraine/20191112-ponad-12-mlrd-kompensatsiyi-chomu-gazprom-i-naftogaz-znovu-u-stokgolmskomu-arbitrazhi/">чому Газпром і Нафтогаз знову судяться у Стокгольмському арбітражі.</a> Він розповів, чого вимагають компанії та про які суми йдеться.</p>
    </article>
  </body>
</html>