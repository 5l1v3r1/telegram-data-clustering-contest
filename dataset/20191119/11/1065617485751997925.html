<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.forzaroma.info/news-as-roma/transformer-zaniolo-da-mezzala-a-esterno-ora-e-piu-vicino-alla-porta-e-se-fosse-lui-il-vice-dzeko/"/>
    <meta property="og:site_name" content="Forzaroma.info"/>
    <meta property="article:published_time" content="2019-11-19T11:33:27+00:00"/>
    <meta property="og:title" content="Transformer-Zaniolo: da mezzala a esterno, ora è più vicino alla porta. E se fosse lui il vice-Dzeko?"/>
    <meta property="og:description" content="Era arrivato per fare il centrocampista, ma con Di Francesco e Ranieri ha giocato sulla fascia o trequartista. E anche Mancini si sta convincendo. Fonseca studia le alternative"/>
  </head>
  <body>
    <article>
      <h1>Transformer-Zaniolo: da mezzala a esterno, ora è più vicino alla porta. E se fosse lui il vice-Dzeko?</h1>
      <h2>Era arrivato per fare il centrocampista, ma con Di Francesco e Ranieri ha giocato sulla fascia o trequartista. E anche Mancini si sta convincendo. Fonseca studia le alternative</h2>
      <address><time datetime="2019-11-19T11:33:27+00:00">19 Nov 2019, 11:33</time> by <a rel="author" href="https://www.forzaroma.info/author/marcoprestisimone/" target="_blank">Marco Prestisimone</a></address>
      <p><i>“Franco, Zaniolo lo farei giocare centravanti come Mertens. Può fare una valanga di gol”</i>. È andata più o meno così una delle prime chiacchierate londinesi tra <b>Baldini</b> e Maurizio <b>Sarri</b>. L’attuale allenatore della Juventus un anno fa era già convinto di lasciare il Chelsea a fine stagione e il braccio destro di Pallotta aveva fiutato la possibilità di portarlo alla Roma. E parlandone, Sarri aveva puntato l’attenzione su Nicolò, che tanto gli era piaciuto nei primi sprazzi romanisti. Con un progetto già chiaro in testa: così come aveva fatto con<b> il belga</b> nel Napoli, voleva trasformarlo da esterno ad attaccante. A guardare ieri la partita dell’Italia contro l’Armenia chissà che questa idea non sia diventata più convincente anche agli occhi di <b>Fonseca</b>. Zaniolo è arrivato per diventare la mezzala del futuro – e non è ancora escluso che lo diventi – ma la sua capacità di segnare adesso rende difficile spostarlo più indietro.</p>
      <slideshow>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/32/zaniolo-italia01-644x478.jpeg?v=!--#flastmod%20virtual='/wp-content/uploads/sites/20/2019/11/20/32/zaniolo-italia01-644x478.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/32/zaniolo-italia-03-632x478.jpeg?v=!--#flastmod%20virtual='/wp-content/uploads/sites/20/2019/11/20/32/zaniolo-italia-03-632x478.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/32/zaniolo-italia-02-626x478.jpeg?v=!--#flastmod%20virtual='/wp-content/uploads/sites/20/2019/11/20/32/zaniolo-italia-02-626x478.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/32/zaniolo-chiesa-619x478.jpeg?v=!--#flastmod%20virtual='/wp-content/uploads/sites/20/2019/11/20/32/zaniolo-chiesa-619x478.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/20/zaniolo-italia-armenia01.jpeg?v=!--#flastmod%20virtual='/wp-content/uploads/sites/20/2019/11/20/20/zaniolo-italia-armenia01.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/20/zaniolo-italia-armenia.jpeg?v=!--#flastmod%20virtual='/wp-content/uploads/sites/20/2019/11/20/20/zaniolo-italia-armenia.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/13/zaniolo.jpeg?v=!--#flastmod%20virtual='/wp-content/uploads/sites/20/2019/11/20/13/zaniolo.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/12/whatsapp-image-2019-11-18-at-21-11-14.jpeg?v=!--#flastmod%20virtual='/wp-content/uploads/sites/20/2019/11/20/12/whatsapp-image-2019-11-18-at-21-11-14.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/11/whatsapp-image-2019-11-18-at-21-07-37.jpeg?v=!--#flastmod%20virtual='/wp-content/uploads/sites/20/2019/11/20/11/whatsapp-image-2019-11-18-at-21-07-37.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/20/50/zaniolo-italia-05-718x478.jpeg?v=!--#flastmod%20virtual='/wp-content/uploads/sites/20/2019/11/20/50/zaniolo-italia-05-718x478.jpeg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/52/zaniolo-italia-gettyimages-1188488158-718x478.jpg?v=!--#flastmod%20virtual='/wp-content/uploads/sites/20/2019/11/21/52/zaniolo-italia-gettyimages-1188488158-718x478.jpg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/52/zaniolo-italia-gettyimages-1188488156-718x478.jpg?v=!--#flastmod%20virtual='/wp-content/uploads/sites/20/2019/11/21/52/zaniolo-italia-gettyimages-1188488156-718x478.jpg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/52/zaniolo-italia-gettyimages-1183269321-688x478.jpg?v=!--#flastmod%20virtual='/wp-content/uploads/sites/20/2019/11/21/52/zaniolo-italia-gettyimages-1183269321-688x478.jpg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/52/zaniolo-italia-gettyimages-1183268313-661x478.jpg?v=!--#flastmod%20virtual='/wp-content/uploads/sites/20/2019/11/21/52/zaniolo-italia-gettyimages-1183268313-661x478.jpg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/52/zaniolo-italia-gettyimages-1183268309-848x467.jpg?v=!--#flastmod%20virtual='/wp-content/uploads/sites/20/2019/11/21/52/zaniolo-italia-gettyimages-1183268309-848x467.jpg'--"/>
        </figure>
        <figure>
          <img src="https://images2-gazzanet.gazzettaobjects.it/wp-content/uploads/sites/20/2019/11/21/54/gettyimages-1183269579-594x594.jpg?v=!--#flastmod%20virtual='/wp-content/uploads/sites/20/2019/11/21/54/gettyimages-1183269579-594x594.jpg'--"/>
        </figure>
      </slideshow>
      <p><b>DA DOPPIETTA… A DOPPIETTA</b> – L’esplosione è arrivata con i due gol al Porto negli ottavi di finale di Champions League. Giocava largo a destra nel 4-3-3 dell’ultimo <b>Di Francesco</b> visto che Under era fuori per infortunio e Kluivert ancora non convinceva. Il feeling con <b>Dzeko</b> era evidente e da quel momento a centrocampo non ha mai più giocato. Il bosniaco cercava una spalla dall’addio di Salah e Under ed El Shaarawy avevano colmato solo in parte quel vuoto. <b>Zaniolo</b> è diventato improvvisamente l’uomo perfetto, tanto da segnare 11 gol in 52 partite a poco più di vent’anni. Con l’Armenia un’altra doppietta – la prima in <b>Nazionale</b> – che l’ha reso il più giovane romanista a riuscirci. E pensare che <b>Mancini</b> un giorno prima aveva parlato di lui dicendo: <i>“Per me è un centrocampista”</i>. È vero che ieri un gol arriva da esterno offensivo e uno da mezzala, ma lo è altrettanto che per allontanare dalla porta uno che segna così tanto ci vuole molto coraggio.</p>
      <blockquote>
        <b>
          <a href="https://www.forzaroma.info/news-as-roma/zampa-torna-a-raccontare-la-roma-su-nsl-radio-le-radiocronache-dei-giallorossi/">Tutte le radiocronache dalla Roma in esclusiva sono su Nsl Radio Tv, 90.0 FM. Il commento è affidato alla voce leggendaria di Carlo Zampa. Impossibile mancare – Contenuto sponsorizzato</a>
        </b>
      </blockquote>
      <p><b>VICE-DZEKO?</b> – È per questo che non sembra utopia l’idea di vederlo in qualche occasione al posto di Dzeko al centro dell’attacco della Roma. <b>Kalinic</b> tra ritardo di condizione e infortunio al perone ha avuto poche chance. Così Petrachi ha iniziato a guardarsi intorno e in orbita giallorossa è entrato il nome di Moise <b>Kean</b>. Guarda caso il migliore amico di Zaniolo. L’attaccante però è arrivato quest’estate all’Everton per 30 milioni e gli inglesi non sono disposti a una minusvalenza clamorosa. Una situazione che potrebbe spingere <b>Petrachi</b> e Fonseca a risolvere <b>l’emergenza</b> centravanti così come è stata risolta quella del mediano: adattando il più duttile della rosa. Con <b>Mancini</b> accanto a Veretout ha funzionato alla grande, con Zaniolo potrebbe essere la stessa cosa. Anche perché Under e Perotti sono tornati, Mkhitaryan e Pellegrini lo faranno col Brescia e Kluivert ha dato segnali rassicuranti: un’abbondanza inedita sulla trequarti che incoraggerebbe qualche novità. E che permetterebbe, finalmente, anche a <b>Dzeko</b> di respirare.</p>
    </article>
  </body>
</html>