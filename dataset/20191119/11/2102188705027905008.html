<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/19/653869/"/>
    <meta property="og:site_name" content="Економічна правда"/>
    <meta property="article:published_time" content="2019-11-19T11:45:00+00:00"/>
    <meta property="og:title" content="Міністр енергетики розповів, скільки коштуватиме газ для населення у 2020 році"/>
    <meta property="og:description" content="Ціна на природний газ для населення в першому кварталі 2020 року буде нижчою, ніж була у першому кварталі 2019 року"/>
  </head>
  <body>
    <article>
      <h1>Міністр енергетики розповів, скільки коштуватиме газ для населення у 2020 році</h1>
      <address>
        <time datetime="2019-11-19T11:45:00+00:00">19 Nov 2019, 11:45</time>
      </address>
      <p>Ціна на природний газ для населення в першому кварталі 2020 року буде нижчою, ніж була у першому кварталі 2019 року.</p>
      <p>Про це заявив міністр енергетики та охорони навколишнього середовища Олексій Оржель в <a href="https://www.youtube.com/watch?v=kAGbGp6s-hQ">ефірі</a> програми "Свобода слова" на ICTV.</p>
      <p>"Ми декілька місяців знижували ціни на газ, перед тим, як підвищити їх минулого місяця. Зменшення цін на газ, починаючи з липня, становило понад 30%", — заявив Оржель. </p>
      <p>"Газ є товаром сезонним, тому у зв’язку з сезонністю ціна на газ підвищується. Ми давали можливість людям <a href="https://www.epravda.com.ua/publications/2019/10/7/652320/">придбати дешевший газ влітку</a>. "Нафтогаз" пропонує одну з чотирьох найменших індикативних цін, щоб запропонувати ринку", — додав міністр.</p>
      <p>За його словами, уряд забезпечить меншу ціну у порівнянні з цінами у першому кварталі поточного року.</p>
      <p>"Тобто, у першому кварталі 2020 року ціна на газ буде меншою, ніж у першому кварталі 2019 року", — повідомив Оржель.</p>
      <p>
        <b>Нагадаємо:</b>
      </p>
      <p>
        <i>"Нафтогаз", згідно постанові уряду №485, для визначення ціни газу за ПСО аналізує 4 показники: ціну для комерційних споживачів за минулий місяць, дані МЕРТ щодо середньої митної вартості газу за минулий місяць, середньозважену ціну на Українській енергетичній біржі, ціну за урядовою постановою №867 від 19 жовтня 2018 року</i>
        <i>.</i>
      </p>
      <p>
        <i>Серед вищезазначених пропозицій "Нафтогаз" обирає найнижчу ціну. Найменшою виявилася середня митна вартість газу за минулий місяць – за нею і була визначена вартість газу на вересень.</i>
      </p>
      <p>
        <i>Рік тому Кабмін <a href="https://www.epravda.com.ua/news/2018/10/19/641779/">підвищив ціну на газ для населення</a> на 23%, щоб Україна могла отримати кредит МВФ.</i>
      </p>
      <p>
        <i>Читайте також: <b><a href="https://www.epravda.com.ua/publications/2019/07/18/649791/">Чому подешевшав газ для населення</a></b></i>
      </p>
      <p>Економічна правда</p>
    </article>
  </body>
</html>