<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500255-ministrul-mediului-catre-meteorologi-bucura-foarte-mult-fiu-informat-ninge-intre-ursii-hibernare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T11:08:00+00:00"/>
    <meta property="og:title" content="Ministrul Mediului, către meteorologi: M-aş bucura foarte mult să fiu informat că ninge, ca să intre şi urşii în hibernare"/>
    <meta property="og:description" content="&quot;M-aş bucura foarte, foarte mult să fiu informat, indiferent cât de târziu în noapte, că va ninge, ca să intre şi urşii în hibernare, a declarat, marţi, ministrul"/>
  </head>
  <body>
    <article>
      <h1>Ministrul Mediului, către meteorologi: M-aş bucura foarte mult să fiu informat că ninge, ca să intre şi urşii în hibernare</h1>
      <address><time datetime="2019-11-19T11:08:00+00:00">19 Nov 2019, 11:08</time> by <a rel="author">Redactia</a></address>
      <p><b>"M-aş bucura foarte, foarte mult să fiu informat, indiferent cât de târziu în noapte, că va ninge, ca să intre şi urşii în hibernare, a declarat, marţi, ministrul Mediului, Costel Alexe, prezent la un eveniment organizat de Administraţia Naţională de Meteorologie (ANM). Declarațiile au loc la două zile de la incidentul din Harghita, unde un urs rănit a agonizat 18 ore pe șosea.<br/></b><br/>Ministrul Mediului a participat la sesiunea ştiinţifică anuală a Administraţiei Naţionale de Meteorologie (ANM), cu tema "Extreme meteorologice ale anului 2019", unde a lăudat instituția pentru "profesionalismul apreciat şi la nivel mondial", potrivit Agerpres. <br/><br/>În acest context, el a spus că una dintre puținele persoane cu care corespondează pe WhatsApp după ora 22:00 este directoarea ANM, Elena Mateescu, și că s-ar bucura foarte mult ca aceasta să îl anunțe, oricât de târziu în noapte, că ninge, "ca să intre și urșii în hibernare".<br/><br/>"Vă asigur şi vreau să spun foarte sincer că, în calitate de ministru al Mediului, Apelor şi Pădurilor, aveţi în mine nu doar un sprijin, aveţi în mine un coleg şi în tot ce înseamnă problematica Administraţiei Naţionale de Meteorologie voi fi partener. Cu puţine persoane corespondez pe WhatsApp după ora 22:00, iar doamna Mateescu (Elena Mateescu, director general al ANM, n.r.) este una dintre acele persoane, datorită avertizărilor meteo care mi se aduc la cunoştinţă. M-aş bucura foarte, foarte mult să fiu informat, indiferent cât de târziu în noapte, de către doamna Mateescu, că ninge, ca să intre şi urşii în hibernare", a spus ministrul Mediului.<br/><br/>Un urs a fost lovit, sâmbătă seara, de un autoturism în care se aflau trei persoane, la ieşirea din localitatea Praid, județul Harghita. Animalul, grav rănit sâmbătă, în jurul orei 18.00, a agonizat pe marginea drumului până duminică la prânz, pentru că autoritățile nu reușeau să ia o decizie. Până la urmă, s-a luat decizia ca animalul să fie împușcat pentru a-i curma suferința.</p>
    </article>
  </body>
</html>