<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/turkiye/fetonun-yargitay-ceza-daireleri-genel-sorumlusuna-hapis-cezasi"/>
    <meta property="og:site_name" content="CNN Türk"/>
    <meta property="article:published_time" content="2019-11-19T11:37:49+00:00"/>
    <meta property="og:title" content="Eski Yargıtay üyesi Karayol'a 13 yıl 15 ay hapis cezası"/>
    <meta property="og:description" content="Fetullahçı Terör Örgütü'nün (FETÖ) Yargıtay..."/>
  </head>
  <body>
    <article>
      <h1>Eski Yargıtay üyesi Karayol'a 13 yıl 15 ay hapis cezası</h1>
      <h2>Fetullahçı Terör Örgütü'nün (FETÖ) Yargıtay yapılanmasında ceza daireleri genel sorumlusu olan eski Yargıtay üyesi Muharrem Karayol, "silahlı terör örgütüne üye olma" suçundan 13 yıl 15 ay hapis cezasına çarptırıldı.</h2>
      <address><time datetime="2019-11-19T11:37:49+00:00">19 Nov 2019, 11:37</time> by <a rel="author">AA</a></address>
      <p>İlk derece mahkemesi sıfatıyla <a href="https://www.cnnturk.com/haberleri/yargitay">Yargıtay</a> 9. Ceza Dairesince Yargıtay Genel Kurul Salonu'nda görülen duruşmaya tutuklu sanık Karayol ile avukatı katıldı.</p>
      <p>Esas hakkındaki savunmasında suçlamaları kabul etmeyen Karayol, örgüt üyesi olmadığını öne sürdü.</p>
      <p>Karayol, kendi başarısı ve liyakatıyla Yargıtay'a üye seçildiğini iddia ederek örgüt talimatıyla üye seçildiğine yönelik tespitleri reddetti.</p>
      <p>Hakkındaki yakalama kararını öğrendikten sonra kaçma teşebbüsünde bulunmadığını ve kolluk görevlilerini arayarak teslim olduğunu savunan Karayol, örgüt tarafından desteklenmediğini, meslek hayatı boyunca kimseden talimat almadığını iddia etti.</p>
      <p>Karayol ve sanık avukatının savunmalarını tamamlamaları üzerine duruşmaya ara verildi.</p>
      <p>
        <b>Karar</b>
      </p>
      <p>Daha sonra Yargıtay 9. Ceza Dairesi heyetinin aldığı karar, mahkeme heyetine başkanlık yapan Daire Üyesi Abdurrahman Orkun Dağ tarafından açıklandı.</p>
      <p>Muharrem Karayol'a, "<a href="https://www.cnnturk.com/haberleri/feto">FETÖ</a>'ye üye olmak" suçundan, Türk Ceza Kanunu'nun (TCK) 314/2. maddesi gereğince alt sınırdan uzaklaşarak 9 yıl 6 ay hapis cezası veren mahkeme heyeti, terör suçlarında cezanın yarı oranında artırılmasını öngören 3713 sayılı Terörle Mücadele Kanunu'nun 5/1. maddeleri uyarınca cezayı 13 yıl 15 aya çıkardı.</p>
      <p>Yargılama aşamasında suçlamaya yönelik pişmanlık gözlenmediği gerekçesiyle TCK'nin 62. maddesindeki indirimi uygulamayan mahkeme heyeti, Karayol'un tutukluluk halinin devamına da hükmetti.</p>
      <p>Bu karara karşı temyiz yolu açık bulunuyor. Temyize gidilmesi durumunda talebi, Yargıtay Ceza Genel Kurulu görüşecek.</p>
      <related>
        <h4>ilgili haberler</h4>
        <a href="https://www.cnnturk.com/video/turkiye/acik-unutulan-kamyon-kasasi-can-aldi"/>
        <a href="https://www.cnnturk.com/video/turkiye/mertin-mayin-bulan-droneu-vietnamda"/>
        <a href="https://www.cnnturk.com/video/turkiye/seyitler-koyunun-su-cilesi-suruyor"/>
      </related>
    </article>
  </body>
</html>