<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622303/%D8%A7%D9%84%DA%AF%D9%88%DB%8C-%D8%BA%D8%B0%D8%A7%DB%8C%DB%8C-%D9%86%D8%A7%D8%B3%D8%A7%D9%84%D9%85-%D9%88-%D9%BE%D8%B1%D8%AE%D8%A7%D8%B4%DA%AF%D8%B1%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:58:00+00:00"/>
    <meta property="og:title" content="الگوی غذایی ناسالم و پرخاشگری"/>
    <meta property="og:description" content="عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی گفت: تغییرات در رژیم غذایی می‌تواند تغییراتی در خلق و خو و رفتار افراد ایجاد کند و الگوی غذایی سالم می‌تواند سرمنشا پرخاشگری باشد."/>
  </head>
  <body>
    <article>
      <h1>الگوی غذایی ناسالم و پرخاشگری</h1>
      <address>
        <time datetime="2019-11-19T11:58:00+00:00">19 Nov 2019, 11:58</time>
      </address>
      <p>
        <i>عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی گفت: تغییرات در رژیم غذایی می‌تواند تغییراتی در خلق و خو و رفتار افراد ایجاد کند و الگوی غذایی سالم می‌تواند سرمنشا پرخاشگری باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>ساره حسینی با بیان اینکه تغییرات در رژیم غذایی می‌تواند تغییراتی در خلق و خو و رفتار افراد ایجاد کند، اظهار کرد: تغییر الگوی غذایی افراد جامعه به خصوص نوجوانان و جوانان و روند رو به رشد استفاده از فست فودها و غذاهای فرآوری شده دارای نگهدارنده و رنگ‌های مصنوعی و متعاقبا کاهش مصرف خشکبار، میوه و سبزی علاوه بر اثرات سوئی که بر عملکرد سیستم گوارشی دارد برخلق و خو و رفتار مصرف‌کنندگان نیز تاثیرگذار است.</p>
      <p>وی افزود: مصرف غذا و خوراکی‌هایی که عمدتا دارای میزان زیادی قند، چربی و کافئین هستند باعث ایجاد اضطراب شده و تحریک‌پذیری و پرخاشگری را افزایش می‌دهد و می‌تواند عامل ایجادکننده تنش در افراد باشد.</p>
      <p>عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی بیان کرد: مصرف مکرر فست فودها و نوشیدنی‌های ناسالم سبب عملکرد نادرست تریپتوفان در مغز شده و علائمی مانند افسردگی، اضطراب، تحریک‌پذیری، پرخاشگری و ستیزه‌جویی در فرد ایجاد می‌کند.</p>
      <p>حسینی ادامه داد: تریپتوفان، اسید آمینه‌ای است که پیش ماده تولید سروتونین بوده و سروتونین عامل احساس شادی، رضایت و آرامش است.</p>
      <p>وی با بیان اینکه تریپتوفان تنها از راه مواد غذایی نظیرگوشت مرغ، ماهی و میگو، گوشت قرمز، ماش و جو به بدن وارد شده و در خود بدن سنتز نمی‌شود، افزود: ویتامین B و ویتامینD روند تبدیل تریپتوفان به سروتین را افزایش می‌دهند، در نتیجه مصرف مواد غذایی دارای این ویتامین‌ها مانند حبوبات، اسفناج، جعفری، کاهو، میوه و جگر می‌تواند باعث ایجاد حالت آرامش و رضایت خاطر در مصرف‌کننده شود.</p>
      <p>عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی بیان کرد: تحقیقات دانشمندان نشان داده است که احساس خوشحالی ایجاد شده در مغز پس از مصرف هشت وعده میوه و سبزیجات در روز برابر با خوشحالی یافتن شغل در افراد جویای کار می‌شود.</p>
      <p>حسینی اظهار کرد: یکی دیگر از مضرات استفاده از فست فودها و غذاهای فرآوری شده ایجاد احساس سیری کاذب در مصرف‌کننده است که خود عامل کاهش مصرف مواد مغذی مورد نیاز بدن می‌شود.</p>
      <p>وی افزود: کمبود این مواد مغذی و همچنین ریزمغذی‌هایی مانند منیزیوم، آهن، سلنیم و روی نیز می‌تواند در تغییر خلق و خو اثرگذار باشد، کمبود این ریزمغذی‌ها در بروز حالت‌های عصبی و گاهی افسردگی دخیل بوده و در مواردی نیز باعث کاهش توانایی یادگیری و مشکلات روحی و روانی در فرد می‌شود.</p>
      <p>عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی خاطرنشان کرد: نتایج تحقیقات نشان می‌دهد افرادی که میزان کمتری اسیدهای چرب امگا ۳ از طریق غذا دریافت کرده‌اند، نسبت به دیگران رفتار متغیرتر و دیدگاه منفی‌تری دارند و دارای علائم خفیف افسردگی نیز هستند؛ در عین حال افرادی که میزان بیشتری اسیدهای امگا ۳ مصرف کردند، نسبت به سایرین سازگارترند.</p>
      <p>حسینی اظهار کرد: حذف خشکبار و آجیل مانند انجیر خشک، توت خشک، کشمش، برگه زردآلو، بادام، خرما، پسته، کنجد و فندق از برنامه غذایی افراد نیز می‌تواند باعث تغییر خلق و خوی فرد شود چراکه خشکبار سرشار از آهن، منیزیوم و سلنیم و.. بوده و کاهش دریافت این ریزمغذی‌ها در فرد باعث افسردگی، بی‌حوصلگی، عدم توان تصمیم‌گیری صحیح و پرخاشگری می‌شود.</p>
      <p>وی افزود: استفاده از ادویه‌هایی مانند زردچوبه نیز بر خلق و خوی مصرف‌کننده تاثیر مثبت دارد و باعث ایجاد آرامش روانی، بهبود خلق و خو، رفتار و شخصیت اشخاص شده و افسردگی و غم را برطرف می‌کند.</p>
      <p>عضو گروه پژوهشی مجتمع تحقیقات گیاهان دارویی جهاددانشگاهی خراسان جنوبی یادآور شد: می‌توان با اختصاص سهم بیشتر میوه و سبزیجات در سبد غذایی خانواده و کاهش مصرف فست فودها و غذاهای فرآوری شده به ایجاد آرامش روانی، کاهش افسردگی وکاهش تنش و پرخاشگری به مرور زمان کمک کرد.</p>
    </article>
  </body>
</html>