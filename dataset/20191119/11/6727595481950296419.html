<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rajasthan-election-results-congress-leading-in-several-wards-bjp-gets-a-jolt-343.html"/>
    <meta property="og:site_name" content="DoolNews"/>
    <meta property="article:published_time" content="2019-11-19T11:23:00+00:00"/>
    <meta property="og:title" content="രാജസ്ഥാന്‍ തദ്ദേശ തെരഞ്ഞെടുപ്പില്‍ കോണ്‍ഗ്രസിന് വന്‍ മുന്നേറ്റം; ബി.ജെ.പിക്ക് തിരിച്ചടി"/>
    <meta property="og:description" content="Rajasthan Election India ജയ്പൂര്‍: രാജസ്ഥാനിലെ 49 തദ്ദേശ സ്വയം ഭരണ സ്ഥാപനങ്ങളിലേക്കുള്ള വോട്ടെണ്ണല്‍ പുരോഗമിക്കവേ വന്‍ മുന്നേറ്റവുമായി കോണ്‍ഗ്രസ്. ചുരുവിലും സന്‍ഗോഡിലും ഫ"/>
  </head>
  <body>
    <article>
      <h1>രാജസ്ഥാന്‍ തദ്ദേശ തെരഞ്ഞെടുപ്പില്‍ കോണ്‍ഗ്രസിന് വന്‍ മുന്നേറ്റം; ബി.ജെ.പിക്ക് തിരിച്ചടി</h1>
      <address><time datetime="2019-11-19T11:23:00+00:00">19 Nov 2019, 11:23</time> by <a rel="author">ന്യൂസ് ഡെസ്‌ക്</a></address>
      <p>ജയ്പൂര്‍: രാജസ്ഥാനിലെ 49 തദ്ദേശ സ്വയം ഭരണ സ്ഥാപനങ്ങളിലേക്കുള്ള വോട്ടെണ്ണല്‍ പുരോഗമിക്കവേ വന്‍ മുന്നേറ്റവുമായി കോണ്‍ഗ്രസ്. ചുരുവിലും സന്‍ഗോഡിലും ഫലോദി സിരോഹിയിലും ബി.ജെ.പിയെ പിന്തള്ളി കോണ്‍ഗ്രസ് സ്ഥാനാര്‍ത്ഥികള്‍ മുന്നിലാണ്. കൈതുന്‍ വാര്‍ഡിലും കോണ്‍ഗ്രസ് മുന്നിലാണ്.</p>
      <p>293 സീറ്റുകളില്‍ കോണ്‍ഗ്രസും 212 സീറ്റില്‍ ബി.ജെ.പിയും 106 ഇടങ്ങളില്‍ സ്വതന്ത്രരുമാണ് മുന്നേറുന്നത്. 49 തദ്ദേശ സ്വയംഭരണ സ്ഥാപനങ്ങളിലായി മൊത്തം 2,105 വാര്‍ഡുകളാണ് ഉള്ളത്.</p>
      <p>ഫലോദി മണ്ഡലത്തിലെ 38 വാര്‍ഡുകളില്‍ 27 വാര്‍ഡുകളില്‍ കോണ്‍ഗ്രസിനാണ് വിജയം. ഇവിടെ ഒന്‍പതിടത്ത് ബി.ജെ.പിയും നാല് ഇടത്ത് സ്വതന്ത്രരും വിജയിച്ചു. ഇവിടെ 40 വാര്‍ഡുകളിലേക്കാണ് തെരഞ്ഞെടുപ്പ് നടന്നത്.</p>
      <p>സിരോഹി മുനിസിപ്പല്‍ ബോഡിയിലേക്ക് നടന്ന തെരഞ്ഞെടുപ്പില്‍ കോണ്‍ഗ്രസിന് 22 സീറ്റുകളും ബി.ജെ.പിക്ക് 9 സീറ്റുകളും ലഭിച്ചു. കോണ്‍ഗ്രസിന്റെ സന്യാം ലോധയാണ് ഇവിടെ ജയിച്ചത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>മംഗ്രോള്‍ മുനിസിപ്പല്‍ തെരഞ്ഞെടുപ്പില്‍ വാര്‍ഡ് ഒന്നില്‍ കോണ്‍ഗ്രസിന്റെ സുമന്‍ വിജയിച്ചു. വാര്‍ഡ് രണ്ടില്‍ മമത സുമനാണ് വിജയം. വാര്‍ഡ് മൂന്നില്‍ ബി.ജെ.പി സ്ഥാനാര്‍ത്ഥി അങ്കിത് നാലാം വാര്‍ഡില്‍ ബി.ജെ.പിയുടെ സീമയും അഞ്ചാം വാര്‍ഡില്‍ നിന്ന് കോണ്‍ഗ്രസിന്റെ ഹേമന്ത് യാദവും വിജയിച്ചു.</p>
      <related>
        <a href="https://www.doolnews.com/we-supported-hindutva-when-you-weren-t-even-born-sena-s-fresh-salvo-at-bjp.html?utm_source=doolnews&amp;utm_medium=related"/>
      </related>
      <p>ബന്‍സ്വരയിലെ 16ാം വാര്‍ഡില്‍ കോണ്‍ഗ്രസ് ബി.ജെ.പി സ്ഥാനാര്‍ത്ഥികള്‍ക്ക് തുല്യ വോട്ടാണ് ലഭിച്ചത്. കോണ്‍ഗ്രസിന്റെ ശങ്കര്‍ലാലിനും ബി.ജെ.പിയുടെ കിരണിനും 292 വോട്ട് വീതം ലഭിച്ചു.</p>
      <p>ചുരുവില്‍ 1 മുതല്‍ 15 വരെയുള്ള വാര്‍ഡുകളിലേക്കുള്ള ഫലം പ്രഖ്യാപിച്ചപ്പോള്‍ ഒരിടത്ത് സ്വതന്ത്ര സ്ഥാനാര്‍ത്ഥിയും ബാക്കി പതിനാലിടത്ത് കോണ്‍ഗ്രസിനുമാണ് മുന്നേറ്റം. ഇവിടെ ബി.ജെ.പിക്ക് ഒരു സീറ്റ് പോലും ലഭിച്ചില്ല.</p>
      <p>ജോധ്പൂരില്‍ വോട്ടെണ്ണല്‍ ആരംഭിക്കുമ്പോള്‍ ആദ്യ ഫലം കോണ്‍ഗ്രസിന് അനുകൂലമാണ്. ഇവിടെ അഞ്ചിടങ്ങളില്‍ കോണ്‍ഗ്രസ് സ്ഥാനാര്‍ത്ഥികള്‍ വിജയിച്ചു കഴിഞ്ഞു.</p>
      <p>ശ്രീഗംഗനഗര്‍ മണ്ഡലത്തില്‍ കോണ്‍ഗ്രസ് മുന്നിലാണ്. വാര്‍ഡ് 1 ല്‍ നിന്ന് സലിം ഖുറേഷിയും വാര്‍ഡ് 2 ല്‍ നിന്നുള്ള മുഹമ്മദ് ഫാറൂഖും വിജയിച്ചു. ഭരത്പൂരിലെ 40-ാം വാര്‍ഡില്‍ നിന്ന് സ്വതന്ത്ര സ്ഥാനാര്‍ത്ഥി ചന്ദ പാണ്ട വിജയിച്ചു. ബിക്കാനറിലെ പോസ്റ്റല്‍ വോട്ടുകള്‍ എണ്ണിക്കഴിഞ്ഞപ്പോള്‍ അഞ്ചാം വാര്‍ഡില്‍ കോണ്‍ഗ്രസ് മുന്നിലാണ്.</p>
      <p>കോണ്‍ഗ്രസ് ഭരിക്കുന്ന സംസ്ഥാനത്ത് ആകെ 7,944 സ്ഥാനാര്‍ത്ഥികള്‍ മത്സരരംഗത്തുണ്ട്. പ്രധാന മത്സരം കോണ്‍ഗ്രസും പ്രധാന പ്രതിപക്ഷമായ ബി.ജെ.പിയും തമ്മിലാണ്.</p>
      <p>തദ്ദേശ സ്വയംഭരണ സ്ഥാപനങ്ങളുടെ ചെയര്‍മാനേയും ഡെപ്യൂട്ടി ചെയര്‍മാനേയും യഥാക്രമം നവംബര്‍ 26, 27 തീയതികളില്‍ തെരഞ്ഞെടുക്കും.</p>
      <p>തദ്ദേശസ്ഥാപനങ്ങളിലെ 2105 വാര്‍ഡ് കൗണ്‍സിലര്‍മാരെ തെരഞ്ഞെടുക്കുന്നതിനുള്ള വോട്ടെടുപ്പ് നവംബര്‍ 16 നാണ് നടന്നത്. മൊത്തം വോട്ടിംഗ് ശതമാനം 71.53 ആയിരുന്നു. അജ്മീര്‍ ജില്ലയിലെ നസിരാബാദ് മുനിസിപ്പാലിറ്റിയില്‍ 91.67 ശതമാനം പോളിംഗ് രേഖപ്പെടുത്തി. ഉദയ്പൂര്‍ മുനിസിപ്പല്‍ കോര്‍പ്പറേഷനിലായിരുന്നു ഏറ്റവും കുറഞ്ഞ പോളിംഗ്.</p>
      <p>2014 ല്‍ നടന്ന തെരഞ്ഞെടുപ്പില്‍ 49 ല്‍ 37 ഇടത്തും ബി.ജെ.പിക്കായിരുന്നു വിജയം. കോണ്‍ഗ്രസിന് ആറിടത്ത് മാത്രമായിരുന്നു വിജയിക്കാനായത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/IZ8UzoJeXnQ" width="527" height="309" data-service="Youtube" scrolling="no"/>
      </figure>
    </article>
  </body>
</html>