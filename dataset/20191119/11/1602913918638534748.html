<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/companii/energie/hidroelectrica-perla-statului-roman-si-cel-mai-mare-producator-de-energie-electrica-din-romania-afaceri-de-3-3-mld-lei-la-noua-luni-din-2019-profit-net-de-1-3-mld-lei-in-scadere-cu-21-18594531"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T11:13:39+00:00"/>
    <meta property="og:title" content="Hidroelectrica, “perla” statului român şi cel mai mare producător de energie electrică din România, afaceri de 3,3 mld. lei la nouă luni din 2019. Profit net de 1,3 mld. lei, în scădere cu 21%"/>
    <meta property="og:description" content="Hidroelectrica, cel mai mare producător de energie electrică din România şi cea mai valoroasă companie din portofoliul statului român, încheie primele nouă luni din 2019 cu afaceri de 3,3 miliarde de lei, în urcare cu 2% faţă de aceeaşi perioadă din 2018, în timp ce profitul net s-a diminuat cu 22% la 1,3 mld. lei. Spre comparaţie profitul brut a scăzut cu 1,3%."/>
  </head>
  <body>
    <article>
      <h1>Hidroelectrica, “perla” statului român şi cel mai mare producător de energie electrică din România, afaceri de 3,3 mld. lei la nouă luni din 2019. Profit net de 1,3 mld. lei, în scădere cu 21%</h1>
      <address><time datetime="2019-11-19T11:13:39+00:00">19 Nov 2019, 11:13</time> by <a rel="author" href="https://www.zf.ro/autor/liviu-popescu" target="_blank">Liviu Popescu</a></address>
      <p>Hidroelectrica, cel mai mare producător de energie electrică din România şi cea mai valoroasă companie din portofoliul statului român, încheie primele nouă luni din 2019 cu afaceri de 3,3 miliarde de lei, în urcare cu 2% faţă de aceeaşi perioadă din 2018, în timp ce profitul net s-a diminuat cu 22% la 1,3 mld. lei. Spre comparaţie profitul brut a scăzut cu 1,3%.</p>
      <p>“Cota efectivă de impozitare mult mai mare din primele nouă luni ale anului 2019 a fost determinată de obligaţiile fiscale suplimentare înregistrate de companie ca urmare a utilizării sumei de 1.574,2 milioane lei din rezerva din reevaluare realizată neimpozitată anterior, pentru acoperirea pierderilor aferente ajustărilor de depreciere pentru investiţiile complexe istorice”, se arată în raportul trimestri al Fondului Proprietatea, acţionar minoritar al companiei.</p>
      <p>În primele nouă luni ale anului energia electrică livrată din producţie proprie a fost de 11,99 TWh, în scădere comparativ cu 13,81 TWh în cursul primelor nouă luni din 2018, în timp ce energia electrică totală vândută a ajuns la 12,91 TWh, în scădere faţă de 14,33 TWh.</p>
      <p>“În cursul perioadei, preţul mediu realizat al energiei electrice vândute a fost de aproximativ 225 Lei/Mwh, în creştere cu 13,1% faţă de 9L 2018, în timp ce scăderea de 13,2% a energiei electrice vândute din producţie proprie a fost determinată în principal de un nivel relativ redus de hidraulicitate în cel de-al treilea trimestru al anului comparativ cu perioada similară din 2018”, arată Fondul Proprietatea.</p>
      <p>Conform companiei, în perioada iulie-septembrie nivelul mediu de hidraulicitate al Dunării a fost de aproximativ 70% comparativ cu perioada asemănătoare din 2018, în timp ce pentru râul Olt acesta a fost de doar 58% comparativ cu perioada similară din 2018. “La sfârşitul lui septembrie 2019 poziţia netă de numerar a companiei era de 2,52 miliarde Lei”.</p>
      <p>Hidroelectrica convoacă acţionarii pe 12 decembrie pentru a aproba printre altele achiziţionarea unor servicii juridice pentru procedura de ofertă publică, se arată în convocatorul publicat pe siteul companiei.</p>
      <p>„Aprobarea achiziţionării de Hidroelectrica a unor servicii avocaţiale de consultanţă şi asistenţă juridică ale unui consultant juridic internaţional care va întreprinde toate măsurile necesare în scopul îndeplinirii cerinţelor impuse pe pieţe de capital în legătură cu procedura de ofertă publică prevăzută de H.G nr. 1066/2013 cu modificările şi completările ulterioare“, se arată la punctul 9 al convocatorului.</p>
      <p>Astfel, compania evaluată de acţionarul minoritar Fondul Proprietatea la circa 21 miliarde de lei este cu un pas mai aproape de intrarea pe piaţa de capital în contextul în care guvernul PNL, cel care prin intermediul Ministerului Economiei şi al Energiei are 80% din capitalul companiei, scrie în programul de guvernare că unul dintre obiectivele noului executiv este cel legat de listarea acestei companii.</p>
      <p>De asemenea, compania vrea ca acţionarii să voteze şi aprobarea unor servicii de consultanţă aferente procesului de fuziune şi achiziţie pentru CEZ şi pentru filialele Enel, se arată în convocatorul publicat pe site-ul companiei.</p>
      <p>Aceasta este cea de-a doua convocare pe marginea acestui subiect pe care Hidroelectrica o transmite către acţionari în contextul în care la precedenta adunare a acţionarilor, respectiv cea din septembrie 2019, nu a fost întrunit cvorumul necesar.</p>
      <p>În acea perioadă, ieşirea de la guvernare a ALDE şi refuzul preşedintelui Iohannis de a numi ministrul propus de guvernul PSD a determinat ca statul român, acţionarul majoritar al Hidroelectrica, să nu aibă reprezentant în AGA.</p>
      <p>ZF a scris în vara acestui an că procesul de vânzare a activelor Enel de către Fondul Proprietatea s-a intensificat în contextul în care mai mulţi investitori s-au interesat de aceste active. Pe de altă parte, CEZ România a anunţat oficial că este la vânzare, fiind vorba de o straregie regională care implică vânzarea unor operaţiuni din mai multe ţări, pentru a se concentra în Cehia.</p>
      <p>Prin urmare, pe fondul numirii noului guvern, condus de premierul PNL Ludovic Orban, dar şi în contextul comasării Ministerului Energiei cu cel al Economiei, Hidroelectrica, „perla statului român“ şi visul oricărui investitor la bursă, îşi cheamă din nou proprietarii, cărora le va propune câteva puncte pe ordinea de zi, suplimentare celor din toamnă.</p>
      <p>„Aprobarea achiziţionării de către SPEEH Hidroelectrica SA a unor servicii avocaţionale de consultanţă având în vedere obiectivul societăţii de a-şi diversifica portofoliul de producţie prin proiecte noi, atât prin transfer de business, achiziţie de participaţii şi/sau achiziţie de acţiuni sau active ale altor societăţi, respectiv UCM Reşiţa SA“, se arată în convocator.</p>
    </article>
  </body>
</html>