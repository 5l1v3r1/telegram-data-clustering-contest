<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.apparata.nl/nieuws/wereld-toilet-dag-van-poepdoos-tot-dr-loo-33171"/>
    <meta property="og:site_name" content="Apparata"/>
    <meta property="article:published_time" content="2019-11-19T11:05:00+00:00"/>
    <meta property="og:title" content="Wereld toilet dag: van poepdoos tot Dr. Loo"/>
    <meta property="og:description" content="Jouw toilet wacht een revolutie en wordt jouw persoonlijke dokter."/>
  </head>
  <body>
    <article>
      <h1>Wereld toilet dag: van poepdoos tot Dr. Loo</h1>
      <h2>Jouw toilet wacht een revolutie en wordt jouw persoonlijke dokter.</h2>
      <address><time datetime="2019-11-19T11:05:00+00:00">19 Nov 2019, 11:05</time> by <a rel="author" href="https://www.apparata.nl/nieuws/author/robertkroes" target="_blank">robertkroes</a></address>
      <p>Op Wereld Toilet Dag willen we je natuurlijk geen sh*t verkopen. Daarom staan we even stil bij de ontwikkelingen van het toilet. Als het aan onderzoekers ligt vindt er in het kleinste kamertje namelijk een metamorfose plaats van ‘poepdoos’ naar ‘Dr. Loo’. Die gedachte klinkt gek, maar als je beseft dat we gemiddeld zo’n 6 tot 8 keer per dag naar het toilet gaan en in totaal 3 jaar van ons leven in ‘kamer 100’ verblijven is het logisch dat we die tijd nuttig besteden.</p>
      <p>Bloo is een van de fabrieken onder het Henkel-concern en voorlopig vooral bekend om hun schoonmaakmiddelen voor het toilet. Als het aan futuroloog James Wallman ligt komt daar verandering in. Hij verzorgde ter ere van Wereld Toilet Dag voor Bloo een toekomstvisie voor het toilet en als hij het bij het rechte eind heeft gaat er nogal wat gebeuren in het kamertje met de meeste privacy.</p>
      <p>In de pot worden diverse sensoren gebouwd waarmee de achtergelaten ‘boodschap’ direct kan worden geanalyseerd. Een vitaminetekort, aanwijzingen voor diabetes of andere dieetsuggesties verschijnen direct via het hologramscherm dat in de achterwand van het watercloset wordt geïntegreerd. Daarmee zijn we er echter nog niet.</p>
      <p>De toiletbril is namelijk tegen de tijd dat Wallman zijn visie in de praktijk terug zal zien omgevormd tot een andere dimensie in gezondheidschecks. Hartslag, bloeddruk en temperatuur worden direct even gemeten. Handig voor de opscheppers, die kunnen direct aantonen dat het ‘zo lekker is dat ze het er koud van krijgen’.</p>
      <p>Natuurlijk hoeft niet alles even serieus te zijn. Er is ook een spraakherkenning ingebouwd zodat je op het toilet een beetje kunt babbelen als je het spelen met jouw mobieltje beu bent.</p>
      <p>Uiteraard is het oppassen voor <a href="https://www.apparata.nl/nieuws/lullige-fout-van-smartwatch-gebruiker-zorgt-voor-rode-oortjes-30193">ongewenste bij-effecten</a>. Ook is het niet bekend of er iets aan de <a href="https://www.apparata.nl/nieuws/een-schtverhaal-dit-wist-je-vast-niet-over-de-wc-video-30834">andere hygiëne-problemen</a> op de pot gedaan kan worden. We hebben nog even de tijd om aan het idee te wennen, want Wallman verwacht dat de plee van de toekomst pas in 2050 te bewonderen zal zijn. Tot die tijd kan je wel uit de voeten met de nieuwste biologisch afbreekbare toiletreiniger die Bloo (niet geheel) toevallig vandaag lanceerde.</p>
      <p>Bron: <a href="https://metro.co.uk/2019/11/19/toilet-of-the-future-will-give-you-mot-health-check-while-you-poop-11176239/?ito=newsnow-feed">Metro UK</a><br/>Foto: <a href="http://www.bloo.com/en/home.html">Bloo</a></p>
    </article>
  </body>
</html>