<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057663_megszavaztak-az-uj-szakkepzesi-torvenyt--a-szulo-kotelessege-lesz-hogy-18-eves-korig-tanuljon-a-gyereke"/>
    <meta property="og:site_name" content="Népszava"/>
    <meta property="article:published_time" content="2019-11-19T11:28:00+00:00"/>
    <meta property="og:title" content="Megszavazták az új szakképzési törvényt – A szülő kötelessége lesz, hogy 18 éves korig tanuljon a gyereke"/>
    <meta property="og:description" content="A törvényjavaslat ellen szakmai szervezetek egész sora tiltakozott, a kormánypárti többséget ez (is) hidegen hagyta."/>
  </head>
  <body>
    <article>
      <h1>Megszavazták az új szakképzési törvényt – A szülő kötelessége lesz, hogy 18 éves korig tanuljon a gyereke</h1>
      <address><time datetime="2019-11-19T11:28:00+00:00">19 Nov 2019, 11:28</time> by <a rel="author" href="https://nepszava.hu/szerzo/juhasz-daniel/" target="_blank">Juhász Dániel</a></address>
      <p>
        <b>A törvényjavaslat ellen szakmai szervezetek egész sora tiltakozott, a kormánypárti többséget ez (is) hidegen hagyta.</b>
      </p>
      <p>Az Országgyűlés 119 igen, 40 nem szavazattal és 15 tartózkodás mellett fogadta el kedden Palkovics László innovációért és technológiáért felelős miniszter törvényjavaslatát a szakképzésről, amely a 2011-ben elfogadott elődjét váltja fel – közölte az MTI.</p>
      <p>Ahogy arról a Népszava több alkalommal is beszámolt, az új szakképzési törvény ellen civil szakmai szervezetek és szakszervezetek is tiltakoztak, mindhiába. Érdekképviseleti oldalról az egyik leginkább kifogásolt elem, hogy a szakképzési intézményekben dolgozók <a href="https://nepszava.hu/3056071_teljesen-kiszolgaltatotta-teszik-a-szakoktatokat"><b>elveszítik közalkalmazotti státuszukat</b></a>, foglalkoztatásuk a Munka törvénykönyve alá kerül, így több jogi védettségtől elesnek és a rabszolgatörvényt is alkalmazni lehet rájuk.</p>
      <p>Legutóbb Hollik István KDNP-s képviselő<b> <a href="https://nepszava.hu/3056884_a-szuloket-buntetne-a-kdnp-ha-nem-szerez-szakmat-a-gyerek">módosító javaslata</a></b> – amit ugyancsak elfogadott a parlament – borzolta a kedélyeket: a törvényt azzal egészítették ki, hogy a szülőnek kell gondoskodnia arról, hogy gyermeke 18 éves koráig, de legalább egy részszakma megszerzéséig iskolába járjon – akkor is, ha már nem tanköteles (az Orbán-kormány 2012-ben 16 évre csökkentette a tankötelezettség korhatárát). Ha a szülő ennek nem tesz eleget, a gyerek után járó valamennyi támogatást elvehetik.</p>
      <p>Mindemellett átalakul a szakképzés<b> <a href="https://nepszava.hu/3054140_oktober-vegen-jon-az-uj-szakkepzesi-torveny-tanarok-veszithetik-el-kozalkalmazotti-statuszukat">irányítási rendszere</a></b>, a képzések hossza, a szakképző intézmények megnevezése is:  a 2020/2021-es tanévtől a szakképző intézményeknek két típusa lesz, az 5 éves technikum és a 3 éves szakképző iskola. A diákok a cégeknél a jövő tanévtől már munkaviszony keretében fognak részt venni a gyakorlaton.<b> <a href="https://nepszava.hu/3049035_uj-tanev-uj-kozpontositas-elzarja-a-szakmaszerzes-rovid-utjait-a-kormany">Átalakul az Országos Képzési Jegyzék (OKJ)</a></b> is, ami kétpilléres lesz: a mintegy 170 „alapszakmát” csak az iskolarendszerben, szakképző intézményekben lehet majd tanulni. A rövidebb idejű, adott célterületre fókuszáló speciális képzéseket – amelyek az alap szakképesítésekre is épülhetnek – pedig csak a felnőttképzés keretében.</p>
      <p>A Pedagógusok Szakszervezete november 30-ra<b> <a href="https://nepszava.hu/3056955_semmire-sem-hajlando-a-kormany-november-vegen-tuntetnek-a-pedagogusok">demonstrációt hirdetett</a> </b>Budapesten, egyebek mellett a szakképzési rendszer egyeztetés és társadalmi vita nélküli átalakítása miatt. </p>
    </article>
  </body>
</html>