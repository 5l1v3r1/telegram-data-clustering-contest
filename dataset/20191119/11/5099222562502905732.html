<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23500323-casa-alba-respinge-speculatiile-legate-starea-sanatate-lui-trump-controlul-medical-fost-unul-rutina.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T11:39:00+00:00"/>
    <meta property="og:title" content="Casa Albă respinge speculațiile legate de starea de sănătate a lui Trump: Controlul medical a fost unul de rutină"/>
    <meta property="og:description" content="Examenul medical la care a fost suspus, sâmbătă, Donald Trump a fost unul ”de rutină”, preşedintele american nefiind tratat pentru nicio problemă urgentă sau suferinţă acută, a"/>
  </head>
  <body>
    <article>
      <h1>Casa Albă respinge speculațiile legate de starea de sănătate a lui Trump: Controlul medical a fost unul de rutină</h1>
      <address><time datetime="2019-11-19T11:39:00+00:00">19 Nov 2019, 11:39</time> by <a rel="author">Redactia</a></address>
      <p><b>Examenul medical la care a fost suspus, sâmbătă, Donald Trump a fost unul ”de rutină”, preşedintele american nefiind tratat pentru nicio problemă urgentă sau suferinţă acută, a explicat medicul său, transmite Agerpres.</b><br/><br/>Vizita neaşteptată a lui Trump la Centrul medical militar Walter Reed a declanşat întrebări pe reţelele sociale şi zvonuri că ar fi fost determinată de dureri în piept pe care le-ar fi simţit miliardarul în vârstă de 73 de ani.<br/><br/>”Anticipând un foarte ocupat 2020, Preşedintele profită de avantajul unui weekend liber aici în Washington, D.C., pentru a începe părţi din examenul său medical anual de rutină la Walter Reed”, anunţa sâmbătă secretarul de presă al Casei Albe, Stephanie Grisham.<br/><br/>Preşedintele a petrecut la centrul medical ceva mai mult de o oră, pentru ”examene, analize şi discuţii” cu personalul medical, a precizat luni comandantul de marină Sean Conley, medicul lui Trump, conform unui comunicat dat publicităţii de Casa Albă.<br/><br/>”În pofida unor speculaţii, preşedintele nu a simţit nicio durere în piept, nici nu a fost examinat sau tratat pentru vreo problemă urgentă sau acută”, a adăugat medicul, mai notând că, ”mai precis, el nu a fost supus niciunei evaluări cardiace sau neurologice de specialitate”.<br/><br/>Examenul a fost ”un control de rutină, ca parte a îngrijirii primare regulate, preventive pe care o primeşte pe tot parcursul anului”, a mai spus Conley, explicând că, din cauza incertitudinilor agendei, vizita nu a fost anunţată public.<br/><br/>Medicul a mai precizat că, potrivit Institutului Naţional al Inimii, Plămânului şi Sângelui, nivelul colesterolului total al lui Trump este de 165, cel al colesterolului HDL de 70, al LDL de 84 şi al colesterolului non-HDL de 95, valori care sunt considerate normale.<br/><br/>Într-o postare duminică pe Twitter, Donald Trump a spus că a început ”prima fază a examenului medical anual”, la Centrul medical militar Walter Reed, unde sunt unii din cei mai buni doctori din lume.<br/><br/>”Totul foarte bine (grozav!). Voi finaliza anul viitor!”, a adăugat el pe Twitter.<br/><br/>La precedentul control medical al lui Trump în februarie, Conley a stabilit că preşedintele are o ”stare de sănătate foarte bună”. Donald Trump, amator de junk food, dar mai puţin de exerciţiu fizic, cântărea atunci 110 kg.</p>
    </article>
  </body>
</html>