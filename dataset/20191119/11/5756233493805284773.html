<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622286/%D8%B9%D8%B1%D8%A7%D9%82%DA%86%DB%8C-%D8%AE%D8%B7%D8%A7%D8%A8-%D8%A8%D9%87-%D8%A7%D8%B1%D9%88%D9%BE%D8%A7-%D9%87%D8%B2%DB%8C%D9%86%D9%87-%D9%87%D8%A7-%D8%B1%D8%A7-%D8%A8%D9%BE%D8%B1%D8%AF%D8%A7%D8%B2%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T11:12:00+00:00"/>
    <meta property="og:title" content="عراقچی خطاب به اروپا: هزینه ها را بپردازید"/>
    <meta property="og:description" content="معاون سیاسی وزیر خارجه در دیدار با وزیر خارجه هلند با بیان اینکه کاهش تعهدات برجامی تا زمان تامین منافع ایران ادامه می‌یابد، تصریح کرد: اگر اروپا خواستار حفظ برجام است باید در این زمینه آماده پرداخت هزینه باشد."/>
  </head>
  <body>
    <article>
      <h1>عراقچی خطاب به اروپا: هزینه ها را بپردازید</h1>
      <address>
        <time datetime="2019-11-19T11:12:00+00:00">19 Nov 2019, 11:12</time>
      </address>
      <p>
        <i>معاون سیاسی وزیر خارجه در دیدار با وزیر خارجه هلند با بیان اینکه کاهش تعهدات برجامی تا زمان تامین منافع ایران ادامه می‌یابد، تصریح کرد: اگر اروپا خواستار حفظ برجام است باید در این زمینه آماده پرداخت هزینه باشد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سید عباس عراقچی معاون سیاسی وزیر امور خارجه ایران که برای شرکت در سومین نشست رایزنی‌های سیاسی بین جمهوری اسلامی ایران و هلند به لاهه سفر کرده است، روز (دوشنبه) ۲۷ آبان ۱۳۹۸ با «استف بلوک» وزیر امور خارجه هلند ملاقات و در خصوص موضوعات بین‌المللی به ویژه آخرین تحولات برجام و نیز راه‌های گسترش مناسبات بین دو کشور مذاکره و تبادل نظر کرد.</p>
      <p>عراقچی در این دیدار سیاست جمهوری اسلامی در کاهش تعهدات برجامی خود را تشریح و تأکید کرد: این اقدام در چارچوب حقوق ایران در برجام صورت می‌گیرد و تا زمان تامین منافع ایران ادامه خواهد یافت.</p>
      <p>
        <b>*حمایت هلند از ابتکار فرانسه</b>
      </p>
      <p>وزیر امور خارجه هلند در این دیدار با تاکید مجدد بر ضرورت حفظ برجام اظهار داشت: هلند از ابتکار فرانسه برای پیدا کردن راه‌حل خروج از بحران جاری حمایت می‌کند. <br/>وی همچنین در مذاکرات چند ساعته با همتای هلندی خود در خصوص موضوعات مختلف دوجانبه و چند جانبه و منطقه‌ای، از جمله برجام، ابتکار صلح هرمز، امنیت کشتیرانی در خلیج فارس و دریای سرخ، تحولات منطقه‌ای و همکاری‌های اقتصادی دوجانبه گفتگو و رایزنی کرد.<br/>معاون وزیر امور خارجه کشورمان در این مذاکرات ضمن انتقاد از بی عملی اروپا در خصوص اجرای تعهدات خود در برجام و تبیین گام‌های چهارگانه ایران در کاهش تعهداتش ذیل برجام تاکید کرد که اگر اروپا خواستار حفظ برجام است باید در این زمینه آماده پرداخت هزینه باشد.</p>
      <p>وی همچنین خاطرنشان کرد که حق ایران برای توقف تمام یا بخشی از تعهداتش در برجام به رسمیت شناخته شده است و آنچه که ایران تاکنون انجام داده است، نقض برجام به شمار نمی‌رود. <br/>سید عباس عراقچی با اشاره به ارائه طرح صلح هرمز از سوی رئیس جمهوری اسلامی ایران گفت: صلح و امنیت در منطقه خلیج فارس باید توسط خود کشورهای منطقه تامین شود و ابتکار صلح هرمز با همین هدف طراحی شده است.</p>
      <p>عراقچی تاکید کرد هیچ نیازی به ائتلاف‌هایی که تنها منجر به افزایش تنش در منطقه می‌شود، نیست.<br/>معاون سیاسی وزیر امور خارجه کشورمان با اشاره به ظرفیت‌های موجود در روابط اقتصادی دو کشور تصریح کرد: انتظار می‌رود دولت هلند شرایط فعالیت بین شرکت‌های هلندی و ایرانی را تسهیل کرده و اطمینان‌های لازم را برای بنگاه‌های اقتصادی کشورش فراهم کند.<br/>طرف هلندی نیز در این دیدار بر نقش ایران در تامین صلح و ثبات منطقه‌ای تاکید و عنوان کرد که هلند به دنبال کاهش تنش در منطقه است.</p>
      <p>عراقچی همچنین با حضور در موسسه روابط بین‌الملل هلند (کلیخندال) طی سخنانی در جمع مدیران و کارشناسان این موسسه در خصوص برجام و راهکار اروپا برای حفظ آن سخنرانی کرد.</p>
    </article>
  </body>
</html>