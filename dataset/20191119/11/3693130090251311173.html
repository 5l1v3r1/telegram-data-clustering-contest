<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/hdp-milletvekilleri-erken-secim-icin-istifayi-dusunuyor-iddiasi-1208662.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T11:14:00+00:00"/>
    <meta property="og:title" content="'HDP milletvekilleri erken seçim için istifayı düşünüyor' iddiası"/>
    <meta property="og:description" content="Belediyelere kayyum atamalarını eleştiren HDP'nin ülkeyi erken seçime götürmek için topluca istifa etmeyi planladığı öğrenildi. HDP'liler konuyu görüşmek için Ankara'da toplanacak."/>
  </head>
  <body>
    <article>
      <h1>'HDP milletvekilleri erken seçim için istifayı düşünüyor' iddiası</h1>
      <h2>Belediyelere kayyum atamalarını eleştiren HDP'nin ülkeyi erken seçime götürmek için topluca istifa etmeyi planladığı öğrenildi. HDP'liler konuyu görüşmek için Ankara'da toplanacak.</h2>
      <address>
        <time datetime="2019-11-19T11:14:00+00:00">19 Nov 2019, 11:14</time>
      </address>
      <p><b>HDP</b>, sine-i millete dönerek <b>Türkiye</b>'yi ara seçime götürmeyi tartışıyor. Yarın Ankara Hilton Otel'de yapılacak toplantıda, 19 Milletvekilinin istifa edip Anayasa gereği zorunlu ara seçime gidilmesi konusunda karar verilecek.</p>
      <p><b>Anayasa</b>'nın 78. maddesine göre, <b>TBMM </b>üyeliklerinde en az 30 boşalma olduğu taktirde 3 ay içinde ara seçim yapılması gerekiyor. TBMM'de halen 11 boş sandalye var ve 19 Milletvekili daha istifa ederse, ara seçim gerekecek.</p>
      <p>HDP'ye ait belediyelere İçişleri Bakanlığı tarafından kayyum atanıp belediye başkanları da tutuklanınca yaşananlara <b>HDP eski Genel Başkanı Selahattin Demirtaş</b>'ın avukatı Mahsuni Karaman tepki gösterdi.</p>
      <p><b>HDP</b>'li vekillerin ve belediye başkanlarının toplu istifalarla ülkeyi erken seçime götürebileceğini belirten Karaman, "Fiilen tasfiye edilen/edilmek istenen bir HDP var. HDP'nin elinde ise toplu istifa ederek ara seçim ile hodri meydan deme imkanı var. <b>TBMM </b>istifaları kabul eder ve ara seçim olursa ne ala: Yeni bir çıkış olabilir" dedi.</p>
      <figure>
        <img src="https://images.bursadabugun.com/editor/haber/19112019/hdp-milletvekilleri-ve-belediye-baskanlari-erken-12632356-4220-m-5dd3c0568a85e.jpg"/>
      </figure>
      <p>
        <b>İLK OLARAK SIRRI SAKIK DİLE GETİRDİ</b>
      </p>
      <p>TBMM'yi ara seçime götürmek için istifa önerisini de ilk kez eski milletvekili, eski Ağrı Belediye Başkanı Sırrı Sakık dile getirdi.</p>
      <p>Sakık, belediyelere kayyum atamayı durdurmak için, başta TBMM olmak üzere HDP'nin seçildiği tüm sandalyeler ve makamlardan istifa edip, milletvekili ara seçimi ile belediyelerde sandığın zorlanması önerisini getirdi.</p>
      <p>
        <b>HDP, KONUYU GÖRÜŞMEK İÇİN ANKARA'DA TOPLANIYOR</b>
      </p>
      <p>Demirtaş'ın avukatı gibi bir çok kesimden de aynı çağrılar gelince HDP Genel Merkezi hareketlendi. Partinin seçimle iş başına gelmiş organlarında bulunanlar da dahil tüm kesimlerinin yarın Ankara Hilton Otel'inde geniş katılımlı toplantı ile konuyu ele alması kararına varıldı.</p>
      <p>
        <b>"TBMM'DE BOŞ SANDALYE SAYISI 30 MİLLETVEKİLİNE ULAŞMASI HALİNDE ARA SEÇİM ZORUNLU OLUYOR"</b>
      </p>
      <p>Anayasa'nın 78'inci maddesine göre; TBMM üyeliklerinde boşalma olması halinde, ara seçime gidilir. Ara seçim, her seçim döneminde bir defa yapılır ve genel seçimden otuz ay geçmedikçe ara seçime gidilemez. Ancak, boşalan üyeliklerin sayısı, üye tam sayısının yüzde beşini bulduğu hallerde, ara seçimlerinin üç ay içinde yapılmasına karar verilir.</p>
      <p>Üye tam sayısı olan 600'ün %5'i, 30 milletvekiline denk geliyor. Ancak Meclis'te ölüm ve milletvekilliğinin düşmesi nedeniyle zaten 11 eksik var ve sandalye sayısı 589'a indi. Bu durumda 19 milletvekilinin daha istifasıyla boş sandalye sayısının 30 milletvekiline ulaşması halinde 3 ay içinde ara seçim zorunlu oluyor; seçimin üzerinden 30 ay geçmesi kuralı geçerliliğini yitiriyor. Çünkü Meclis'in üçüncü büyük partisi olan HDP'nin bu zorunluluğu sağlayacak iki katı oranında, 62 sandalyesi bulunuyor.</p>
      <p>
        <b>İKTİDAR ENGELLEYEBİLİR</b>
      </p>
      <p>Ancak Anayasa'nın 84. maddesinde ''İstifa edenin milletvekilliğinin düşmesi, TBMM Başkanlık Divanınca tespit edildikten sonra, TBMM Genel Kurulunca kararlaştırılır'' hükmü bulunuyor.</p>
      <p>
        <b>TAKVİM NASIL İŞLEYECEK?</b>
      </p>
      <p>Bu durumda iktidar ara seçime gidilmesini istemediği taktirde HDP'liler istifa etse dahi, bu istifaları Meclis'te onaylamayarak, engelleme yapabilecek. Ancak istifanın tek taraflı bir irade olduğu da belirtilerek, istifa eden Milletvekilinin, TBMM'de tutulamayacağına dikkat çekiliyor.</p>
      <p>600 Milletvekili ile açılan TBMM'de, Berat Albayrak, Abdülhamit Gül, Mevlut Çavuşoğlu ve Süleyman Soylu'nun bakan olması, yerel seçimlerde belediye başkanı seçilen milletvekillerinin ayrılması ve ölümler nedeniyle 11 sandalye boşaldı. Halen Edirne, İstanbul, Denizli, Antalya, Gaziantep, Trabzon, Bolu, Van, Kars, Diyarbakır ve Kocaeli'de birer sandalye boş bulunuyor. HDP'nin sine-i millet kararı alması durumunda özellikle güneydoğu illerinden 19 Milletvekilinin istifası ile, boş sandalye sayısı 30'a yükselecek.</p>
    </article>
  </body>
</html>