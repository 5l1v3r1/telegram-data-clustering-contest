<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/19/meditazione-musicale-per-accompagnare-la-mostra-exodus/153322/"/>
    <meta property="og:site_name" content="VITA"/>
    <meta property="article:published_time" content="2019-11-19T11:01:00+00:00"/>
    <meta property="og:title" content="Meditazione musicale per accompagnare la mostra Exodus"/>
    <meta property="og:description" content="Un programma di musica classica sarà eseguito venerdì 6 dicembre alle ore 21 nella Basilica di Maria Ausiliatrice a Torino) con il maestro Maurizio Palazzo all’organo e il solista Gianmario Strappati alla tuba. L’iniziativa intende accompagnare con la musica la meditazione sul dramma della tratta di esseri umani che la mostra Exodus sta suscitando nei visitatori con i teleri di Safet Zec"/>
  </head>
  <body>
    <article>
      <h1>Meditazione musicale per accompagnare la mostra Exodus</h1>
      <address><time datetime="2019-11-19T11:01:00+00:00">19 Nov 2019, 11:01</time> by <a rel="author">Redazione</a></address>
      <p>
        <b>Un programma di musica classica sarà eseguito venerdì 6 dicembre alle ore 21 nella Basilica di Maria Ausiliatrice a Torino) con il maestro Maurizio Palazzo all’organo e il solista Gianmario Strappati alla tuba. L’iniziativa intende accompagnare con la musica la meditazione sul dramma della tratta di esseri umani che la mostra Exodus sta suscitando nei visitatori con i teleri di Safet Zec</b>
      </p>
      <p>Si esibiranno il maestro <b>Maurizio Palazzo</b>, organista titolare della Basilica, e il solista di tuba <b>Gianmario Strappati</b>, ambasciatore di Missioni Don Bosco per la musica nel mondo. Nel corso del concerto, che si aprirà con un saluto del presidente di Missioni Don Bosco <b>Giampietro Pettenon</b>, proporranno alcune riflessioni il teologo <b>don Cristian Besso</b> e il rettore della Basilica <b>don Guido Errico</b>.</p>
      <p>Inaugurata il 24 ottobre scorso con una meditazione del monaco <b>Enzo Bianchi</b> di Bose, <a href="http://news.missionidonbosco.org/exodus-di-safet-zec">la mostra</a> sta raccogliendo anche a Torino (dopo Venezia e Roma) grandi apprezzamenti. Nel contesto riflessivo della Basilica mariana, la forza della mano artistica di <b>Safet Zec</b> suggerisce di andare oltre le impressioni emotive (spesso motivo di polemica sulla questione della migrazione di massa) per capire la condizione interiore di chi affronta - a piedi o in barca – l’esodo da guerre e dalla negazione dei diritti umani.</p>
      <p>La mostra Exodus, un tributo dell’arte visiva alla dignità degli uomini e delle donne alla ricerca della “terra promessa”, si unirà alla meditazione musicale per portare all’attenzione di un pubblico più vasto la campagna <b>STOP TRATTA</b> nella quale Missioni Don Bosco è impegnato da settembre 2015 insieme con il <b>VIS</b> - Volontariato internazionale per lo Sviluppo.</p>
      <figure>
        <img src="http://i.cdn-vita.it/blobs/full/1/d/b/2/1db24a2d-48a5-40d6-b245-7c1af4e1fd30.jpg?_637097581052485319"/>
      </figure>
      <h3>MAURIZIO PALAZZO</h3>
      <p>Salesiano sacerdote, maestro di cappella ed organista titolare della Basilica di M. Ausiliatrice, presso la Casa Madre salesiana di Valdocco (Torino).</p>
      <p>Prima di entrare nella Congregazione ha compiuto gli studi musicali presso il Conservatorio di Torino, svolgendo attività di docente e partecipando a concordi pianistici (terzo classificato al concorso pianistico internazionale di Casale Monferrato nel 1990). Parallelamente all’attività di docenza ha conseguito i diplomi in composizione, musica corale, prepolifonia, e la laurea in lettere moderne con una tesi musicale sperimentale sul compositore O. Messiaen.</p>
      <p>Da salesiano, contemporaneamente all’attività pastorale con i giovani, ha composto il musical su di Bosco in occasione del bicentenario della nascita del santo (1815-2015), interamente dal vivo per orchestra, coro e solisti. Vicedirettore di Armonia di Voci, ha pubblicato canti liturgici, articoli musicologici sulla musica sacra, e pubblicazioni musicali per la Elledici. Collabora con l’ufficio CEI per la revisione liturgico-musicale del Nuovo Messale.</p>
      <p>Ha ultimamente conseguito il biennio di pratica organistica superiore presso il Conservatorio di Aosta (sotto la guida del M.o Bougeat), studiando anche con i maestri Caporali, Cagnani, Molardi, ed iniziando a svolgere attività concertistica in Italia e all’estero. Uscirà in dicembre un suo Cd di canti mariani per voci femminili e orchestra da camera.</p>
      <h3>GIANMARIO STRAPPATI</h3>
      <p>Il giovane tubista tiene concerti in veste di solista, in formazioni cameristiche e orchestrali. Ha registrato per la Rai, Radio Vaticana, Sky Classica, inciso per la casa discografica Concerto-Music Media e pubblicato per le case editrici Accademia e Micropress.</p>
      <p>Si è esibito in Romania, Albania, Germania, Moldavia, Slovacchia, Bulgaria, Finlandia, Ungheria, Italia, Montenegro ed in Russia al prestigioso Festival “P.I. Tchaikovsky” accompagnato dall’Orchestra Filarmonica di Bacau, dall’Orchestra Sinfonica Nazionale Bulgara, dall’Orchestra Sinfonica Tchaikovsky (Russia, Udmurtia), dalla State Philarmonic Orchestra di Vidin in Bulgaria, dall’orchestra da camera nazionale della Moldavia e dall’orchestra sinfonica del Kazakistan.</p>
      <p>È stato il primo tubista a vincere il prestigioso Premio Nino Rota, precedentemente assegnato ad artisti come K. Ricciarelli e J. Horowitz. Ancona, la sua città, lo ha insignito della cittadinanza benemerita.</p>
      <p>Strappati, ricordiamo, è inoltre “Ambasciatore di Missioni Don Bosco per la musica nel mondo”.</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/04/amazzonia-un-sinodo-per-ridare-speranza-ai-giovani/152850/"/>
        <a href="http://www.vita.it/it/article/2019/09/24/a-torino-valdocco-il-nuovo-museo-etnografico/152741/"/>
        <a href="http://www.vita.it/it/article/2019/09/04/cresce-la-rete-di-vita-nuove-adesioni-al-suo-comitato-editoriale/152565/"/>
        <a href="http://www.vita.it/it/article/2019/09/09/emergenza-in-venezuela-lanno-scolastico-si-apre-con-le-aule-vuote/152602/"/>
        <a href="http://www.vita.it/it/article/2019/08/23/haiti-la-poverta-si-sconfigge-con-leducazione/152443/"/>
      </related>
    </article>
  </body>
</html>