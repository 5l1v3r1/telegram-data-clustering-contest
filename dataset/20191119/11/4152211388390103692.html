<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/others/news/591409/%E0%A6%95%E0%A6%BE%E0%A6%B0%E0%A6%9A%E0%A7%81%E0%A6%AA%E0%A6%BF%E0%A6%B0-%E0%A6%85%E0%A6%AD%E0%A6%BF%E0%A6%AF%E0%A7%8B%E0%A6%97%E0%A7%87-%E0%A6%A6%E0%A7%81%E0%A6%9F%E0%A6%BF-%E0%A6%AA%E0%A7%87%E0%A6%9F%E0%A7%8D%E0%A6%B0%E0%A7%8B%E0%A6%B2-%E0%A6%AA%E0%A6%BE%E0%A6%AE%E0%A7%8D%E0%A6%AA%E0%A7%87-%E0%A6%A4%E0%A7%87%E0%A6%B2-%E0%A6%AC%E0%A6%BF%E0%A6%95%E0%A7%8D%E0%A6%B0%E0%A6%BF"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T11:54:00+00:00"/>
    <meta property="og:title" content="কারচুপির অভিযোগে দুটি পেট্রোল পাম্পে তেল বিক্রি বন্ধ"/>
    <meta property="og:description" content="ওজন ও পরিমাপে কারচুপির অভিযোগে দুটি পেট্রোল পাম্পের বিরুদ্ধে মামলা দায়েরের পাশাপাশি এগুলোতে তেল বিক্রি বন্ধ করে দিয়েছে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই)। একইসঙ্গে সংশ্লিষ্ট তেল বিপণন কোম্পানিকে প্রতিষ্ঠান দুটিতে তেল সরবরাহ বন্ধের জন্য অনুরোধ জানানো হয়েছে।..."/>
  </head>
  <body>
    <article>
      <h1>কারচুপির অভিযোগে দুটি পেট্রোল পাম্পে তেল বিক্রি বন্ধ</h1>
      <address><time datetime="2019-11-19T11:54:00+00:00">19 Nov 2019, 11:54</time> by <a rel="author">বাংলা ট্রিবিউন রিপোর্ট</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/19/69ddfff49a07962a4797131e61e5f0f3-5dd3d836a397b.jpg"/>
        <figcaption>মাপে কম দেওয়ায় বন্ধ করে দেওয়া হয় যাত্রাবাড়ি এলাকার মেসার্স ফাতেমা নাজ ফিলিং স্টেশন</figcaption>
      </figure>
      <p>ওজন ও পরিমাপে কারচুপির অভিযোগে দুটি পেট্রোল পাম্পের বিরুদ্ধে মামলা দায়েরের পাশাপাশি এগুলোতে তেল বিক্রি বন্ধ করে দিয়েছে বাংলাদেশ স্ট্যান্ডার্ডস অ্যান্ড টেস্টিং ইনস্টিটিউশন (বিএসটিআই)। একইসঙ্গে সংশ্লিষ্ট তেল বিপণন কোম্পানিকে প্রতিষ্ঠান দুটিতে তেল সরবরাহ বন্ধের জন্য অনুরোধ জানানো হয়েছে। পাম্প দুটি হলো ঢাকা মহানগরীর যাত্রাবাড়ি এলাকার মেসার্স ফাতেমা নাজ ফিলিং স্টেশন ও ধামরাই এলাকার মেসার্স বোরাক ফিলিং স্টেশন অ্যান্ড সার্ভিস সেন্টার। আজ মঙ্গলবার (১৯ নভেম্বর) এক প্রেস বিজ্ঞপ্তির মাধ্যমে বিএসটিআই এ তথ্য জানিয়েছে।</p>
      <p>বিজ্ঞপ্তিতে বলা হয়েছে, গত ১৭ নভেম্বর বিএসটিআই পরিচালিত অভিযানে দেখা যায়, যাত্রাবাড়ী এলাকার মেসার্স ফাতেমা নাজ ফিলিং স্টেশন ৩টি ডিসপেন্সিং ইউনিট দ্বারা প্রতি ১০ লিটারে ডিজেলে যথাক্রমে ৮৩০ ও ৭৬০ মিলি লিটার এবং অকটেন ৫১০ মিলি লিটার কম দিচ্ছিলো। অন্যদিকে, ১৮ নভেম্বর ধামরাই উপজেলায় পরিচালিত অভিযানে দেখা যায়, মেসার্স বোরাক ফিলিং স্টেশন অ্যান্ড সার্ভিস সেন্টার ৬টি ডিসপেন্সিং ইউনিট দ্বারা প্রতি ১০ লিটার ডিজেলে যথাক্রমে ৩৪০, ৩৪০, ৩২০ ও ২৯০ মিলি লিটার, অকটেন ৩০০ মিলি লিটার ও পেট্রোলে ২৯০ মিলি লিটার তেল কম দিচ্ছিলো। এ কারণে এ দুটি পাম্পের বিরুদ্ধে ব্যবস্থা গ্রহণ করা হয়।</p>
      <p>বিজ্ঞপ্তিতে জানানো হয়, বিএসটিআই’র এ সার্ভিল্যান্স অভিযানে সংস্থাটির উপপরিচালক মো. রেজাউল করিম এর নেতৃত্বে এসব অভিযানে অংশ নেন সহকারী পরিচালক মো. মোন্নাফ হোসেন, পরিদর্শক মো. লিয়াকত হোসেন, মো. রাকিবুল আলম ও মো. বিল্লাল হোসেন।</p>
      <p> </p>
      <p> </p>
      <footer>/ইউআই/টিএন/</footer>
    </article>
  </body>
</html>