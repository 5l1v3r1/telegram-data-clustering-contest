<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818448/%D8%AF%D8%B1-%DA%AF%D8%B1%D9%85%D8%AE%D8%A7%D9%86%D9%87-%D9%87%D9%85%D8%AF%D8%A7%D9%86-%DA%86%D9%87-%D9%85%DB%8C-%DA%AF%D8%B0%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T11:52:28+00:00"/>
    <meta property="og:title" content="در گرمخانه همدان چه می‌گذرد؟"/>
    <meta property="og:description" content="ایسنا/همدان مدیر خدمات شهری شهرداری همدان با اشاره به باز بودن گرمخانه همدان در طول سال، گفت: هم اکنون تقریبا نصف ظرفیت گرمخانه پذیرش داریم و می توانیم دو برابر تعداد موجود را هم پوشش دهیم بنابراین نیاز به افزایش ظرفیت نداریم."/>
  </head>
  <body>
    <article>
      <h1>در گرمخانه همدان چه می‌گذرد؟</h1>
      <address><time datetime="2019-11-19T11:52:28+00:00">19 Nov 2019, 11:52</time> by <a rel="author">سمیرا معارفی</a></address>
      <p>ایسنا/همدان مدیر خدمات شهری شهرداری همدان با اشاره به باز بودن گرمخانه همدان در طول سال، گفت: هم اکنون تقریبا نصف ظرفیت گرمخانه پذیرش داریم و می توانیم دو برابر تعداد موجود را هم پوشش دهیم بنابراین نیاز به افزایش ظرفیت نداریم.</p>
      <p>خانجانی در گفت‌وگو با ایسنا، با بیان اینکه گرمخانه همدان از سال ۹۴ آغاز به کار کرده و خوشبختانه تا کنون یک روز هم تعطیل نشده است، اظهار کرد: با وجود اینکه گاهی اوقات تعمیرات داشتیم، برای جلوگیری از بیرون ماندن افراد بی‌خانمان تعطیل نکردیم.</p>
      <p>وی با اشاره به دو طبقه بودن بنای گرمخانه بیان کرد: هم اکنون تقریبا نصف ظرفیت گرمخانه پذیرش داریم و می توانیم دو برابر تعداد موجود را هم پوشش دهیم بنابراین نیاز به افزایش ظرفیت نداریم.</p>
      <p>خانجانی با بیان اینکه در گرمخانه همدان ظرفیت اضافه داریم و یک طبقه از محیط مورد بهره برداری قرار گرفته است، اضافه کرد: همواره دو سه بخش از گرمخانه را خالی نگه می داریم تا در صورت مراجعه افرادی با موقعیت های خاص و در راه ماندگان به طور جداگانه آنها را اسکان دهیم.</p>
      <p>وی ظرفیت کف خوابی گرمخانه را مختص درراه ماندگان و تخت‌ها را متعلق به بی خانمان ها دانست و یادآور شد: تعدادی از بی خانمان‌های مستقر در گرمخانه ثابت هستند با وجود اینکه نباید اسکان دائمی داشته باشیم. تابستان ها حدود ۴۰ نفر و زمستان ها حدود ۶۰ نفر در گرمخانه اسکان دارند که در فصل سرد گویا افراد مهاجر به آمار اضافه می شود.</p>
      <p>خانجانی درباره چگونگی غربالگری بی خانمان ها برای حضور در گرمخانه اعلام کرد: اگر بخواهیم کوچکترین بازخواست و الزامی از این افراد داشته باشیم دیگر به گرمخانه مراجعه نمی کنند و ترجیح می دهند در گوشه و کنار شهر بخوابند بنابراین ناچاریم کمترین گزینش را داشته باشیم.</p>
      <p>وی در پاسخ به اینکه از این افراد درخواست شناسنامه هم نمی شود؟ گفت: گاه برخی از این افراد حتی شناسنامه هم ندارند بنابراین درخواست نمی کنیم. به جز دو نفر از بی خانمان ها که جوان بوده و ۲۰ ساله هستند، اغلب بالای ۴۵ سال سن دارند.</p>
      <p>خانجانی با بیان اینکه مردهای بی‌خانمان فقط شب ها در گرمخانه اسکان می یابند، اظهار کرد: نیمه دوم سال تقریبا از ساعت ۱۷ یا ۱۸ و در روزهای سرد و برفی زودتر از این ساعت گرمخانه باز می شود و ۸ صبح ساعت خروج آنهاست اما روزهای سرد استثنا قائل می شویم.</p>
      <p>وی با بیان اینکه برخی از مراجعه کنندگان اعتیاد دارند بنابراین آنها را به کمپ های ترک اعتیاد معرفی می کنیم به طوریکه افرادی داریم که ۱۱ بار و حتی ۱۹ بار ترک کرده اند اما موفق نشده اند، گفت: تمام افرادی که در گرمخانه حضور پیدا می کنند بی خانمان نیستند بلکه از خانه و خانواده طرد شده اند. بازنشستگانی را داریم که خانواده هایشان کارت بانکی شان را گرفته سپس از خانه طردشان کرده اند.</p>
      <p>خانجانی درباره وعده نایب رئیس شورا مبنی بر پرداخت ۱۵۰ میلیون تومان اعتبار به منظور تجهیز گرمخانه گفت: کمتر از این میزان برای تجهیزات و تأسیسات مورد نیاز هزینه شده به طوریکه تأسیسات و تجهیزات مورد نیاز مانند دوش حمام اضافه شده است و به دنبال انجام تعمیرات کلی هستیم تا گرمخانه شکل ظاهری خوبی به خود بگیرد.</p>
      <p>وی با اشاره به اینکه بحث مالی در انجام تعمیرات مطرح نیست بلکه پروژه های ریز و درشت شهرداری در سالجاری موجب تأخیر در اجرا بوده است، تأکید کرد: اینک مشکلی در گرمخانه به جز نوسازی نداریم البته این محل فرسوده نیست بلکه کاربری گرمخانه ندارد چرا که در گذشته فضای آموزشی بوده است.</p>
      <p>خانجانی با بیان اینکه برای نوسازی تقریبا به ۱۵۰ میلیون تومان اعتبار نیاز داریم، یادآور شد: بهزیستی به گرمخانه روانشناس می فرستد اما کسی استقبال نمی کند چرا که آنجا بیشتر فضای استراحت است و به نظر می رسد برای تغییر به روانشناس نیاز ندارند چرا که غالباً طرد شده هایی هستند که موادمخدر مصرف می کنند و جامعه اعتبار خاصی برایشان قائل نیست و وقتی پاک برمی گردند، کسی به آنها کار نمی دهد بنابراین اگر کار برای آنها فراهم شود درصد بالایی از مشکلاتشان مرتفع خواهد شد.</p>
      <p>وی با بیان اینکه در بین بی خانمان ها نقاش و نجار حرفه ای داریم که وسیله و مکان لازم برای انجام کار در اختیارشان نیست، خاطرنشان کرد: حتی برای آغاز به کار آنها وام هم جور کردیم اما ضامن نداشتند این در حالیست که ۲۵ درصد بی خانمان ها با پیدا کردن ضامن می توانند به زندگیشان برگردند.</p>
      <p>خانجانی با اشاره به اینکه تعدادی از بی خانمان‌ها کسی را در همدان ندارند، افزود: بعضی ها سرکار می روند اما محل زندگی ندارند. سالمندان مراجعه کننده را هم به بهزیستی معرفی می کنیم و آنها می پذیرند.</p>
      <p>وی از انجمن پایان کارتن خوابی و افراد خیر و سرمایه دار خواست تا شرایطی فراهم کنند تا این افراد در مکان هایی چون کارگاه های تولیدی شاغل شوند تا ذهنشان را کار پر کند و اعتیادشان را ترک کنند و خانواده ها آنها را بپذیرند.</p>
      <p>انتهای پیام</p>
    </article>
  </body>
</html>