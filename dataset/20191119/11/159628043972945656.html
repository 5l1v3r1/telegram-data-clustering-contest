<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denizlihaber.com/egitim/egitim-genel/egitim-is-denizli-sube-baskani-namik-kemal-aydogan-ogretmenlerin-magduriyetini-bitirin/"/>
    <meta property="og:site_name" content="Denizli Haber"/>
    <meta property="article:published_time" content="2019-11-19T11:18:00+00:00"/>
    <meta property="og:title" content="Eğitim-İş’ten norm kadro çağrısı"/>
    <meta property="og:description" content="Eğitim-İş Denizli Şubesi Başkanı Namık Kemal Aydoğan, norm kadrosu öğretmen mağduriyetinin son bulması çağrısı yaptı."/>
  </head>
  <body>
    <article>
      <h1>Eğitim-İş’ten norm kadro çağrısı</h1>
      <h2>Eğitim-İş Denizli Şubesi Başkanı Namık Kemal Aydoğan, norm kadrosu öğretmen mağduriyetinin son bulması çağrısı yaptı.</h2>
      <address><time datetime="2019-11-19T11:18:00+00:00">19 Nov 2019, 11:18</time> by <a rel="author">Haber Merkezi</a></address>
      <p>Yazılı bir açıklama yapan Aydoğan, atama yönetmeliği değiştiğinden bu yana 5 yıldır öğretmenlerin mağduriyet yaşadığını ifade etti. Yönetmelik değişikliğinin hukuksuz ve antidemokratik olduğunu dile getiren Aydoğan, “O dönemde bu konuyu yargıya taşıdık. Bugün hapiste olan hakimlerin bir kısmı o dönemde açılan davayı reddetti. O hakimler ve o süreçte başını kuma gömen bakanlık yetkilileri nedeniyle bugün yüzbinlerce öğretmen mağdur olmaktadır” dedi.</p>
      <p>Atamaların plansız yapıldığını, sıraların işletilmediğini, listelerin yayınlanmadığını belirten Aydoğan, “Şeffaf olan hiçbir şey yok. Okullar açıldığında öğretmen ihtiyaçları tamamlanamamakta, her hafta ayrı bir öğretmen le okullar öğretmen ihtiyaçlarını karşılamak istemektedirler. Bu durum öğretmeni, okulu ve öğrenciyi mağdur etmekte, eğitimin kalitesi düşmektedir. Yaşanan bu belirsizliğin tek sorumlusu duyarsız ve ilgisiz Milli Eğitim Bakanlığı’dır. Bölge normu diye bir şey çıkardılar, aynı ders saati olmasına karşın, okulda bir öğrenci fazlalığı bile öğretmenin normunu iptal edebilmektedir. İl Milli Eğitim Müdürlüğümüzden bu konuda inisiyatif bekliyoruz. Bursa, İstanbul gibi illerin yaptığı şeffaf liste ilanını Denizli İl Milli Eğitim Müdürlüğü de yapabilir. Öğretmenin lehine olan bu durum her öğretmeni mutlu eder. Bu bilgiler mahrem, kişiye özel bilgi değildir. Yayınlayın, siz de bu yükten, şaibeden kurtulun” dedi.</p>
      <p>Yeni açılan okullara öğretmen ataması yapıldığını, bu okulların daha lise 2, 3 ve 4. sınıf öğrencileri almadıklarını anlatan Aydoğan, “Bu okullar büyüyecek. Öğrenci sayısı artacak. Belki de bugün norm fazlası ilan ettiğiniz öğretmenlerimiz ikinci dönem norm içine girecekler. Bu halde bu öğretmenlerimizi neden mağdur ediyorsunuz? Yıllardır duyarsız ve ilgisiz kalan bakanlık yetkilileri, size sesleniyorum. Daha ne kadar sürecek bu mağduriyet? Her yıl yaşanan sorunları görüyor, okuyorsunuz. Bakanlığa binlerce ileti geliyor. Neden ilgilenmiyorsunuz? Şeffaf olmaktan kaygı duyanlar, biliniz ki perde arkasında karanlık işler yapmaktadırlar. Böyle bir kaygınız yoksa buyrun her atama listesini yayınlayın. Sendikası ne olursa olsun, milyonlarca eğitim emekçisi sizden bunu istemektedir. Yüreği, vicdanı ve sorumluluğu olanlara çağrımızdır” dedi.</p>
    </article>
  </body>
</html>