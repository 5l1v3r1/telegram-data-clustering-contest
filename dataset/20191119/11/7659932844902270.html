<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1998776/wikipedia%E2%80%99n%C4%B1n-kurucu-orta%C4%9F%C4%B1ndan-facebooka-rakip-reklams%C4%B1z-ve-haber-odakl%C4%B1-yeni"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-19T11:15:00+00:00"/>
    <meta property="og:title" content="Wikipedia’nın kurucu ortağından Facebook'a rakip, reklamsız ve haber odaklı yeni sosyal medya platformu"/>
    <meta property="og:description" content="Wikipedia’nın kurucu ortağı Jimmy Wales, Facebook ve Twitter’a rakip olabilecek yeni bir sosyal medya platformu kurdu Yeni kurulan WT: Social adlı sosyal medya platformu tıpkı Facebook’ta olduğu gibi bir haber kaynağına sahip ama haber kaynağındaki i"/>
  </head>
  <body>
    <article>
      <h1>Wikipedia’nın kurucu ortağından Facebook'a rakip, reklamsız ve haber odaklı yeni sosyal medya platformu</h1>
      <address>
        <time datetime="2019-11-19T11:15:00+00:00">19 Nov 2019, 11:15</time>
      </address>
      <p>Wikipedia’nın kurucu ortağı Jimmy Wales, Facebook ve Twitter’a rakip olabilecek yeni bir sosyal medya platformu kurdu<br/><br/>Yeni kurulan WT: Social adlı sosyal medya platformu tıpkı Facebook’ta olduğu gibi bir haber kaynağına sahip ama haber kaynağındaki içeriklere aldıkları etkileşimlere göre değil güncelliklerine göre öncelik veriliyor. <br/><br/>WT: Social'ın ayrıca kullanıcı verilerini asla satmayacağı ve reklam bulundurmayacağı açıklandı.<br/><br/>Türkiye’de erişim yasağının sürdüğü Wikipedia’nın kurucu ortaklarından Jimmy Wales, reklamların Facebook ve Twitter’da “düşük kaliteli” içeriklerin hakimiyet kurmasına yol açması nedeniyle yeni bir sosyal medya platformunu hayata geçirmeye karar verdiğini söyledi. <br/><br/>WT: Social’da kullanıcılar tıpkı Facebook’da olduğu gibi haber ya da başka içerikler paylaşabiliyor.<br/><br/>Ama Facebook'un aksine sitenin algoritması sponsorlu ya da çok etkileşim alan içeriklere değil ilk sırada güncel içerik gösterecek şekilde yazıldı. <br/><br/>İçerikler kullanıcıların katılmayı tercih edeceği “subwiki” adı verilen bölümlerden geliyor. <br/><br/>Platform kullanıcıların yanlış yönlendirici başlıkları düzenlemesine ya da sorun yaratan paylaşımları duyurmasına da olanak tanıyor. <br/><br/>WT: Social’a üyelik ücretsiz. Ama yeni kullanıcılar siteye üye olmadan önce bir bekleme listesine alınıyor. Bekleme listesi bağış yapılması halinde atlanabiliyor. <br/><br/>Independent Türkçe'de yer alan habere göre, site sadece bağışlarla ayak durmayı hedefliyor. <br/><br/><b>200 bin kullanıcıya ulaştı</b><br/><br/>Wales, Twitter hesabından yaptığı paylaşımda ekim ayında kurulan sitenin şu anda 200 bin kullanıcıyı aştığını duyurdu. <br/><br/><b>Wales proje hakkında blogundaki bir paylaşımında şu ifadeleri kullanıyor: </b><br/><br/>Algoritmamızı sizi bağımlı kılacak ve tıklamanızı sağlayacak şekilde optimize etmedik, sadece gönüllü olarak bizi desteklemek isterseniz para kazanacağız. Bu da amacımızın tık almak değil yaşamınıza anlam katmak olduğu anlamına geliyor<br/><br/>Financial Times'a konuyla ilgili konuşan Wales amaçlarının 50 milyon ile 500 milyon kullanıcıya ulaşmak olduğunu da söyledi. </p>
    </article>
  </body>
</html>