<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/country/news/591381/%E0%A6%A4%E0%A6%BE%E0%A6%B0%E0%A7%87%E0%A6%95-%E0%A6%B0%E0%A6%B9%E0%A6%AE%E0%A6%BE%E0%A6%A8-%E0%A6%B8%E0%A6%A8%E0%A7%8D%E0%A6%A4%E0%A7%8D%E0%A6%B0%E0%A6%BE%E0%A6%B8%E0%A7%80-%E0%A6%A6%E0%A6%B2%E0%A7%87%E0%A6%B0-%E0%A6%AF%E0%A7%8B%E0%A6%97%E0%A7%8D%E0%A6%AF-%E0%A6%A8%E0%A7%87%E0%A6%A4%E0%A6%BE-%E0%A6%B9%E0%A6%BE%E0%A6%A8%E0%A6%BF%E0%A6%AB"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T11:01:00+00:00"/>
    <meta property="og:title" content="তারেক রহমান সন্ত্রাসী দলের যোগ্য নেতা: হানিফ"/>
    <meta property="og:description" content="আওয়ামী লীগের যুগ্ম-সাধারণ সম্পাদক মাহবুব উল আলম হানিফ বলেছেন, &amp;lsquo;তারেক রহমান রাজনৈতিক দলের নয়, সন্ত্রাসী দলের যোগ্য নেতা। তারেক রহমান এ দেশের সবচেয়ে বড় দুর্নীতিবাজ ও সন্ত্রাসী। সে যদি কোনও দলের নেতা হয় তবে শঙ্কিত হতে হয়। তাই বিএনপিকে রাজনৈতিক দল নয়, সন্ত্রাসী দল বলাই উত্তম।&amp;rsquo;..."/>
  </head>
  <body>
    <article>
      <h1>তারেক রহমান সন্ত্রাসী দলের যোগ্য নেতা: হানিফ</h1>
      <address><time datetime="2019-11-19T11:01:00+00:00">19 Nov 2019, 11:01</time> by <a rel="author">কুষ্টিয়া প্রতিনিধি</a></address>
      <figure>
        <img src="http://cdn.banglatribune.com/contents/cache/images/800x0x1/uploads/media/2019/11/19/34efb81df45bbe7e63b34c60bf31f355-5dd3cda394f3e.jpg"/>
        <figcaption>কুষ্টিয়ায় আওয়ামী লীগ নেতা মাহবুব উল আলম হানিফ</figcaption>
      </figure>
      <p>আওয়ামী লীগের যুগ্ম-সাধারণ সম্পাদক মাহবুব উল আলম হানিফ বলেছেন, ‘তারেক রহমান রাজনৈতিক দলের নয়, সন্ত্রাসী দলের যোগ্য নেতা। তারেক রহমান এ দেশের সবচেয়ে বড় দুর্নীতিবাজ ও সন্ত্রাসী। সে যদি কোনও দলের নেতা হয় তবে শঙ্কিত হতে হয়। তাই বিএনপিকে রাজনৈতিক দল নয়, সন্ত্রাসী দল বলাই উত্তম।’ তিনি আরও বলেন, ‘বিএনপি যদি সন্ত্রাসী আদর্শে দল পরিচালনা করতে চায় তবে তারেক রহমান তাদের যোগ্য নেতা। কিন্তু দেশের মানুষ তার নেতৃত্ব দেখতে চায় না।’</p>
      <p>মঙ্গলবার (১৯ নভেম্বর) বেলা ১১টার দিকে কুষ্টিয়ার পিটিআই রোডে নিজ বাসভবনে শহর আওয়ামী লীগের নির্বাচিত নেতাদের ফুলেল শুভেচ্ছা গ্রহণের সময় সাংবাদিকদের প্রশ্নের জবাবে তিনি এসব কথা বলেন। কুষ্টিয়া শহর আওয়ামী লীগের নবনির্বাচিত সভাপতি তাইজাল আলী খান ও সাধারণ সম্পাদক আতাউর রহমান আতা মাহবুব উল আলম হানিফকে ফুল দিয়ে শুভেচ্ছা জানান। পরে পর্যায়ক্রমে শহর আওয়ামী লীগের ২১টি ওয়ার্ডের নতুন সভাপতি ও সম্পাদক তাকে শুভেচ্ছা জানান।</p>
      <p>মাহবুব উল আলম হানিফ বলেন, ‘খালেদা জিয়াকে পরাজিত করেই আওয়ামী লীগ ক্ষমতায় এসেছে। আওয়ামী লীগ গণ মানুষের দল। তাই বেগম জিয়া বাইরে থাকলে আওয়ামী লীগ হারিয়ে যেত এমন কথা যারা বলেন, তাদের চিন্তা চেতনা নিয়ে জনমনে সন্দেহ আছে।’</p>
      <p>এসময় জেলা আওয়ামী লীগের নেতাকর্মীরা উপস্থিত ছিলেন।</p>
      <p> </p>
      <footer>/এফএস/</footer>
    </article>
  </body>
</html>