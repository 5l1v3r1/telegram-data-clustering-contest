<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.gazzetta.gr/basketball/champions-league/article/1416398/margaritis-i-omada-ekane-mikro-restart"/>
    <meta property="og:site_name" content="gazzetta.gr"/>
    <meta property="article:published_time" content="2019-11-19T11:42:35+00:00"/>
    <meta property="og:title" content="Μαργαρίτης: «Η ομάδα έκανε μικρό restart»"/>
    <meta property="og:description" content="Ο Βαγγέλης Μαργαρίτης μίλησε για τον αυριανό αγώνα (20/11, 19:00) του ΠΑΟΚ με τη Σαραγόσα, το νέο ξεκίνημα του Δικεφάλου αλλά και τη συνεργασία του με τον Κώστα Χαραλαμπίδη."/>
  </head>
  <body>
    <article>
      <h1>Μαργαρίτης: «Η ομάδα έκανε μικρό restart»</h1>
      <h2>Ο Βαγγέλης Μαργαρίτης μίλησε για τον αυριανό αγώνα (20/11, 19:00) του ΠΑΟΚ με τη Σαραγόσα, το νέο ξεκίνημα του Δικεφάλου αλλά και τη συνεργασία του με τον Κώστα Χαραλαμπίδη.</h2>
      <address><time datetime="2019-11-19T11:42:35+00:00">19 Nov 2019, 11:42</time> by <a rel="author" href="http://www.gazzetta.gr/dimosiografos/gazzetta-team" target="_blank">Gazzetta team</a></address>
      <p>Ο αρχηγός του ΠΑΟΚ μίλησε στη σημερινή media day του ΠΑΟΚ και αρχικά αναφέρθηκε στην ανάγκη αύξησης των καλών διαστημάτων αλλά και στον τομέα της συγκέντρωσης. «Βασικά θέλουμε να συνεχίσουμε τις καλές εμφανίσεις μας στην Ευρώπη απέναντι, ίσως, στην καλύτερη ομάδα του ομίλου. Θέλουμε να προχωρήσουμε στην επόμενη φάση, οπότε πρέπει να δώσουμε συνέχεια στη νίκη της περασμένης εβδομάδας. Πρέπει να έχουμε συγκέντρωση για σαράντα λεπτά γιατί είναι αλήθεια ότι αυτό δεν το πετυχαίνουμε στο παιχνίδι. Να αυξήσουμε τα καλά διαστήματά μας».</p>
      <p>Ερωτηθείς για το αν το μικρό rotation παίζει ρόλο στην έλλειψη συγκέντρωσης στη διάρκεια των αγώνων, απάντησε: «Όντως είναι δύσκολο όταν παίζεις με εννιά παίκτες παιχνίδια τα οποία είναι απαιτητικά. Έρχεται η κούραση στη διάρκεια των αγώνων, χάνεται η συγκέντρωση αλλά είμαστε επαγγελματίες και πρέπει να καταλάβουμε ότι οφείλουμε να είμαστε συγκεντρωμένοι για σαράντα λεπτά».</p>
      <p>Ο Βαγγέλης Μαργαρίτης αναφέρθηκε και στον Κώστα Χαραλαμπίδη με τον οποίον συνεργάστηκαν ως συμπαίκτες στον ΠΑΟΚ. «Παρότι είναι η πρώτη φορά που αναλαμβάνει πρώτος προπονητής, δείχνει τις ηγετικές ικανότητες που είχε και ως παίκτης. Του εύχομαι ότι καλύτερο στη νέα θέση του», είπε και συμπλήρωσε. «Η ομάδα είχε θέματα στις αρχές και η διοίκηση πήρε μια απόφαση (της αντικατάστασης του Κώστα Φλεβαράκη). Εμείς οφείλουμε να συνεχίσουμε να δουλεύουμε. Ο κόουτς θέλει να βάλει δικά του πράγματα, η ομάδα έκανε ένα μικρό restart, δείχνει καλά στοιχεία και βελτίωση. Πρωταρχικός στόχος μας είναι το Πρωτάθλημα αλλά είμαστε ο ΠΑΟΚ και πρέπει να διεκδικούμε κάθε αγώνα και στην Ευρώπη. Μέχρι στιγμής στην Ελλάδα δεν έχουμε κάνει κακή ήττα, έχουμε εμπιστοσύνη στους εαυτούς μας και θεωρώ ότι όλα θα πάνε καλά».</p>
    </article>
  </body>
</html>