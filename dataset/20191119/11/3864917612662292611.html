<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821102-cehia-zasudzue-rosijsku-agresiu-na-donbasi-babis.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T11:09:00+00:00"/>
    <meta property="og:title" content="Чехія засуджує російську агресію на Донбасі - Бабіш"/>
    <meta property="og:description" content="Чехія підтримує Україну в її боротьбі за відновлення суверенітету і територіальної цілісності і засуджує російську агресію на Донбасі та анексію Криму."/>
  </head>
  <body>
    <article>
      <h1>Чехія засуджує російську агресію на Донбасі - Бабіш</h1>
      <h2>Чехія підтримує Україну в її боротьбі за відновлення суверенітету і територіальної цілісності і засуджує російську агресію на Донбасі та анексію Криму.</h2>
      <address>
        <time datetime="2019-11-19T11:09:00+00:00">19 Nov 2019, 11:09</time>
      </address>
      <p>Про це заявив Прем’єр-міністр Чеської Республіки Андрей Бабіш на спільному брифінгу з Президентом України Володимиром Зеленським у Києві, повідомляє кореспондент Укрінформу.</p>
      <p>"Я дуже радий, що я тут, що через десять років Україну нарешті відвідує чеський прем'єр. Я вважаю цей візит дуже важливим, я навіть назвав би це певним рестартом наших взаємин... Я приїхав з однозначним повідомленням про те, що ми підтримуємо Україну та її народ, не сприймаємо і засуджуємо російську агресію на сході України та незаконну анексію Криму і, звичайно, підтримуємо територіальну цілісність та суверенітет України в міжнародно визнаних кордонах", - сказав Бабіш.</p>
      <blockquote>
        <b>Читайте також: </b>
        <a href="https://www.ukrinform.ua/rubric-crimea/2821025-cehia-zasudzue-aneksiu-krimu-rosieu.html">Чехія засуджує анексію Криму Росією</a>
      </blockquote>
      <p>За його словами, він запевнив Президента України, що Чехія продовжуватиме надавати гуманітарну допомогу людям, які постраждали в конфлікті на сході нашої держави.</p>
      <p>У цьому контексті Бабіш нагадав, що з 2014 року Чехія надала Україні 15 млн євро.</p>
      <p>Прем'єр-міністр Чехії також заявив про підтримку реформаторської діяльності Президента і уряду України і зазначив, що всі чеські підприємці та інвестори стежать за антикорупційною діяльністю і реформою правової системи в нашій країні.</p>
      <blockquote>
        <b>Читайте також: </b>
        <a href="https://www.ukrinform.ua/rubric-polytics/2821091-cehia-znala-usi-bareri-u-torgivli-z-ukrainou-vijskovou-produkcieu-zelenskij.html">Чехія зняла усі бар’єри у торгівлі з Україною військовою продукцією — Зеленський</a>
      </blockquote>
      <p>Як повідомляв Укрінформ, глава уряду Чеської Республіки Андрей Бабіш відвідує Україну в супроводі великої делегації бізнесменів. Програмою поїздки передбачені зустрічі з Президентом України Володимиром Зеленським, Прем'єр-міністром Олексієм Гончаруком та спікером парламенту Дмитром Разумковим.</p>
      <p>Основна мета візиту - висловити підтримку територіальної цілісності, суверенітету та незалежності України, обговорити відносини України з ЄС, а також із Росією.</p>
      <p>Україна належить до 20 найбільших зовнішньоторговельних партнерів <a href="https://www.ukrinform.ua/tag-cehia">Чехії</a>. Відповідно до статистики Міністерства праці Чехії, торік у країні працювали 121 тис. 86 осіб з України. Вони становлять більше п'ятої частини всіх іноземних працівників.</p>
    </article>
  </body>
</html>