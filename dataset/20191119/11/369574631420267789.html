<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/cesko-neuznava-nelegalni-anexi-krymu-rekl-na-ukrajine-babis/r~28998d840abd11eaa24cac1f6b220ee8/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T11:10:43+00:00"/>
    <meta property="og:title" content="Česko neuznává anexi Krymu, řekl Babiš. Ukrajině gratuloval k mladému prezidentovi"/>
    <meta property="og:description" content="&quot;Přijel jsem sem s jasným vzkazem podpory ukrajinskému lidu,&quot; prohlásil v Kyjevě český premiér Andrej Babiš."/>
  </head>
  <body>
    <article>
      <h1>Česko neuznává anexi Krymu, řekl Babiš. Ukrajině gratuloval k mladému prezidentovi</h1>
      <address>
        <time datetime="2019-11-19T11:10:43+00:00">19 Nov 2019, 11:10</time>
      </address>
      <p>"Přijel jsem sem s jasným vzkazem podpory <a href="https://zpravy.aktualne.cz/ukrajina/l~i:keyword:187/">ukrajinskému</a> lidu. Nevidíme jiné řešení konfliktu na východě Ukrajiny než obnovu ukrajinské svrchovanosti mírovou cestou," řekl <a href="https://www.aktualne.cz/wiki/domaci/babis-andrej-agrofert/r~i:wiki:1417/">Babiš</a>. "Nelegální anexi <a href="https://zpravy.aktualne.cz/krym/l~i:keyword:14963/">Krymu</a> Česká republika neuznává a odsuzuje," dodal.</p>
      <p>Babiše v Kyjevě doprovází početná delegace českých podnikatelů. V úterý zahájil česko-ukrajinské podnikatelské fórum a následně jednal s ukrajinským premiérem Oleksijem Hončarukem. Ten ocenil český přístup k celistvosti Ukrajiny a rozhovor s Babišem označil za "jedno z nejproduktivnějších setkání za poslední měsíce".</p>
      <p>Babiš také zdůraznil, že <a href="https://zpravy.aktualne.cz/cesko/l~01842a34eac511e29ab70025900fea04/">Česko</a> pozorně sleduje protikorupční kroky nové ukrajinské vlády. Právní stát je nesmírně důležitý i pro rozvoj podnikání - a v Kyjevě je Babiš podle svých slov hlavně kvůli navázání ekonomické spolupráce.</p>
      <p>"Máme od našich firem celý seznam, co by si na Ukrajině přály pro své podnikání. Vidíme tu skvělé možnosti," řekl premiér ještě na podnikatelském fóru o možnostech českého vývozu, jehož velký díl v současnosti putuje do Evropské unie. "Blahopřeji ukrajinským občanům, že si zvolili tak mladého prezidenta a premiéra. Naše občany to teprve čeká," řekl s úsměvem.</p>
      <p>"Od roku 2008 je to první návštěva na tak vysoké úrovni. Mluvíme-li o restartu vztahů, je to o ochotě setkávat se a dohodnout se na něčem. Nejdůležitější je, aby vztahy byly ekonomicky prospěšné pro obě strany," prohlásil pak ukrajinský prezident Volodymyr Zelenskyj a ujistil, že velkou pozornost věnoval slovům české delegace, co musí ukrajinská strana udělat, aby se zvětšily české investice na Ukrajině a rostl vzájemný obchod.</p>
      <p>České vládě prezident poděkoval také za humanitární pomoc a podporu škol, které byly nuceny se přestěhovat z "dočasně okupovaných území" v Donbasu, za zrušení všech bariér při vývozu vojenského materiálu a za léčbu ukrajinských vojáků v českých zařízeních.</p>
      <p>Zelenskyj se mimo jiné vyjádřil k plánovanému "normandskému summitu", který by se měl 9. prosince v Paříži zabývat politickým řešením konfliktu na východě Ukrajiny. "Musíme konflikt vyřešit mírovou cestou. Velmi pečlivě se připravujeme na summit. Nemůžeme jen mluvit o návratu našich území, musíme se domluvit," zdůraznil.</p>
      <p>O volbách v Donbasu ale podle něj bude možné jednat až "po odchodu cizích vojsk"; k míru je třeba postupovat každodenními krůčky. Od vrcholné schůzky ve francouzské metropoli očekává Zelenskyj jasný harmonogram vrácení svých území a lidí od Ruska.</p>
      <p>Související</p>
      <h3>"Šílené prohlášení". Zeman je psychicky nemocný, zuří po jeho slovech o Krymu ukrajinský premiér</h3>
      <figure>
        <img src="https://cdn.xsd.cz/resize/ff36a42d8eee33e7b1bfb94c512b3f99_extract=8,0,1896,1067_resize=240,135_.jpg?hash=ebe623a95992cbcc0bf8fe5a2e3ba176"/>
      </figure>
      <p>Jako normandský formát jsou označována mírová jednání mezi Ukrajinou, Ruskem, Francií a Německem, jejichž cílem je ukončit ozbrojený konflikt v oblasti Donbasu. Ten si už vyžádal více než 13 tisíc lidských životů a přes milion lidí přinutil k opuštění domovů. Označení normandský souvisí s tím, že nejvyšší představitelé uvedených čtyř zemí o konfliktu poprvé jednali při oslavách výročí vylodění Spojenců v Normandii v červnu 2014.</p>
      <p>I ukrajinský premiér Hončaruk ocenil Babišovo ujištění o podpoře ukrajinské celistvosti a svrchovanosti, a to v situaci, kdy Ukrajina čelí "hybridní válce". Vyzdvihl zároveň skutečnost, že ČR jako jedna ze čtyř zemí zrušila veškerá omezení dodávek zbraní Ukrajině.</p>
      <p>Na dotaz novinářů ohledně postojů českého prezidenta Miloše Zemana k Ukrajině Hončaruk řekl, že po Babišových ujištěních nemá o české podpoře žádné pochybnosti.</p>
      <p>Mezi Zemanovy výroky k Ukrajině patří například jeho vyjádření v Parlamentním shromáždění Rady Evropy z října 2017, kdy anexi Krymu označil za "fait accompli", tedy hotovou záležitost. Anexe byla podle něj protiprávní, Ukrajině ale poradil, aby se s Moskvou dohodla na kompenzaci. Zemanovy výroky tehdy Kyjev důrazně odmítl a kritizovali je i někteří čeští politici.</p>
    </article>
  </body>
</html>