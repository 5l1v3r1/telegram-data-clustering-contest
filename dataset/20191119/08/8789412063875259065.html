<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://jablickar.cz/16-macbook-pro-konecne-nema-problemy-s-prehrivanim/"/>
    <meta property="og:site_name" content="Jablíčkář.cz"/>
    <meta property="article:published_time" content="2019-11-19T08:00:07+00:00"/>
    <meta property="og:title" content="16″ MacBook Pro konečně nemá problémy s přehříváním. Jak si vede v testu chlazení?"/>
    <meta property="og:description" content="MacBooky v posledních několika letech trpěly velmi nepříjemným neduhem, který se týkal prakticky celé produktové nabídky – od 12″ MacBooku, přes modely Pro (od roku 2016) až po nový Air. Šlo o problém velmi poddimenzovaného chlazení, který leckdy výrazně snižoval výkon zařízení jako takového."/>
  </head>
  <body>
    <article>
      <h1>16″ MacBook Pro konečně nemá problémy s přehříváním. Jak si vede v testu chlazení?</h1>
      <address><time datetime="2019-11-19T08:00:07+00:00">19 Nov 2019, 08:00</time> by <a rel="author">David Hanák</a></address>
      <p>MacBooky v posledních několika letech trpěly velmi nepříjemným neduhem, který se týkal prakticky celé produktové nabídky – od 12″ MacBooku, přes modely Pro (od roku 2016) až po nový Air. Šlo o problém velmi poddimenzovaného chlazení, který leckdy výrazně snižoval výkon zařízení jako takového.</p>
      <slideshow>
        <figure>
          <img src="https://jablickar.cz/wp-content/uploads/2019/11/16-MacBook-Pro-baleni-packaging.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-MacBook-Pro-FB.jpeg"/>
        </figure>
        <figure>
          <img src="https://jablickar.cz/wp-content/uploads/2019/11/16-inch-MacBook-Pro-klavesnice-displej.jpeg"/>
        </figure>
        <figcaption>
          <a href="https://jablickar.cz/16-macbook-pro-konecne-nema-problemy-s-prehrivanim/gallery/148489,148502,148486,148489,148488,148487,148501">+ 3 Fotky</a>
        </figcaption>
      </slideshow>
      <p>Nejvíce patrný byl tento problém u 15″ MacBooku Pro, který Apple nabízel s těmi nejvýkonnějšími komponenty, které však chladící systém nedokázal uchladit. Došlo to tak daleko, že v podstatě nemělo cenu kupovat nejdražší a nejvýkonnější variantu procesoru, jelikož při delší zátěži čip nebyl schopný běžet na udávaných frekvencích, a leckdy docházelo k podtaktování, po kterém byl procesor ve finále stejně výkonný, jako jeho levnější alternativa. Jakmile chlazení začala využívat i dedikovaná grafika, situace byla o to horší.</p>
      <p>Přesně tohle chtěl Apple u 16″ novinky změnit a jak se zdá, z větší části se to povedlo. První 16″ MacBooky Pro dorazily ke svým majitelům už na konci minulého týdne, na webu je tak už poměrně dost testů, které se na efektivitu chladícího systému zaměřují.</p>
      <figure>
        <iframe src="https://www.youtube.com/embed/gGLqcX3Iaes" width="670" height="363" data-service="Youtube" scrolling="no"/>
      </figure>
      <p>Apple v oficiálních materiálech uvádí, že se chlazení dočkalo zásadního přepracování. Změnila se velikost chladících heatpipes (o 35 % větší) a zvětšil se také rozměr ventilátorů, které nově dokáží odvádět více tepla rychleji. Změny se nakonec projevují i v praxi a to poměrně zásadním způsobem.</p>
      <p>V porovnání s výsledky 15″ modelů (jež disponují totožnými procesory), si vede novinka mnohem lépe. Při dlouhodobém zátěžovém testu se procesory obou modelů dostanou na velmi vysokou teplotu kolem 100 stupňů, procesor 15″ modelu však v tomto režimu dosahuje na frekvence kolem 3 GHz, zatímco procesor v 16″ modelu taktuje až 3,35 GHz.</p>
      <related>
        <a href="https://jablickar.cz/16-macbook-pro-se-povedl-na-nektere-veci-ale-apple-zapomnel/"/>
      </related>
      <p>Podobný výkonnostní rozdíl se projevuje například i při opakovaných testech benchmarku Geekbench. Nárůst maximálního výkonu je pozorovatelný jak v jednovláknových, tak ve vícevláknových úlohách. Při nárazovém zatížení dokáže 16″ MacBook Pro udržet maximální Turbo frekvence po delší časový úsek, než dojde k zásahu termoregulačního systému. Zcela bez throttlingu ale novinka stále není, díky vylepšenému chlazení však mohou být procesory mnohem efektivněji využívány.</p>
      <figure>
        <a href="https://jablickar.cz/novy-16-macbook-pro-jake-jsou-prvni-dojmy-novinaru/16-inch-macbook-pro-apple-logo-zada/">
          <img src="https://jablickar.cz/wp-content/uploads/2019/11/16-inch-MacBook-Pro-apple-logo-zada.jpeg"/>
        </a>
      </figure>
    </article>
  </body>
</html>