<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/un-ziar-german-isi-investigheaza-propriul-patron-care-a-salvat-publicatia-de-la-colaps-pentru-rolul-de-informator-stasi-holger-friedrich-de-la-berliner-zeitung-recunoaste-ca-a-lucrat-pentru-politi.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T08:30:34+00:00"/>
    <meta property="og:title" content="Un ziar german își investighează propriul patron, care a salvat publicația de la colaps, pentru rolul de informator STASI / Holger Friedrich de la Berliner Zeitung recunoaşte că a lucrat pentru poliţia secretă est-germană"/>
    <meta property="og:description" content="Un ziar german a fost silit să iniţieze o investigaţie referitoare la noul său proprietar după ce s-a aflat că el a fost informator al poliţiei secrete"/>
  </head>
  <body>
    <article>
      <h1> Un ziar german își investighează propriul patron, care a salvat publicația de la colaps, pentru rolul de informator STASI / Holger Friedrich de la Berliner Zeitung recunoaşte că a lucrat pentru poliţia secretă est-germană </h1>
      <address><time datetime="2019-11-19T08:30:34+00:00">19 Nov 2019, 08:30</time> by <a rel="author">Redacția</a></address>
      <p>Un ziar german a fost silit să iniţieze o investigaţie referitoare la noul său proprietar după ce s-a aflat că el a fost informator al poliţiei secrete est-germane Stasi, scrie The Guardian, citat de Rador. Berliner Zeitung, cotidian de centru-stânga fondat în 1945, spune că Holger Friedrich care a cumpărat publicaţia aflată la ananghie împreună cu soţia sa Silke, anul acesta, le-a promis jurnaliştilor „sprijinul şi cooperarea sa deplină” în încercarea de a cerceta cât de implicat a fost Friedrich alături de Ministerul Securităţii de Stat, departamentul de informaţii al regimului comunist est-german.</p>
      <p>Stasi a avut peste 90.000 de angajaţi cu acte în regulă şi 174.000 de colaboratori informali al căror rol era să-şi spioneze prietenii, rudele şi colegii de muncă şi să raporteze informaţiile unor persoane desemnate. Friedrich a fost un colaborator informal cu numele de cod „Peter Bernstein”, după cum arată documentele din arhivele Stasi în urma anchetei.</p>
      <p>Într-un editorial comun, Jochen Arntz şi Elmar Jehn, editorii ziarelor Berliner Zeitung şi Berliner Kurier, spun că vor da curs sfatului primit de la experţi şi vor vorbi cu martori. Ei au spus că vor de asemenea să ştie de ce noul lor proprietar nu le-a adus la cunoştinţă contactele pe care le-a avut cu Stasi, pe când era pe cale să achiziţioneze publicaţiile.</p>
      <p>Friedrich nu a negat afirmaţiile dar i-a îndemnat pe criticii săi să ţină cont de context. El a spus că la fel ca multe mii de cetăţeni est-germani a fost constrâns să colaboreze cu Stasi după o încercare eşuată de a fugi din ţară. Friedrich a spus că i s-a zis că putea scăpa de anii într-o închisoare Stasi dacă accepta să colaboreze.</p>
      <p>Conform documentelor descoperite de Welt am Sonntag, Friedrich a dat informaţii despre soldaţii cu care a fost coleg în timpul serviciului militar în cadrul NVA. Ziarul a spus că documentele arată că el a predat o serie de rapoarte extrem de incriminatoare despre camarazii săi. Friedrich a spus că „nu a fost activ” în rolul său de informator şi a folosit orice ocazie de a evita să lucreze pentru Stasi.</p>
      <p>Jurnaliştii de la Berliner Zeitung, care este acum în criză ca urmare a dezvăluirilor, sunt descumpăniţi după ce iniţial l-au considerat pe milionarul Friedrich ca fiind un salvator. Ziarul aproape intrase în colaps sub administraţia casei editoriale M DuMont Schauberg din Koln care are datorii mari şi a fost silită să vândă publicaţia în septembrie, după 10 ani.</p>
      <p>Deşi majoritatea ziarelor din Germania de Est au încetat să mai apară după căderea Zidului Berlinului cu 30 de ani în urmă, Berliner Zeitung şi-a asigurat o poziţie proeminentă în peisajul media extrem de competitiv, fiind singurul cotidian est-german care a înregistrat un astfel de succes.</p>
      <p>Dar a avut un drum plin de probleme, fiind iniţial cumpărat de Gruner + Jahr împreună cu mogulul media britanic Robert Maxwell. Ulterior, Gruner + Jahr a devenit unic proprietar şi a relansat publicaţia, apoi a vândut-o după câţiva ani. În 2005, jurnalul a fost achiziţionat de Grupul britanic Mecon şi de un concern american, în pofida opoziţiei încrâncenate a angajaţilor de teamă că şeful David Montgomery avea în vedere în primul rând profitul, iar nu calitatea jurnalistică.</p>
      <p>Într-un articol de comentariu scris după ce a devenit cel mai recent proprietar al gazetei, Friedrich a spus că viziunea sa este să folosească ziarul pentru a genera un nou interes pentru politică şi societate şi să fie o contragreutate la „plictiseala structurală” din Germania ca întreg.</p>
      <p>
        <i>SURSA: <a href="https://www.theguardian.com/world/2019/nov/18/german-newspaper-owner-stasi-informer-role-berliner-zeitung">The Guardian</a>/ Rador/ Traducerea: Adriana Buzoianu/ Sursa Foto: Berliner Zeitung</i>
      </p>
    </article>
  </body>
</html>