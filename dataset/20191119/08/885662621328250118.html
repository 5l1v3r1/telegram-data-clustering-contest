<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/emporio/125518/pos-psonizoyn-oi-ellines-ti-black-friday"/>
    <meta property="og:site_name" content="Insider"/>
    <meta property="article:published_time" content="2019-11-19T08:00:00+00:00"/>
    <meta property="og:title" content="Πώς ψωνίζουν οι Έλληνες τη Black Friday"/>
    <meta property="og:description" content="Οι πιο δημοφιλείς ώρες αγορών στην Ελλάδα είναι τα μεσάνυχτα (για τις διαδικτυακές αγορές) καθώς και το μεσημέρι μεταξύ 2 - 3 μ.μ. "/>
  </head>
  <body>
    <article>
      <h1>Πώς ψωνίζουν οι Έλληνες τη Black Friday</h1>
      <h2>Οι πιο δημοφιλείς ώρες αγορών στην Ελλάδα είναι τα μεσάνυχτα (για τις διαδικτυακές αγορές) καθώς και το μεσημέρι μεταξύ 2 - 3 μ.μ. </h2>
      <address>
        <time datetime="2019-11-19T08:00:00+00:00">19 Nov 2019, 08:00</time>
      </address>
      <p>Ιδιαίτερα δημοφιλής είναι τα τελευταία χρόνια ο θεσμός της<b> <a href="https://www.kotsovolos.gr/black-friday">Black Friday</a> </b>και στη χώρα μας. Η μέρα των μεγάλων εκπτώσεων που ξεκίνησε από τις ΗΠΑ και εξαπλώθηκε σιγά σιγά σε ολόκληρο τον κόσμο, έρχεται φέτος στις<b> 29 Νοεμβρίου</b>.</p>
      <p>Σύμφωνα με έρευνα του <b>Black-Friday.Global</b> για το 2018, <b>στη χώρα μας το 85% των ερωτηθέντων </b>γνώριζαν τι είναι η Black Friday. Επίσης <b>σχεδόν 2 στους 5 Έλληνες </b>έκαναν αγορές κατά τη διάρκεια συγκεκριμένης μέρας.</p>
      <p>Η πλειονότητα των αγοραστών (<b>64,5%</b>) απάντησε ότι θα επωφεληθεί από τις προσφορές τόσο στα καταστήματα όσο και στο διαδίκτυο,<b> το 20,7%</b> θα αναζητήσει ευκαιρίες μόνο σε φυσικά καταστήματα, ενώ μόλις <b>το 14,8% </b>θα επιλέξει μόνο ηλεκτρονικά καταστήματα για τις αγορές του. Αξίζει να σημειωθεί ότι έναν χρόνο νωρίτερα, το ποσοστό των ανθρώπων που αναζητούσαν τις εκπτώσεις μόνο στα εμπορικά κέντρα ήταν σχεδόν διπλάσιο.</p>
      <p>Οι πιο δημοφιλείς ώρες αγορών στην Ελλάδα είναι <b>τα μεσάνυχτα </b>(για τις διαδικτυακές αγορές) καθώς και <b>το μεσημέρι μεταξύ 2 - 3 μ.μ</b>.</p>
      <p>Τα στατιστικά στοιχεία δείχνουν ότι η μέση έκπτωση στην Ελλάδα ελαφρώς «<b>έπεσε», από 53% το 2017</b>, <b>σε 52% το 2018</b>. Οι προσδοκίες των καταναλωτών ωστόσο ήταν υψηλότερες, καθώς περίμεναν η μέση έκπτωση να <b>φτάσει το 63</b>%. Στελέχη της αγοράς πάντως εκτιμούν ότι φέτος οι περισσότερες επιχειρήσεις θα προχωρήσουν σε γενναίες εκπτώσεις που θα φτάσουν σε κάποιες περιπτώσεις ακόμη και <b>το 70%.</b></p>
      <p>Σύμφωνα με την έρευνα, ανάμεσα στους Έλληνες οι οποίοι θα ψωνίσουν κατά τη διάρκεια της Black Friday, τ<b>ο 62% παραδέχθηκε ότι ξέρει ήδη τι θα αγοράσει. </b>Κατά μέσο όρο οι Έλληνες καταναλωτές δηλώνουν ότι θα αγοράσουν περίπου <b>4 προϊόντα</b> και είναι έτοιμοι να ξοδέψουν κατά <b>μέσο όρο 242 ευρώ </b>σε διαδικτυακά και φυσικά καταστήματα.</p>
      <p>Παράλληλα τα στατιστικά στοιχεία των τελευταίων ετών δείχνουν ότι στην Ελλάδα<b> οι πέντε δημοφιλέστερες κατηγορίες </b>προϊόντων σε πωλήσεις είναι: είδη ένδυσης, υποδήματα, ηλεκτρονικά είδη, οικιακές συσκευές και καλλυντικά.</p>
      <p>Τέλος τα εσωτερικά δεδομένα της πλατφόρμας Black-Friday.Global για το 2018 στην Ελλάδα δείχνουν αύξηση <b>1141% στις πωλήσεις</b> τη Μαύρη Παρασκευή σε σύγκριση με μια συνηθισμένη ημέρα.</p>
      <p>.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/emporio/125377/apogoiteysan-oi-endiameses-ekptoseis-megales-prosdokies-gia-ti-black"/>
        <a href="https://www.insider.gr/epiheiriseis/emporio/125320/black-friday-ti-na-prosexoyn-oi-katanalotes"/>
        <a href="https://www.insider.gr/eidiseis/epiheiriseis/125213/black-friday-ayta-einai-ta-proionta-poy-agorazoyn-oi-ellines"/>
      </related>
    </article>
  </body>
</html>