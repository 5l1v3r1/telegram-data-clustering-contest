<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/598043/ypeks-proklisi-gia-diethni-taksi-i-amfisvitisi-ton-symfonion-oriothetisis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T08:07:00+00:00"/>
    <meta property="og:title" content="ΥΠΕΞ: Πρόκληση για διεθνή τάξη η αμφισβήτηση των συμφωνιών οριοθέτησης"/>
    <meta property="og:description" content="Η πρόκληση ή η αμφισβήτηση στις συμφωνίες οριοθέτησης που έχει συνάψει η Κύπρος, είναι μια πρόκληση για όλες τις χώρες της περιοχής, αλλά και στη βασισμένη..."/>
  </head>
  <body>
    <article>
      <h1>ΥΠΕΞ: Πρόκληση για διεθνή τάξη η αμφισβήτηση των συμφωνιών οριοθέτησης</h1>
      <address><time datetime="2019-11-19T08:07:00+00:00">19 Nov 2019, 08:07</time> by <a rel="author">SigmaLive</a></address>
      <p>Η πρόκληση ή η αμφισβήτηση στις συμφωνίες οριοθέτησης που έχει συνάψει η Κύπρος, είναι μια πρόκληση για όλες τις χώρες της περιοχής, αλλά και στη βασισμένη σε κανόνες διεθνής τάξη, δήλωσε ο Υπουργός Εξωτερικών Νίκος Χρισοδουλίδης, σε ομιλία χθες σε διήμερο συνέδριο με θέμα «Νοτιοανατολική Ευρώπη και Ανατολική Μεσόγειος: Νέες στρατηγικές – Νέες προοπτικές», που πραγματοποιήθηκε στην αμερικανική πρωτεύουσα.<br/><br/><br/>Στην ομιλία του ο κ. Χριστοδουλίδης ανέπτυξε τις υποσχέσεις και τις προοπτικές της ανατολικής Μεσογείου, οι οποίες έχουν τη δυνατότητα, εάν υλοποιηθούν, να επιδράσουν πέραν των γεωγραφικών ορίων της περιοχής.</p>
      <p>Παρουσίασε επίσης τον τρόπο με τον οποίο η Κύπρος επιδιώκει την εφαρμογή της ενεργειακής της πολιτικής και εξήγησε πώς οι ενεργειακές προοπτικές στην Ανατολική Μεσογειακή περιοχή, οδήγησαν σε μια ενισχυμένη και πιο θεσμοθετημένη περιφερειακή συνεργασία με βάση το Διεθνές Δίκαιο.<br/><br/>Τόνισε ότι η παρουσία στην περιοχή ενεργειακών γιγάντων όπως η EXXONMOBIL, η ENI, η TOTAL, η NOBLE, η SHELL κ.ά, μαρτυρεί τις ενεργειακές προοπτικές της περιοχής.<br/><br/>«Σε συνδυασμό με τα δυναμικά δημογραφικά στοιχεία και την πρωταρχική γεωπολιτική θέση, η ύπαρξη τέτοιων σημαντικών αποθεμάτων υδρογονανθράκων μπορεί, υπό τις κατάλληλες συνθήκες, να μετατρέψει την Ανατολική Μεσόγειο και την ευρύτερη Μέση Ανατολή σε περιοχή βιώσιμης οικονομικής ανάπτυξης. Ταυτόχρονα, τα αποθέματα αυτά έχουν τη δυνατότητα να παρέχουν στις χώρες της περιοχής επαρκείς και σταθερές ενεργειακές προμήθειες φυσικού αερίου σε προσιτές τιμές, ενώ παράλληλα μπορούν να συμβάλουν στην ενεργειακή ασφάλεια της Ευρώπης και στον στόχο της για εναλλακτικές πηγές και διαδρομές ενέργειας», ανέφερε.<br/><br/>Ο ΥΠΕΞ εξήγησε στο ακροατήριο πώς η Κύπρος προωθεί το ενεργειακό της πρόγραμμα, με στόχο να μετατραπεί η γεωγραφική θέση του νησιού σε πλεονέκτημα και ταυτόχρονα να μοιραστεί το όραμα της περιφερειακής συνεργασίας, με βάση ένα θετικό πρόγραμμα με όλες τις γειτονικές χώρες.<br/><br/>«Προκειμένου να εκπληρώσουμε αυτό το όραμα, αξιοποιούμε τις ιστορικά στενές και φιλικές μας σχέσεις με όλους τους γείτονές μας – με μία μόνη εξαίρεση που ελπίζουμε ότι στο άμεσο μέλλον θα αποφασίσει να μην είναι πλέον η εξαίρεση. Το γεγονός ότι οι εταίροι μας στην Ανατολική Μεσόγειο και τη Μέση Ανατολή αναγνωρίζουν στην Κύπρο ένα κράτος–μέλος της ΕΕ στην περιφέρειά τους, που μπορεί να ενεργήσει έμπιστα, αξιόπιστα και προβλέψιμα, μεταξύ αυτών και της Βρυξελλών, ενισχύει την προσπάθειά μας», σημείωσε.<br/><br/>Ο Κύπριος ΥΠΕΞ  αναφέρθηκε στις συμφωνίες που συνήψε η Κύπρος με γειτονικά κράτη για οριοθέτηση των ΑΟΖ τους και στη συνέχεια στις συμφωνίες για τα ενεργειακά, μέχρι την πλέον πρόσφατη για εκμετάλλευση του αερίου στο τεμάχιο 12.</p>
      <p>«Οι εξελίξεις αυτές αποτελούν μια σαφή ψήφο εμπιστοσύνης στην Ενεργειακή Στρατηγική της Κύπρου, αλλά στέλνουν επίσης ένα δυνατό και σαφές μήνυμα σε όσους βρίσκονται στη θέση να είναι οι μόνοι που μειοψηφούν και αποφασίζουν αυθαίρετα να αμφισβητούν και να παραβιάζουν την κυριαρχία και τα κυριαρχικά δικαιώματα της Κύπρου», τόνισε.<br/><br/>Ο κ. Χριστοδουλίδης τόνισε περαιτέρω ότι οποιαδήποτε αμφισβήτηση ή πρόκληση στις συμφωνίες οριοθέτησης που έχει συνάψει η Κύπρος, είναι μια πρόκληση για όλες τις χώρες της περιοχής, αλλά και στη βασισμένη σε κανόνες διεθνής τάξη.</p>
      <p>«Η Κύπρος είναι υπερασπιστής του Διεθνούς Δικαίου, συμπεριλαμβανομένου του Δικαίου της Θάλασσας και με αυτό το πνεύμα είμαστε έτοιμοι να διαπραγματευτούμε συμφωνίες οριοθέτησης με όλες τις χώρες της περιοχής, χωρίς καμία εξαίρεση, πάντα σύμφωνα με το Διεθνές Δίκαιο, συμπεριλαμβανομένης της UNCLOS», πρόσθεσε.<br/><br/>Παράλληλα, επανέλαβε την πρόταση που έχει γίνει προς την Τουρκία για έναρξη διαπραγματεύσεων με στόχο την οριοθέτηση των θαλασσίων ζωών τους, ενώ ενημέρωσε και για τις αποφάσεις για κυρώσεις σε βάρος της Τουρκίας, που έχει λάβει η Ε.Ε.<br/><br/>Σε άλλο σημείο της ομιλίας του ο κ. Χριστοδουλίδης ανέπτυξε τις τριμερείς συνεργασίες της Κύπρου και της Ελλάδας, με το Ισραήλ, την Αίγυπτο, την Ιορδανία και άλλες χώρες της περιοχής,</p>
      <p>«Αυτά τα δίκτυα συνεργασίας αποτελούν ένα πρωταρχικό παράδειγμα του τι μπορεί να επιτευχθεί όταν χώρες με κοινές ανησυχίες και κοινά συμφέροντα και όραμα, ενώνουν τις δυνάμεις τους αντί να αυτοαπομονώνονται. Οι κεντρικές αρχές αυτών των μηχανισμών συνεργασίας είναι ότι είναι περιεκτικής φύσης, βασίζονται σε θετικό θεματολόγιο και δεν στρέφονται κατά τρίτων χωρών. Αντιθέτως, αποτελούν μέσο για την προώθηση της συνεργασίας στην περιοχή και πέραν αυτής και είναι ανοιχτοί σε όλες τις χώρες που μοιράζονται το όραμα και, το σημαντικότερο, σέβονται το διεθνές δίκαιο», ανέφερε.<br/><br/>Ο Κύπριος Υπουργός εξέφρασε την πεποίθηση πως οι τριμερείς μηχανισμοί είναι ένα πρώτο ελπιδοφόρο βήμα προς την κατεύθυνση της εγκαθίδρυσης θεσμικού και θεσμοθετημένου μηχανισμού συνεργασίας και ότι οι υδρογονάνθρακες στην Ανατολική Μεσόγειο, μπορούν να παίξουν τα ρόλο του άνθρακα και του χάλυβα για την Ευρωπαϊκή Κοινότητα, σε ένα νέο περιφερειακό πλαίσιο.<br/><br/>«Το έχουμε δει αυτό στην πράξη, με τις τριμερείς συμπράξεις που ξεκινούν από τον τομέα της ενέργειας αλλά συνεχώς επεκτείνονται σε νέους τομείς όπως η ασφάλεια, η άμυνα, η καταπολέμηση της τρομοκρατίας, η εκπαίδευση, η οικονομία, η βιομηχανία και ο τουρισμός» , συνέχισε.<br/><br/>Σημείωσε επιπλέον ότι η προστιθέμενη αξία αυτής της συνεργασίας έχει προσελκύσει την προσοχή άλλων χωρών, όπως οι ΗΠΑ, οι οποίες συμμετέχουν άτυπα στην τριμερή με το Ισραήλ στο θέμα της ενέργειας. Αναφέρθηκε επίσης και στην καινούργια τριμερή που ξεκίνησε με τα Ηνωμένα Αραβικά Εμιράτα, τα οποία επισκέφθηκε το Σαββατοκύριακο.<br/><br/>«Είμαι πεπεισμένος ότι η συνεργασία που έχουμε οικοδομήσει στην Ανατολική Μεσόγειο θα μπορούσε να συμβάλει στη διασφάλιση της σταθερότητας και της ασφάλειας. Είτε μέσω διμερούς συνεργασίας με τις χώρες της περιοχής, είτε μέσω του αναπτυσσόμενου ιστού των τριμερών μηχανισμών - συμπεριλαμβανομένων εκείνων που έχουν ήδη καθιερωθεί και άλλων που έχουν ήδη καταρτιστεί - υπάρχει τώρα ένα πλαίσιο το οποίο διαμορφώνει το πολιτικό περιβάλλον στη γειτονιά μας», συνέχισε ο κ. Χριστοδουλίδης.<br/><br/>Χαρακτηρίζοντας την απόφαση για τη σύσταση μόνιμης γραμματείας για τις τριμερείς εταιρικές σχέσεις στην Κύπρο «ένα σημαντικό βήμα προς την κατεύθυνση της περαιτέρω ανάπτυξης της πολυμερούς συνεργασίας», ο κ. Χριστοδουλίδης είπε πως στέλνει το σημαντικό μήνυμα της δέσμευσης των συμμετεχόντων χωρών να προωθήσουν το κοινό μας όραμα για την Ανατολική Μεσόγειο.</p>
      <p>«Ένα όραμα που μπορεί να προετοιμάσει το έδαφος για την εγκαθίδρυση μια ημέρα, περιφερειακής οργάνωσης ασφάλειας και συνεργασίας», πρόσθεσε.<br/><br/>Στους ομιλητές του συνεδρίου που συνδιοργάνωσαν το «Οικονομικά Φόρουμ των Δελφών» και η εφημερίδα «Καθημερινή, συμπεριλαμβάνονταν, οι Υπουργοί Ανάπτυξης και Τουρισμού της Ελλάδας, Άδωνις Γεωργιάδης και Χάρης Θεοχάρης, ο αναπληρωτής Υπουργός Μεταναστευτικής Πολιτικής Γιώργος Κουμουτσάκος, οι Υφυπουργοί Εξωτερικών Κώστας Φραγκογιάννης και Αντώνης Διαματάρης κι ο Υφυπουργός Τεχνολογίας και Έρευνας, Χρήστος Δήμας.</p>
      <p>Από αμερικανικής πλευράς συμμετείχαν ο Υπουργός Εμπορίου Ουίλμπουρ Ρος – που μίλησε στο δείπνο του συνεδρίου - ο Υφυπουργός Εξωτερικών για θέματα Ενέργειας, Φράνσις Φάνον, ο πρέσβης στην Αθήνα Τζέφρι Πάιατ και πολλά μέλη του Κογκρέσου.<br/><br/>Ο κ. Χριστοδουλίδης ολοκληρώνει σήμερα το πρόγραμμα των επαφών του στην Ουάσιγκτον, με συνάντηση που θα έχει με τον Υφυπουργό Εξωτερικών για ενεργειακά θέματα, Φράνσις Φάνον. Τη Δευτέρα είχε συνάντηση και με τον γερουσιαστή Ρόμπερτ Μενέντεζ.</p>
    </article>
  </body>
</html>