<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/oikonomia/1560711/anadromika-sudaxiouhon-hrimata-eos-kai-33-mines-gia-tis-paranomes-meioseis/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T08:27:01+00:00"/>
    <meta property="og:title" content="Αναδρομικά συνταξιούχων: Χρήματα έως και 33 μήνες για τις παράνομες μειώσεις"/>
    <meta property="og:description" content="Η δικαστική απόφαση"/>
  </head>
  <body>
    <article>
      <h1>Αναδρομικά συνταξιούχων: Χρήματα έως και 33 μήνες για τις παράνομες μειώσεις</h1>
      <address>
        <time datetime="2019-11-19T08:27:01+00:00">19 Nov 2019, 08:27</time>
      </address>
      <p>
        <b>Η δικαστική απόφαση</b>
      </p>
      <p>Μέχρι και 33 μήνες θα είναι το ποσό των αναδρομικών, μετά τις νέες αποφάσεις των δικαστηρίων για τις αντισυνταγματικές μειώσεις.</p>
      <p>Από τις 4 Οκτωβρίου και μετά που το ΣτΕ νομιμοποίησε τον επανυπολογισμό του νόμου Κατρούγκαλου έχουν δημοσιευτεί τρεις νέες αποφάσεις από τα Πρωτοδικεία που κάθε άλλο παρά ακυρώνουν τα αναδρομικά των συνταξιούχων!</p>
      <p>Η νέα απόφαση βγήκε στις 7 Νοεμβρίου από το Διοικητικό Πρωτοδικείο Αθηνών (με αριθμό 15769/2019) και δικαιώνει συνταξιούχο του Ταμείου Νομικών με αναδρομικά 3.442,23 ευρώ για το διάστημα από 1.7.2015 έως 31.3.2018 από τις παράνομες μειώσεις των νόμων 4051 και 4093. Οι εν λόγω μειώσεις είναι αυτές τις οποίες το ΣτΕ έκρινε αντισυνταγματικές τον Ιούνιο του 2015, και είναι οι ίδιες μειώσεις που ενσωματώθηκαν στον επανυπολογισμό των συντάξεων τον οποίο έκρινε συνταγματικό το Συμβούλιο της Επικρατείας με τις αποφάσεις του στις 4 Οκτωβρίου 2019!</p>
      <p>Η εντύπωση που δημιουργήθηκε μετά τις 4 Οκτωβρίου 2019 που βγήκαν οι αποφάσεις του ΣτΕ για τον νόμο Κατρούγκαλου ήταν ότι δεν υπάρχουν αναδρομικά, επειδή οι παράνομα επιβληθείσες μειώσεις από τον Ιούνιο του 2015 και μετά ενσωματώθηκαν στον επανυπολογισμό των συντάξεων.</p>
      <p>Η νέα απόφαση Πρωτοδικείου, όμως, που δημοσιοποίησε χθες η ΕΝΥΠΕΚΚ του καθηγητή Εργατικού Δικαίου Αλέξη Μητρόπουλου, αποκτά ειδικό βάρος διότι είναι η τρίτη κατά σειρά που έρχεται και δικαιώνει συνταξιούχο με αναδρομικά μετά τις 4 Οκτωβρίου που το ΣτΕ νομιμοποίησε τον επανυπολογισμό των συντάξεων ο οποίος επανυπολογισμός έγινε με τις παράνομες μειώσεις!</p>
      <p>Οι αποφάσεις που βγαίνουν από τα Πρωτοδικεία για το διάστημα πριν και κυρίως μετά τις 4 Οκτωβρίου του 2019 αποκαλύπτουν ότι τα αναδρομικά των συνταξιούχων έχουν κριθεί υπέρ των συνταξιούχων και ότι οι αντισυνταγματικές μειώσεις που διέγνωσε το ΣτΕ τον Ιούνιο του 2015 ουδόλως «νομιμοποιήθηκαν» κατά τον επανυπολογισμό των συντάξεων.</p>
      <p>Η κρίση του ΣτΕ για τον νόμο Κατρούγκαλου δεν αφορούσε το αν υπάρχουν ή όχι αναδρομικά για τους συνταξιούχους, αλλά είχε να κάνει με το αν είναι συνταγματικός ο επανυπολογισμός των συντάξεων. Αν δηλαδή μπορεί ο νόμος να υπολογίσει εκ νέου τις ήδη καταβληθείσες συντάξεις, με νέες δυσμενέστερες παραμέτρους. Η απόφαση του ΣτΕ είναι μεν θετική για τον επανυπολογισμό, αλλά, όπως φαίνεται, τα δικαστήρια δεν συμμερίζονται τις ερμηνείες διαφόρων νομικών κύκλων, ότι λόγω νομιμοποίησης του επανυπολογισμού μπήκε και ταφόπλακα στα αναδρομικά, διότι το ζήτημα των αναδρομικών δεν περιγράφεται πουθενά στις αποφάσεις του ΣτΕ.</p>
      <p>Το ζητούμενο πλέον είναι να καθοριστεί το διάστημα που η κυβέρνηση μπορεί να επιστρέψει τα αναδρομικά με δόσεις σε όλους τους συνταξιούχους πέραν όσων δικαιώνονται από τα δικαστήρια.</p>
      <p>
        <b>Οι επικουρικές</b>
      </p>
      <p>Μια νέα εκδοχή για τις παράνομες μειώσεις στις επικουρικές παρουσίασε χθες η ΕΝΥΠΕΚΚ, αποκαλύπτοντας ότι ο ΣΥΡΙΖΑ ήρθε και νομιμοποίησε εκ των υστέρων τις περικοπές του Ιουνίου του 2016. Σε ανακοίνωσή της η ΕΝΥΠΕΚΚ αναφέρει ότι οι μειώσεις έγιναν με άλλες παραμέτρους από αυτές που όριζε ο νόμος 4387 και το άρθρο 96, και κυρίως ότι οι παράμετροι των περικοπών καθορίστηκαν με υπουργική απόφαση που δεν την προέβλεπε ο νόμος στη σχετική παράγραφο 4 του άρθρου 96! Η απόφαση είχε εκδοθεί στις 7 Ιουνίου 2016 από τον τότε υφυπουργό Τ. Πετρόπουλο, και αυτό που έκανε ο ΣΥΡΙΖΑ για να νομιμοποιήσει την παρανομία ήταν να φέρει κρυφά σε επόμενο νόμο, διάταξη με το άρθρου 56 του ν. 4445/2016, που να νομιμοποιεί την παράνομη απόφαση για το τσεκούρι στις επικουρικές 12 Ταμείων.</p>
      <p>Πηγή:<a href="https://www.eleftherostypos.gr/oikonomia/489310-anadromika-os-kai-33-mines-gia-tis-paranomes-meioseis-stis-syntaxeis-me-dikastiki-apofasi/?utm_medium=onesignal&amp;utm_source=notification&amp;utm_campaign=alert&amp;utm_content=post"> eleftherostypos.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/oikonomia/1559363/apofasi-vomva-gia-anadromika-sudaxiouhon/"/>
        <a href="https://www.neakriti.gr/article/oikonomia/1557901/anadromika-sudaxiouhon-erhetai-i-proti-dosi-ta-posa/"/>
        <a href="https://www.neakriti.gr/article/oikonomia/1557629/anadromika-ta-posa-pou-tha-paroun-oi-sudaxiouhoi-meta-tin-apofasi-ste/"/>
        <a href="https://www.neakriti.gr/article/oikonomia/1556094/anadromika-trietias-tha-dothoun-se-500000-sudaxiouhous-ta-posa-pou-tha-paroun/"/>
        <a href="https://www.neakriti.gr/article/oikonomia/1554814/anadromika-enstolon-neo-paketo-hrimaton/"/>
        <a href="https://www.neakriti.gr/article/oikonomia/1553452/anadromika-sudaxiouhon-poioi-tha-paroun-mehri-kai-7338-euro/"/>
      </related>
    </article>
  </body>
</html>