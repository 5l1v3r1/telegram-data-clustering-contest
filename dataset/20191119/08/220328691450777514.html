<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/sukhoptnite-voyski-chestvat-svoya-boen-praznik-407083.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T08:03:54+00:00"/>
    <meta property="og:title" content="Сухопътните войски честват своя боен празник"/>
    <meta property="og:description" content="Те започнаха от 2 ноември и завършват днес, когато във Военната академия &quot;Г.С.Раковски&quot; ще се състои тържествено събрание-концерт"/>
  </head>
  <body>
    <article>
      <h1>Сухопътните войски честват своя боен празник</h1>
      <address>
        <time datetime="2019-11-19T08:03:54+00:00">19 Nov 2019, 08:03</time>
      </address>
      <p>По традиция с поредица от събития най-големият вид въоръжени сили отбелязват 134-та годишнина от Сръбско-българската война и празника си.</p>
      <p>Те започнаха от 2 ноември и завършват днес, когато във Военната академия "Г.С.Раковски" ще се състои тържествено събрание-концерт. Началникът на отбраната генерал Андрей Боцев, заместник-министърът на отбраната Атанас Запрянов и командирът на Сухопътните войски генерал-майор Михаил Попов ще наградят военнослужещи и цивилни служители, отличени за висок професионализъм.</p>
      <p>Президентът и върховен главнокомандващ на Въоръжените сили Румен Радев ще участва  в тържественото събрание във Военна академия „Георги Стойков Раковски“ по повод празникa на Сухопътни войски. Това съобщиха от прессекретариата на държавния глава.</p>
      <p>Празникът на Сухопътните войски беше отбелязан вчера с Ден на отворени врати и показ на въоръжение и бойна техника във военните формирования.</p>
      <p>На 14 ноември офицерите, сержантите и цивилните служители от командването на Сухопътните войски преминаха по стъпките на Сливнишките герои от Сливница до Гургулят. Бяха посетени местата, на които през 1885 г. са се състояли най-решителните боеве от Сръбско-българската война.</p>
      <p>Датата 19 ноември е определена за празник на Сухопътните войски с решение на Министерския съвет от 1992 година. По време на Сръбско-българската война /1885 г./ на 19 ноември българската пехота прави решителното сражение при Сливница. Това е първата голяма победа на войската след възстановяването на българската държава от 1878 година. Впоследствие с победата в Сръбско-българската война е защитен актът на Съединението между Източна Румелия и Княжество България.</p>
    </article>
  </body>
</html>