<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/basketbols/porzingis-doncics-spele-ligas-vertigaka-speletaja-limeni.d?id=51649279"/>
    <meta property="og:site_name" content="DELFI"/>
    <meta property="article:published_time" content="2019-11-19T08:19:38+00:00"/>
    <meta property="og:title" content="Porziņģis: Dončičs spēlē līgas vērtīgākā spēlētāja līmenī "/>
    <meta property="og:description" content="Latvijas izlases basketbolists Kristaps Porziņģis pēc pirmdien aizvadītās Nacionālās basketbola asociācijas (NBA) spēles paudis atzinību par Dalasas &quot;Mavericks&quot; vienības līdera Luka Dončiča rādīto sniegumu, ziņo kluba mājaslapa."/>
  </head>
  <body>
    <article>
      <h1>Porziņģis: Dončičs spēlē līgas vērtīgākā spēlētāja līmenī </h1>
      <address><time datetime="2019-11-19T08:19:38+00:00">19 Nov 2019, 08:19</time> by <a rel="author">DELFI Sports</a></address>
      <p>
        <b>Latvijas izlases basketbolists <a href="https://www.delfi.lv/temas/kristaps-porzingis">Kristaps Porziņģis</a> pēc pirmdien aizvadītās Nacionālās basketbola asociācijas (<a href="https://www.delfi.lv/temas/nba">NBA</a>) spēles paudis atzinību par Dalasas "<a href="https://www.delfi.lv/temas/mavericks">Mavericks</a>" vienības līdera Luka Dončiča rādīto sniegumu, ziņo kluba mājaslapa.</b>
      </p>
      <p><a href="https://www.delfi.lv/sports/news/basketbols/porzingim-tresais-double-double-pec-kartas.d?id=51648877">Dončičs kaldināja "Mavericks" komandas uzvaru</a> pret Sanantonio "<a href="https://www.delfi.lv/temas/spurs">Spurs</a>", atzīmējoties ar 42 punktiem, 12 rezultatīvām piespēlēm un 11 atlēkušajām bumbām. Slovēnijas izlases basketbolists kļuva par otro NBA spēlētāju pēc Lebrona Džeimsa, kurš sasniedzis šādus statistikas rādītājus, būdams tikai 20 gadu vecs.</p>
      <p>"Šķiet, ka katru reizi ir kādi statistikas rādītāji, par kuriem iepriekš nezināju," sasniegumu komentēja Dončičs. "Tomēr lieliski to dzirdēt."</p>
      <p>Aizsargam tas bija jau sestais "triple-double" šosezon. Dončičs vidēji 13 mačos guvis 29,5 punktus, izcīnījis 10,7 atlēkušās bumbas un izdarījis 9,3 rezultatīvas piespēles.</p>
      <p>"Luka šobrīd spēlē kā MVP ["Most Valuable Player" – Līgas vērtīgākais basketbolists] līmeņa basketbolists," izteicās Porziņģis. "Karjeras rekords rezultativitātē, "triple-double" – priecājos par viņu. Viņš dodas caurgājienos, izprovocē piezīmes, spēlē efektīvi, precīzi izpilda metienus – viņš dara visu mūsu labā un esmu priecīgs, ka viņš spēj spēlēt šādā līmenī."</p>
      <p>Komandas galvenais treneris Riks Kārlails savukārt atzina, ka Dončičs šobrīd uz laukuma spēj izdarīt visu, ko vien vēlas.</p>
      <p>"Mēs vērojam ko fenomenālu," teica Kārlails. "Viņa komandas biedri un es savā ziņā vienkārši esam kā līdzi paņemti pasažieri."</p>
      <p>Ieguldījums izcīnītajā uzvarā bija arī uzbrucējam Dorianam Finnijam-Smitam, kurš sasniedza jaunu personīgo rezultativitātes rekordu, izceļoties ar 22 punktiem. "Mavericks" basketbolists vienu minūti un 14 sekundes pirms spēles beigām trāpīja pustālo metienu pēdējā uzbrukuma sekundē, panākot laukuma saimniekiem piecu punktu pārsvaru. Bumbu viņa virzienā pasita Porziņģis, kuram to bija metiena brīdī bija izsitis "Spurs" līderis Lamarkuss Oldridžs.</p>
      <p>"Es paskatījos uz laika atskaites tablo virs groza un nodomāju, ka KP [Kristaps Porziņģis] izpildīs metienu. Taču bumba nonāca pie manis un es to vienkārši uzmetu pa grozu. Izspēlējām tieši tā, kā bijām uzzīmējuši minūtes pārtraukumā," ironizēja epizodes varonis.</p>
      <p>Nākamo spēli Dalasas komanda aizvadīs trešdien, kad mājās uzņems savainojumu novājināto Goldensteitas "Warriors" komandu.</p>
      <related>
        <h4>Lasi vēl</h4>
        <a href="https://www.delfi.lv/sports/news/basketbols/porzingim-tresais-double-double-pec-kartas.d?id=51648877"/>
        <a href="https://www.delfi.lv/sports/news/basketbols/kurucs-nba-atgriezas-ar-danku-nets-ceturtais-zaudejums-piecos-macos.d?id=51648903"/>
      </related>
    </article>
  </body>
</html>