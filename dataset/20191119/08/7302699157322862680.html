<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/stockmarket/detail/9620000111021"/>
    <meta property="og:site_name" content="MGR Online"/>
    <meta property="article:published_time" content="2019-11-19T08:49:00+00:00"/>
    <meta property="og:title" content="เป้าหมายหุ้น THAI ในก้นเหว / สุนันท์ ศรีจันทรา"/>
    <meta property="og:description" content="ผลประกอบการ บริษัท การบินไทย จำกัด (มหาชน) หรือ THAI ในใตรมาสที่ 3 แม้ตัวเลขขาดทุนเพิ่มขึ้นไม่มากนัก เมื่อเทียบกับระยะเดียวกันปีก่อน แต่ถ้ารวมงวด 9 เดือนแรกปีนี้ ผลขาดทุนก้าวกระโดด จนฝ่ายวิเคราะห์หลักทรัพย์โบรกเกอร์สำนักต่าง ๆ"/>
  </head>
  <body>
    <article>
      <h1>เป้าหมายหุ้น THAI ในก้นเหว / สุนันท์ ศรีจันทรา</h1>
      <address><time datetime="2019-11-19T08:49:00+00:00">19 Nov 2019, 08:49</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011485801.JPEG"/>
      </figure>
      <p><b>ผลประกอบการ บริษัท การบินไทย จำกัด (มหาชน) หรือ THAI ในใตรมาสที่ 3 แม้ตัวเลขขาดทุนเพิ่มขึ้นไม่มากนัก เมื่อเทียบกับระยะเดียวกันปีก่อน แต่ถ้ารวมงวด 9 เดือนแรกปีนี้ ผลขาดทุนก้าวกระโดด จนฝ่ายวิเคราะห์หลักทรัพย์โบรกเกอร์สำนักต่างๆ ต้องลดประมาณการเป้าหมายราคาหุ้นลงตามๆ กัน</b><br/><br/>ไตรมาสที่ 3 THAI มีผลขาดทุนสุทธิ 4,680 ล้านบาท เพิ่มขึ้นจากระยะเดียวกันปีก่อน 994 ล้านบาท หรือเพิ่มขึ้น 27% แต่ รวมงวด 9 เดือนแรกปีนี้ มีผลขาดทุนสุทธิ 10,782 ล้านบาท ขาดทุนสูงกว่าระยะเดียวกันปีก่อน 7,875 ล้านบาท หรือ <b>ขาดทุนเพิ่ม</b><b>ขึ้น 270%</b><br/><br/>ราคาหุ้น THAI ไม่ได้ตอบรับกับข่าวร้ายผลประกอบการที่ทรุดหนักมากนัก เนื่องจากก่อนหน้าราคาหุ้นปรับฐานลง รับความคาดหมายผลประกอบการล่วงหน้าแล้ว โดยนักลงทุนทยอยขายหุ้นออก ฉุดให้ราคาถอยหลังลงมาตั้งหลักแถว 7 บาทอยู่พักใหญ่<br/><br/><b>ปี 2534 การบินไทยแปรรูปเป็นบริษัทมหาชน และเป็นหุ้นรัฐวิสาหกิจแปรรูปที่นักลงทุนให้ความสนใจจองซื้ออย่างล้นหลามทั่วประเทศ </b>จนหุ้นไม่พอขาย จึงต้องใช้วิธีเฉลี่ยหุ้นจัดสรรให้ประชาชนที่สนใจคนละ 200 หุ้น ในราคาหุ้นละ 60 บาท<br/><br/>แต่เมื่อ<b> หุ้นเข้ามาซื้อขายวันที่ 17 กรกฎาคม 2534 นักลงทุนที่จองซื้อไว้ต้องผิดหวัง เพราะราคาหุ้นต่ำกว่าจองหรือต่ำกว่า 60 บาท</b> จนเวลาหลายปีผ่านไป หุ้น THAI จึงมีโอกาสปรับตัวขึ้นมายืนแถวระดับ 60 บาทในช่วงสั้น ก่อนจะทรุดลงต่อเนื่องถึงปัจจุบัน<br/><br/>สาเหตุที่ราคาหุ้นทรุด เกิดจากผลประกอบการที่ขาดทุน และแม้กระทรวงการคลังจะพยายามหาวิธีแก้ปัญหาขาดทุน ทั้งดึงมืออาชีพเข้าบริหาร ลดจำนวนพนักงาน และลดภาระค่าใช้จ่าย ทำให้ผลประกอบการปี 2559 กำไร 15.14 ล้านบาท แต่ปี 2560 กลับมาย่ำแย่เหมือนเดิม โดยขาดทุนสุทธิ 2,107.35 ล้านบาท ปี 2561 ขาดทุนสุทธิ 11,625.17 ล้านบาท<br/><br/><b>และงวด 9 เดือนแรกปีนี้ที่ขาดทุนไปแล้ว 10,782 ล้านบาท</b><br/><br/>ยอดขาดทุนสะสมหุ้น THAI ล่าสุดพุ่งขึ้นไป 18,470.41 ล้านบาท และมีแนวโน้มที่จะพุ่งขึ้นต่อไปทะลุหลัก 20,000 ล้านบาท เพราะคาดว่าผลประกอบการจะขาดทุนต่อเนื่องถึงปีหน้า<br/><br/>ไม่มีโบรกเกอร์สำนักไหนแนะให้นักลงทุนซื้อหุ้นเข้ามาถัวเฉลี่ยต้นทุนเดิม ไม่แนะแม้จะให้ถือรอคอย มีแต่เสนอแนวทางแก้ปัญหา โดยยอมตัดใจขายขาดทุน เพราะถือต่อไปมองไม่เห็นอนาคต<br/><br/>ราคาหุ้น THAI ที่ยังเคลื่อนไหวเหนือ 7 บาท ถือเป็นราคาที่สูงมาก และเป็นราคาที่เปิดโอกาสให้ตัดขายขาดทุน เพราะถ้าเทียบกับราคาเป้าหมายใน 12 เดือนข้างหน้าของโบรกเกอร์ส่วนใหญ่แล้ว ตีราคาหุ้นไว้ต่ำมาก โดย<b> โบรกเกอร์บางแห่งประเมินเป้า</b><b>หมายราคาที่ 3 บาทเศษเท่านั้น </b><br/><br/>สายการบินทั่วโลกกำลังมีปัญหา เนื่องจากเผชิญภาวะเศรษฐกิจโลกตกต่ำ การแข่งขันสูง จนขาดทุนตามๆ กัน และ <b>THAI เป็นอีกสายการบินที่อยู่ในอาการย่ำแย่ โดยแผนการฟื้นฟูผลประกอบการล้มเหลว เพราะขาดทุนหนักขึ้น</b> ซึ่งหากรัฐบาลไม่ได้ถือหุ้นใหญ่สัดส่วน 51% ของทุนจดทะเบียน ก็ไม่รู้จะประคับประคองการดำเนินงานต่อไปอย่างไร<br/><br/>หุ้น THAI เป็นหุ้นขนาดใหญ่ และมีผู้ถือหุ้นรายย่อยมากที่สุด รองจากบริษัท ปตท. จำกัด (มหาชน) หรือ PTT โดยมีผู้ถือหุ้นรายย่อยจำนวนทั้งสิ้น 106,958 ราย ขณะที่ PTT มีผู้ถือหุ้นรายย่อยจำนวน 118,931 ราย<br/><br/><b>ผู้ถือหุ้น THAI จำนวนกว่าแสนราย ทั้งหมดน่าจะขาดทุนจากหุ้นรัฐวิสาหกิจแปรรูปแห่งนี้ </b>และผู้ถือหุ้นแต่ละคนไม่มีทางเลือกมากนัก โดยหากทำใจตัดขายขาดทุนตามคำแนะนำของโบรกเกอร์ไม่ได้ จะต้องทำใจถือหุ้น รอคอยการฟื้นตัวในระยาว<br/><br/>แต่ใครจะบอกได้ว่า เมื่อไหร่ผลประกอบการบริษัท การบินไทยจะฟื้น เพราะดูกันปีนี้และมองถึงปีหน้า แนวโน้มจะฟุบต่อเนื่อง<br/><br/>และ<b> ไม่มีสัญญาณว่า หุ้น THAI จะโงหัวขึ้นมาง่ายๆ</b> ในระยะเวลาอันใกล้</p>
      <figure>
        <img src="https://mpics.mgronline.com/pics/Images/562000011485802.JPEG"/>
      </figure>
      <figure>
        <img src="https://mpics.mgronline.com/pics/Images/562000011485803.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/stockmarket/photo-gallery/9620000111021"/>
      </related>
    </article>
  </body>
</html>