<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bhaskar.com/bollywood/hollywood/news/leonardo-dicaprio-raised-concern-over-delhi-air-pollution-crisis-01690531.html"/>
    <meta property="og:site_name" content="Dainik Bhaskar"/>
    <meta property="article:published_time" content="2019-11-19T08:04:38+00:00"/>
    <meta property="og:title" content="रिएक्शन / लियोनार्दो डिकैप्रियो ने दिल्ली के वायु प्रदूषण पर जताई चिंता, चेन्नई में पानी की समस्या पर भी किया था पोस्ट"/>
    <meta property="og:description" content="हाॅलीवुड डेस्क.टाइटैनिक स्टार लियोनार्दो डिकैप्रियो ने एक बार फिर भारत में बढ़ते प्रदूषण और क्लाइमेट चेंज के मुद्दे पर चिंता जाहिर की है। | Leonardo DiCaprio raised concern over Delhi air pollution crisis"/>
  </head>
  <body>
    <article>
      <h1>रिएक्शन / लियोनार्दो डिकैप्रियो ने दिल्ली के वायु प्रदूषण पर जताई चिंता, चेन्नई में पानी की समस्या पर भी किया था पोस्ट</h1>
      <address><time datetime="2019-11-19T08:04:38+00:00">19 Nov 2019, 08:04</time> by <a rel="author">Dainik Bhaskar</a></address>
      <figure>
        <img src="https://i10.dainikbhaskar.com/thumbnails/730x548/web2images/www.bhaskar.com/2019/11/19/0521_lio.jpg"/>
      </figure>
      <h4>Dainik Bhaskar</h4>
      <p>Nov 19, 2019, 01:34 PM IST</p>
      <p><b>हाॅलीवुड डेस्क.</b> टाइटैनिक स्टार लियोनार्दो डिकैप्रियो ने एक बार फिर भारत में बढ़ते प्रदूषण और क्लाइमेट चेंज के मुद्दे पर चिंता जाहिर की है। लियो ने अपने इंस्टाग्राम पर पिछले दिनों दिल्ली में प्रदूषण के लिए इंडिया गेट पर हुए विरोध प्रदर्शन की कुछ तस्वीरें शेयर की हैं। साथ ही उन्होंने प्रदूषण के लिए भारत सरकार द्वारा लिए गए निर्णयों को बताता हुआ एक नोट भी लिखा है। </p>
      <figure>
        <embed-post data-src="https://www.instagram.com/p/B5Av6eolKYJ" data-service="Instagram"/>
      </figure>
      <p><b>लियो की पोस्ट की खास बातें :</b> लियो ने अपने पोस्ट में वर्ल्ड हेल्थ ऑर्गनाइजेशन की एक रिपोर्ट का हवाला देते हुए भारत में 1.5 मिलियन लोगों की मौत का कारण प्रदूषण को बताया है। पोस्ट में लिखा है- </p>
      <blockquote>शहरों में बढ़ते प्रदूषण पर तुरंत कार्रवाई की मांग को लेकर नई दिल्ली में इंडिया गेट पर 1500 से अधिक लोग इकट्‌ठा हुए। विश्व स्वास्थ्य संगठन के अनुसार, भारत में हर साल वायु प्रदूषण से लगभग 1.5 मिलियन लोगों की मौत हो रही है। इन आंकड़ों के अनुसार वायु प्रदूषण, भारत में पांचवा सबसे बड़ा हत्यारा है। इस प्रदर्शन में सभी उम्र के लोग शामिल हुए, जो भारतीय नागरिकों के हित के लिए कार्रवाई करवाने में सफल रहे।<br/>1. पीएमओ ने विरोध प्रदर्शन के कुछ ही घंटों के भीतर इस मुद्दे पर ध्यान देने के लिए एक विशेष पैनल का गठन किया। पैनल 2 सप्ताह के भीतर इस मुद्दे पर रिपोर्ट पेश करेगा।<br/>2. भारत के सर्वोच्च न्यायालय ने केंद्र सरकार और संबंधित राज्य सरकारों से एक सप्ताह के भीतर दिल्ली के आसपास के क्षेत्रों में फसल और अपशिष्ट जलाने के मुद्दे को ठीक करने के लिए कहा। ⁣<br/>3. केंद्र ने स्वीकार किया कि ग्रीन फंड का उपयोग विषाक्त वायु प्रदूषण से निपटने के लिए किया जाएगा। ⁣<br/>4. भारतीय प्रधानमंत्री ने कृषि मंत्रालय को तत्काल उपकरण वितरित करने के लिए कहा ताकि फसल जलाना अब आवश्यक न हो। ⁣ ⁣<br/>इन वादों के बावजूद, वायु अभी भी असुरक्षित है और कार्यकर्ता वायु प्रदूषण के सुरक्षित स्तर तक पहुंचने तक दबाव बनाए रखेंगे।</blockquote>
      <p><b>दिल्ली के ताजा हाल :</b> सीपीसीबी की शनिवार शाम चार बजे की रिपोर्ट के मुताबिक एक्यूआई 357 दर्ज किया गया, जोकि शुक्रवार के 458 के मुकाबले 101 प्वाइंट कम है। एयर क्वालिटी में यह सुधार शुक्रवार रात से चल रही तेज हवा की वजह से आया माना जा रहा है। केंद्र सरकार की एजेंसी सफर ने मौसम विभाग के हवाले से कहा है कि शनिवार को दिल्ली में हवा की स्पीड 20 किलोमीटर प्रति घंटे की था, जोकि प्रदूषण को बाहर करने में मददगार साबित हुई।</p>
      <p><b>चेन्नई के वॉटर क्राइसिस पर जताई थी चिंता</b>: लियो ने मैसेज में लिखा था- अब केवल बारिश ही चेन्नई को इन हालातों से बचा सकती है। एक कुआं पूरी तरह खाली है और एक शहर बिना पानी के है। 4 वॉटर रिजर्वायर सूख जाने के बाद भारत का शहर चेन्नई मुश्किल में है। लोगों को घंटों लाइन में लगने के बाद पानी मिल रहा है। जैसे-जैसे पानी का स्तर घट रहा है होटल और रेस्टॉरेन्ट्स अस्थायी रूप से बंद हो रहे हैं। सरकार पानी के विकल्प खोज रही है लेकिन लोग अब भी बारिश के लिए प्रार्थना कर रहे हैं। </p>
      <p><b>फाउंडेशन चलाते हैं लियोनार्दो :</b> गौरतलब है कि डिकैप्रियो ने अपने नाम से 1998 में एक फाउंडेशन बनाया है। जो पर्यावरण जागरुकता बढ़ाने का काम करता है। इसकी मदद से वे लाखों डॉलर का फंड जुटाते हैं जो पर्यावरण की सुरक्षा के लिए काम आता है। </p>
      <p><b>4 साल पहले आए थे इंडिया :</b> लियानार्दो 4 साल पहले 2015 में भारत आए थे। जहां उन्होंने अपनी डॉक्यूमेंट्री 'बियॉन्ड द फ्लड' के कुछ हिस्से शूट किए थे। इस दौरान उन्होंने सेंटर फॉर साइंस एंड एनवायरनमेंट की सुनीता नारायण का इंटरव्यू लिया था और ताज महल का दौरा भी किया था। </p>
      <figure>
        <img src="https://visuals.dbnewshub.com/bhaskar/cms-assets/news/images/2019-09/tambola_strip.jpg"/>
      </figure>
    </article>
  </body>
</html>