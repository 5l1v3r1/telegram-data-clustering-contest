<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/business/detail/9620000110989"/>
    <meta property="og:site_name" content="MGR Online"/>
    <meta property="article:published_time" content="2019-11-19T08:09:00+00:00"/>
    <meta property="og:title" content="กัลฟ์แจงเกิดรอยปริท่อไอน้ำแรงดันสูง ต้นเหตุเกิดเสียงดังโรงไฟฟ้าหนองแซง"/>
    <meta property="og:description" content="กัลฟ์ แจงผลสอบเบื้องต้นจากการเกิดเสียงดังที่โรงไฟฟ้าหนองแซง จ.สระบุรี พบว่าท่อส่งไอน้ำแรงดันสูงเกิดรอยปริแตกตรงรอยเชื่อมต่อท่อ ทำให้เกิดเสียงดังและมีไอน้ำรั่วไหลออกมา ยันไม่มีผลกระทบต่อทรัพย์สินและบุคคล คาดใช้เวลาแก้ไข 3วันนางสาว"/>
  </head>
  <body>
    <article>
      <h1>กัลฟ์แจงเกิดรอยปริท่อไอน้ำแรงดันสูง ต้นเหตุเกิดเสียงดังโรงไฟฟ้าหนองแซง</h1>
      <address><time datetime="2019-11-19T08:09:00+00:00">19 Nov 2019, 08:09</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011484301.JPEG"/>
      </figure>
      <p>กัลฟ์แจงผลสอบเบื้องต้นจากการเกิดเสียงดังที่โรงไฟฟ้าหนองแซง จ.สระบุรี พบว่าท่อส่งไอน้ำแรงดันสูงเกิดรอยปริแตกตรงรอยเชื่อมต่อท่อ ทำให้เกิดเสียงดังและมีไอน้ำรั่วไหลออกมา ยันไม่มีผลกระทบต่อทรัพย์สินและบุคคล คาดใช้เวลาแก้ไข 3 วัน<br/><br/>นางสาวยุพาพิน วังวิวัฒน์ กรรมการบริหารบริษัท กัลฟ์ เอ็นเนอร์จี ดีเวลลอปเมนท์ จำกัด (มหาชน) หรือ GULF เปิดเผยว่า จากกรณีเกิดเหตุการณ์เสียงดังที่โรงไฟฟ้าหนองแซงเมื่อเวลาประมาณ 02.30 น. ของวันที่ 19 พฤศจิกายน 2562 ผลการตรวจสอบเบื้องต้นพบว่าท่อส่งไอน้ำแรงดันสูงเกิดรอยปริแตกบริเวณรอยเชื่อมต่อของท่อ ส่งผลให้มีไอน้ำแรงดันสูงดันผ่านรอยต่อนั้น และก่อให้เกิดเสียงดังเป็นระยะเวลาประมาณ 20 นาที ซึ่งการรั่วไหลของไอน้ำไม่ได้ก่อให้เกิดอันตรายต่อสุขภาพของประชาชนและสิ่งแวดล้อมในพื้นที่โดยรอบแต่อย่างใด<br/><br/>ทั้งนี้ เหตุขัดข้องดังกล่าวเกิดจากท่อส่งไอน้ำ ซึ่งไม่จัดว่าเป็นอุปกรณ์หรือเครื่องจักรหลักของโรงไฟฟ้า โดยความเสียหายสามารถแก้ไขได้ในระยะเวลาประมาณ 3 วัน และไม่ได้ส่งผลเสียหายต่อทรัพย์สินอื่นใดของโรงไฟฟ้า ทั้งนี้ ไม่มีผู้ได้รับบาดเจ็บจากเหตุการณ์ดังกล่าวในครั้งนี้ อีกทั้งไม่ได้ส่งผลกระทบต่อผลประกอบการของกลุ่มบริษัทฯ แต่อย่างใด<br/><br/>โรงไฟฟ้าหนองแซงเป็นโรงไฟฟ้าเอกชนรายใหญ่ (IPP) ขนาดกำลังผลิตติดตั้ง 1,600 เมกะวัตต์ ตั้งอยู่ที่อำเภอหนองแซง จังหวัดสระบุรี ดำเนินการโดยบริษัท กัลฟ์ เจพี เอ็นเอส จำกัด ซึ่งเป็นบริษัทร่วมของบริษัทฯ</p>
    </article>
  </body>
</html>