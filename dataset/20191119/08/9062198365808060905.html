<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/haber/3379575/mahkemesiz-ad-ve-soyad-degisikligi-yapilacak"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T08:45:00+00:00"/>
    <meta property="og:title" content="Mahkemesiz ad ve soyad değişikliği yapılacak"/>
    <meta property="og:description" content="AK Parti, İçişleri Bakanlığına ilişkin uyum düzenlemelerini içeren kanun teklifini TBMM'ye sundu. Yasa onaylanırsa mahkemeye başvurmaya gerek kalmayacak..."/>
  </head>
  <body>
    <article>
      <h1>Mahkemesiz ad ve soyad değişikliği yapılacak</h1>
      <h2>AK Parti, İçişleri Bakanlığına ilişkin uyum düzenlemelerini içeren kanun teklifini TBMM'ye sundu. Yasa onaylanırsa mahkemeye başvurmaya gerek kalmayacak...</h2>
      <address>
        <time datetime="2019-11-19T08:45:00+00:00">19 Nov 2019, 08:45</time>
      </address>
      <p>Ak Parti milletvekillerinin imzasını taşıyan, İçişleri Bakanlığına ilişkin uyum düzenlemelerini içeren kanun teklifi TBMM Başkanlığına sunuldu.</p>
      <p>AK Parti Grup Başkanvekili Mehmet Muş, teklifin, mahkeme kararı olmaksızın ad ve soyadı değişikliği yapılabilmesi uygulamasının 3 yıl uzatılması, "gazi" ve "şehit" unvanlarının derneklerin isimlerinde izinle kullanılması, ihracatçılara verilen hususi pasaport hakkı süresinin 4 yıla çıkarılması gibi düzenlemeleri de içerdiğini söyledi.</p>
      <p>Muş, Meclis Başkanlığına sundukları kanun teklifinin detaylarını paylaştı.</p>
      <p>
        <b>"MAHKEMESİZ İSİM DEĞİŞİKLİĞİ 2025'E KADAR UZATILIYOR"</b>
      </p>
      <p>
        <b>"2025 yılına kadar mahkeme kararı olmaksızın ad ve soyadı değişikliği yapılabilmesi imkanı devam edecek"</b>
      </p>
      <p>İçişleri Bakanlığına ilişkin bazı düzenlemeleri öngören Bazı Kanunlarda ve 375 Sayılı Kanun Hükmünde Kararnamede Değişiklik Yapılmasına Dair Kanun Teklifi'nin 95 maddeden oluştuğunu bildiren Muş, teklifle Emniyet Genel Müdürlüğü, Jandarma Genel Komutanlığı ile Sahil Güvenlik Komutanlığını ilgilendiren konularda çeşitli düzenlemeler yapılacağını belirtti.</p>
      <p>Kasım 2017'de getirilen mahkeme kararı olmaksızın ad ve soyadı değişikliği yapılabilmesi düzenlemesinin vatandaşlardan yoğun talep gördüğünü hatırlatan Muş, şunları söyledi:</p>
      <p>"Yoğun talebin devam etmesi nedeniyle bunu 3 yıl daha uzatıyoruz ve 3 yıl da Cumhurbaşkanımıza bunu tekrar uzatma yetkisi veriyoruz. Cumhurbaşkanımız da 3 yıl uzatırsa yani 2025 yılına kadar mahkeme kararı olmaksızın ad ve soyadı değişikliği yapılabilmesi imkanı devam edecek."</p>
      <p>Düzenlemeyle, Türk vatandaşlığından çıkarılan anne ve babaların çocuklarının vatandaşlığının da otomatik olarak düşmesinin önüne geçileceğini dile getiren Muş, bu çocukların vatandaşlığını koruma hakkı getirileceğini aktardı.</p>
      <p>
        <b>İHRACATÇININ YEŞİL PASAPOR SÜRESİ 4 YILA UZUYOR</b>
      </p>
      <p>İhracatçıların rekabet gücünü artırmak, dış pazarlarla daha güçlü ilişkiler kurmalarını kolaylaştırmak amacıyla ihracatçılara verilen hususi pasaport hakkı süresinin 2 yıl olduğunu hatırlatan Muş, belli bir ihracat rakamını yakalayan iş adamlarına verilen yeşil pasaport hakkı süresinin 4 yıla çıkarılmasını teklif ettiklerini belirtti.</p>
      <p>"Gazi" ve "şehit" kavramlarının Türk milleti için önemli olduğunu vurgulayan Muş, "İçişleri Bakanlığına 'şehit' ve 'gazi' isimlerinin derneklerde kullanılmasıyla ilgili yetki veriyoruz. Herhangi bir dernek bundan sonra 'gazi' ve 'şehit' kelimelerini kullanacaksa İçişleri Bakanlığından izin almak zorunda kalacak" diye konuştu.</p>
      <p>
        <b>Kimler Soyad Değişikliği Yapabilir?</b>
      </p>
      <p>Nüfus Hizmetleri Kanunu ile Bazı Kanunlarda Değişiklik Yapılmasına Dair Kanun kapsamında vatandaşların Soyadı Kanunu’na aykırı olan, umumi edebe uygun olmayan, küçük düşürücü veya gülünç olan soyadları, yazım, imla hatası veya düzeltme işareti kullanılmasından kaynaklı anlam değişikliği bulunan ad ve soyadlarını mahkeme kararı aranmaksızın, il veya ilçe idare kurullarının vereceği kararla bir defaya mahsus değiştirebiliyor.</p>
    </article>
  </body>
</html>