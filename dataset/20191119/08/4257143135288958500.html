<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/oriasi-nagytakaritasba-kezdett-a-mav"/>
    <meta property="og:site_name" content="infostart"/>
    <meta property="article:published_time" content="2019-11-19T08:50:00+00:00"/>
    <meta property="og:title" content="Óriási nagytakarításba kezdett a MÁV"/>
    <meta property="og:description" content="Tavaly októbertől 2019. szeptember végéig több mint 2255 tonnányi hulladékot vitetett el a társaság fővárosi és vidéki vasúti területekről."/>
  </head>
  <body>
    <article>
      <h1>Óriási nagytakarításba kezdett a MÁV</h1>
      <address><time datetime="2019-11-19T08:50:00+00:00">19 Nov 2019, 08:50</time> by <a rel="author">Infostart</a></address>
      <h3>Tavaly októbertől 2019. szeptember végéig több mint 2255 tonnányi hulladékot vitetett el a társaság fővárosi és vidéki vasúti területekről.</h3>
      <p>Az illegálisan lerakott szeméthalmok felszámolására indított programjában a MÁV rendszeresen gondoskodik a pályahálózatát és területét csúfító, jellemzően építési-bontási és lakossági hulladék elszállításáról. A múlt év októberében megkötött keretszerződés alapján – Budapest közigazgatási határain belül található vasúti területekről megközelítőleg 1150 tonna, vidéki MÁV-területekről pedig 1105 tonna jogszerűtlenül elhelyezett szemetet szállíttatott el a vasúttársaság, erre több mint 155 millió forintot meghaladó összeget fordított eddig.</p>
      <p>Április közepe óta a fővárosban a X. kerületből hozzávetőlegesen 80, Keleti pályaudvar környékéről 26, XIII. kerültből 40, XIV. kerületből 60, XV. kerületből 25 tonna illegális hulladékot szállítottak el. Vidéken Cegléden, Nagykanizsán, Nagyrécsén, Makón, Fényeslitkén, Pécsett, Szolnokon és Győr–Abda vasúti vonalszakaszokon gyűlt össze nagy mennyiségű hulladék, közel 870 tonnát szállíttatott el a vasúttársaság. Az év hátralevő részében a szegedi területi igazgatóság területén terveznek nagyobb volumenű elszállításokat, amelyek főként Szegedet, Dunavecsét, Kalocsát, Hódmezővásárhelyt és Kecskemétet érintik majd.</p>
      <figure>
        <img src="https://infostart.hu/images/site/articles/inline/2019/11/1574152969-mXa6dnR5T_md.jpg"/>
      </figure>
      <p>A MÁV számára országos szinten nagy problémát jelent, hogy a vasúti területek közelében, a nyílt pályán több helyen illegális szemétlerakók létesülnek. Az így elhelyezett a hulladék nem a MÁV tevékenységéből származik, az érintett helyszíneken a lakossági, kommunális hulladékon kívül használt műszaki cikkek, építési törmelék, zöldhulladék halmozódik fel. A legtöbb ilyen területen a rendszeres takarítás és szemétszedés ellenére néhány napon belül újra ugyanaz a látvány fogadja az arra járókat.</p>
      <p>Az illegális hulladékelhagyás nemcsak esztétikai probléma, de a környezetvédelemi, közegészségügyi és közbiztonsági okokból is veszélyes lerakatok felszámolása jelentős anyagi tehertétellel is jár. Az illegális szemétlerakással és visszahordással kapcsolatos helyzet megoldása érdekében a vasúttársaság az érintett önkormányzatok közreműködésével feltérképezi az illegális hulladékkal érintett helyszíneket, és együttműködik a lakosság folyamatos tájékoztatásában. Emellett az illegális szeméttelepek felszámolása a MÁV vezetésével megalakult szakértői testület az illegális hulladéklerakás megelőzésére, felszámolására vonatkozó akciótervet készít elő, és az érintetett szervezetekkel közös, szélesebb körű egyeztetéseket kezdeményez.</p>
      <p>
        <i>Nyitókép: MÁV</i>
      </p>
    </article>
  </body>
</html>