<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/topikes-eidhseis/ithaki-ton-skotose-epeidi-pisteye-oti-itan-o-erastis-tis-gynaikas-tou-ti-leei-i-idioktitria-tou-ksenodoxeiou-video/2918705/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T08:17:10+00:00"/>
    <meta property="og:title" content="Ιθάκη: Τον σκότωσε επειδή πίστευε ότι ήταν ο εραστής της γυναίκας του – Τι λέει η ιδιοκτήτρια του ξενοδοχείου – video"/>
    <meta property="og:description" content="Ο δράστης επιτέθηκε και σκότωσε στο ξύλο τον 40χρονο, μέσα σε ξενοδοχείο στην Ιθάκη. Η ιδιοκτήτρια του ξενοδοχείου που έγινε το φονικό, λύνει τη σιωπή της..."/>
  </head>
  <body>
    <article>
      <h1>Ιθάκη: Τον σκότωσε επειδή πίστευε ότι ήταν ο εραστής της γυναίκας του – Τι λέει η ιδιοκτήτρια του ξενοδοχείου – video</h1>
      <h2>Ο δράστης επιτέθηκε και σκότωσε στο ξύλο τον 40χρονο, μέσα σε ξενοδοχείο στην Ιθάκη. Η ιδιοκτήτρια του ξενοδοχείου που έγινε το φονικό, λύνει τη σιωπή της...</h2>
      <address><time datetime="2019-11-19T08:17:10+00:00">19 Nov 2019, 08:17</time> by <a rel="author">Newsit Newsroom</a></address>
      <p>Συγκλονισμένη παραμένει η κοινωνία στην Ιθάκη <a href="https://www.newsit.gr/egklhma/ithaki-ton-skotose-sto-ksylo-ti-oplise-to-xeri-tou-drasti/2918268/">από το άγριο έγκλημα</a> που σημειώθηκε το βράδυ του Σαββάτου (16.11.2019). Ένας 54χρονος σκότωσε έναν 40χρονο Βρετανό, μέσα σε ξενοδοχείο του νησιού, επειδή πίστευε ότι ήταν ο εραστής της γυναίκας του.</p>
      <p><b>“Το μόνο που μπορώ να σας πω, είναι ότι στο ξενοδοχείο μας πέθανε ένας νέος άνθρωπος. Έχουμε σοκαριστεί όλοι, η κοινωνία έχει σοκαριστεί. Όπως και να είναι έφυγε μια ζωή”</b>, δήλωσε η ιδιοκτήτρια του ξενοδοχείου, στο Star.</p>
      <p>“Πρώτη φορά που ακούστηκε φόνος στο νησί. Είχαν ξεκινήσει τις διαδικασίες του διαζυγίου και αυτός ήθελε το παιδάκι να το κρατήσει εδώ. Αυτή ήθελε να το πάρει μαζί της, όπως λένε εδώ πέρα”, ανέφερε κάτοικος του νησιού.</p>
      <figure>
        <iframe src="https://www.youtube.com/embed/ImsV-LzP-Jw" width="640" height="360" data-service="Youtube" scrolling="no"/>
      </figure>
      <p>Γείτονας του 54χρονου στην Ιθάκη μιλώντας στο newsit.gr ανέφερε ότι υπήρξε κάποιος διαπληκτισμός μεταξύ των δύο ανδρών και προφανώς ο φερόμενος ως δράστης <a href="https://www.newsit.gr/egklhma/ithaki-ksylokopise-mexri-thanatou-ton-erasti-tis-gynaikas-tou/2917958/">χτύπησε μέχρι θανάτου τον άτυχο 40χρονο.</a></p>
      <p>Σύμφωνα με τον ίδιο οι δύο άνδρες δεν πρέπει να γνωρίζονταν μεταξύ τους, ενώ ο νεκρός δεν είναι ελληνικής καταγωγής. Όπως εξήγησε ο γείτονας του φερόμενου ως δράστη, ο 54χρονος είχε εδώ και καιρό προβλήματα στη σχέση του με τη σύζυγό του και συχνά διαπληκτίζονταν για το ποιος θα πάρει την επιμέλεια του παιδιού τους. <b>«Δεν αρνιόταν να χωρίσει, αλλά είχε πρόβλημα με το παιδί διότι η σύζυγος ήθελε να το πάρει»</b> ανέφερε.</p>
      <h3>Το χρονικό του εγκλήματος</h3>
      <p>Το άγριο έγκλημα έγινε το βράδυ του Σαββάτου (16.11.2019). Σύμφωνα όσα έχουν γίνει γνωστά, ένας 54χρονος ξυλοκόπησε μέχρι θανάτου 40χρονο, διότι πίστευε πως ήταν ο εραστής της γυναίκας του σε ένα ξενοδοχείο στην Ιθάκη. Οι δύο άνδρες είχαν καβγά, όμως η κατάσταση πήρε ανεξέλεγκτη τροπή. Ο 54χρονος τον χτυπούσε με γροθιές στο κεφάλι και το σώμα, με αποτέλεσμα να τον σκοτώσει!</p>
      <p>Πληροφορίες αναφέρουν επίσης ότι η 42χρονη γυναίκα του, η οποία ήταν παρούσα στο άγριο έγκλημα, πρόσφερε τις πρώτες βοήθειες στο θύμα και στη συνέχεια έφυγε<b>,</b> γιατί νόμιζε ότι κοιμόταν. Το μεσημέρι της Κυριακής (17.11.2019), τον βρήκε νεκρό. Τότε, ειδοποίησε τις Αρχές, αλλά και το οικείο Κέντρο Υγείας, όμως ήταν ήδη πολύ αργά για τον 40χρονο.</p>
      <p>Ο 54χρονος και η 42χρονη με την δικογραφία που σχηματίστηκε σε βάρος τους, θα οδηγηθούν στον κ. Εισαγγελέα Πρωτοδικών Κεφαλληνίας.</p>
    </article>
  </body>
</html>