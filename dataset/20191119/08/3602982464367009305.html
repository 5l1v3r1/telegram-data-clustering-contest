<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportnieuws.nl/voetbal/binnenland/psv-sam-lammers-contract-verlengen/"/>
    <meta property="og:site_name" content="Sportnieuws"/>
    <meta property="article:published_time" content="2019-11-19T08:14:40+00:00"/>
    <meta property="og:title" content="PSV houdt vertrouwen in geblesseerde Sam Lammers en wil verlengen"/>
    <meta property="og:description" content="PSV wil graag langer door met de nu nog geblesseerde Sam Lammers, wiens contract in 2021 afloopt. De spits speelde alleen de eerste wedstrijden van dit seizoen, maar ontbrak daarna door een knieblessure. De 22-jarige Tilburger herstelt van een knieblessure en sluit waarschijnlijk in de winterstop weer aan bij PSV, dat op trainingskamp gaat naar…"/>
  </head>
  <body>
    <article>
      <h1>PSV houdt vertrouwen in geblesseerde Sam Lammers en wil verlengen</h1>
      <address>
        <time datetime="2019-11-19T08:14:40+00:00">19 Nov 2019, 08:14</time>
      </address>
      <p>
        <b>PSV wil graag langer door met de nu nog geblesseerde Sam Lammers, wiens contract in 2021 afloopt. De spits speelde alleen de eerste wedstrijden van dit seizoen, maar ontbrak daarna door een knieblessure.</b>
      </p>
      <p>De 22-jarige Tilburger herstelt van een knieblessure en sluit waarschijnlijk in de winterstop weer aan bij PSV, dat op trainingskamp gaat naar Qatar. PSV laat zo blijken dat ze hem graag langer willen houden. Hij had de vervanger moeten zijn van Donyell Malen en Steven Bergwijn, maar daar is het dus niet van gekomen.<br/><br/><b>Contract verlengen</b><br/>Het contract van de dit seizoen vanuit Heerenveen teruggekeerde aanvaller loopt in 2021 af en PSV wil de verbintenis graag verlengen. In het vorige voetbaljaar produceerde hij 16 goals bij de Friese club en dat heeft PSV mede overtuigd dat hij in de toekomst van waarde kan zijn in het Philips Stadion.<br/><br/>Lammers heeft zelf ook de intentie om langer bij PSV te blijven en de verwachting is dan ook dat partijen elkaar op dit punt gaan vinden. Hij richt zich eerst op zijn herstel, dat hem in januari weer naar een hereniging met zijn ploeggenoten op het trainingsveld moet brengen.<br/><b>Knieblessure<br/></b>Wanneer hij dan weer inzetbaar is tijdens wedstrijden, is nog niet helemaal te voorzien. Lammers liep in de beginfase van het seizoen een kniekwetsuur op tijdens het duel om de Johan Cruijff Schaal. In de wedstrijd daarvoor liet hij nog zien een goed plan-B voor PSV te kunnen zijn en scoorde hij als invaller tegen FC Basel knap in het duel om Champions League-kwalificatie.<br/><br/>Uiteindelijk baatte die goal PSV niet omdat de club door een nederlaag in Zwitserland uit het toernooi vloog. Lammers was op dat moment al niet meer inzetbaar en het fysieke malheur van de door PSV opgeleide spits kwam nu extra slecht uit omdat er ook andere blessures waren. Met Malen, Bergwijn en Lammers miste PSV tijdens het ‘crisisblok’ van de afgelopen weken de drie eerste opties voor het centrum van de frontlinie. Daarnaast is een andere centrumspits (Maxi Romero) verhuurd aan zijn vorige club in Argentinië.</p>
    </article>
  </body>
</html>