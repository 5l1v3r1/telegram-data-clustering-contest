<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.volynpost.com/news/152517-u-povorsku-pered-adminbudivleyu-zrizaly-4-sribliasti-ialyny-iaki-kolys-namagalysia-vykupyty-u-maietok-stolychnogo-bagatiia"/>
    <meta property="og:site_name" content="ВолиньPost"/>
    <meta property="article:published_time" content="2019-11-19T08:55:00+00:00"/>
    <meta property="og:title" content="У Поворську перед адмінбудівлею зрізали 4 сріблясті ялини, які колись намагалися викупити у маєток столичного багатія"/>
    <meta property="og:description" content="Знесення владою сріблястих красунь поворчани називають варварством, жахом і «пеньковою революцією»."/>
  </head>
  <body>
    <article>
      <h1>У Поворську перед адмінбудівлею зрізали 4 сріблясті ялини, які колись намагалися викупити у маєток столичного багатія</h1>
      <address>
        <time datetime="2019-11-19T08:55:00+00:00">19 Nov 2019, 08:55</time>
      </address>
      <p>У селі Поворськ Ковельського району місцева влада наказала зрізати перед адміністративною будівлею чотири сріблясті ялини. <br/><br/>Фото пеньків від розкішних зелених насаджень на фоні розбитої дороги перед сільською радою розмістив у Facebook поворчанин <b>Богдан Войдюк</b>, – пише <a href="https://kowel.rayon.in.ua/news/196413-povorsk-vlada-rozporiadilas-zrizati-pered-silradoiu-sribliasti-ialini">Район.Ковель</a>.<br/><br/>«Цікаво, а де поділися чотири срібних красуні ялинки!?» – запитує він у дописі.<br/><br/>З цього приводу депутат Ковельської районної ради <b>Анатолій Корнійчук</b> згадав колишнє скликання Поворської сільради під головуванням тодішньої очільниці громади <b>Лесі Демчук</b>.<br/><br/>«Пригадується жвава дискусія на одній з сесій Поворської громади під головуванням Демчук Лесі Петрівни. Депутати сільської ради того скликання <b>Савчук</b>, <b>Копанчук</b>, <b>Наумчук</b> та інші відхилили звернення про продаж ялинок з подвір’я старої амбулаторії. До честі депутатського корпусу тоді ковельський бізнесмен пропонував чималі гроші за поворських красунь, що мали стати прикрасою столичного маєтку. І добре, що так сталося, бо окрім впливу на екосистему, сріблясті красуні прикривають руйнацію будівлі бувшого медзакладу і є базарникам, де сховатися від спеки. А де сховаються ті, що прийшли до адмінбудівлі в Поворську? Як сприймуть цю «пенькову революцію» жителі Поворська?», – написав у соціальній мережі Анатолій Корнійчук.</p>
      <figure>
        <img src="http://www.volynpost.com/img/modules/news/a/b0/d70786608d5b249f5769bf39a1d26b0a/cb-1povorsk_1.jpg"/>
      </figure>
      <p>Знесення владою сріблястих красунь поворчани називають варварством, жахом і «пеньковою революцією», зазначають, що взимку ялини створювали новорічний настрій, а тепер це місце хочеться швидше пройти і не ятрити душу.</p>
      <figure>
        <img src="http://www.volynpost.com/img/modules/news/4/0d/7af10b18364604e174e22ed551dff0d4/cb-3povorsk_3.jpg"/>
      </figure>
    </article>
  </body>
</html>