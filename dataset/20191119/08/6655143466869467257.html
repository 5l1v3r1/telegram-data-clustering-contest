<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lanazione.it/pistoia/cronaca/mostra-ingegno-1.4894734"/>
    <meta property="og:site_name" content="La Nazione"/>
    <meta property="article:published_time" content="2019-11-19T08:04:00+00:00"/>
    <meta property="og:title" content="Un cachemire per ricaricare il cellulare"/>
    <meta property="og:description" content="Tutte le meraviglie  alla San Giorgio alla Mostra dell’Ingegno, una rassegna ricca di eventi"/>
  </head>
  <body>
    <article>
      <h1>Un cachemire per ricaricare il cellulare</h1>
      <h2>Tutte le meraviglie  alla San Giorgio alla Mostra dell’Ingegno, una rassegna ricca di eventi</h2>
      <address>
        <time datetime="2019-11-19T08:04:00+00:00">19 Nov 2019, 08:04</time>
      </address>
      <p>Pistoia, 19 novembre 2019 - C’è Panboo, l’unica padella al mondo adatta a tutti i tipi di fuochi in cucina, il coperchio ventaglio ‘I genietti’, l’impregnante ‘Termoblock’ che aiuta a ridurre la dispersione di calore e anche il cappotto in cachemire riciclato che consente di ricaricare i dispositivi elettronici. Sono alcune delle meraviglie che si possono ammirare alla Mostra dell’ingegno del Gruppo giovani imprenditori Confindustria Toscana Nord e dell’associazione Ingegno dei Pistoiesi che sarà ospitata nella biblioteca San Giorgio fino al 23 novembre. Una rassegna che, anche per tener fede al proprio nome, a ogni edizione si reinventa e propone, oltre all’esposizione di invenzioni, marchi e opere brevettate, iniziative e eventi. </p>
      <p>Dopo il taglio del nastro da parte del sindaco di Pistoia Alessandro Tomasi è stata Eleonora Anselmi, presidente dei Giovani imprenditor Confindustria Toscana, a parlare dello spirito dell’iniziativa: «Per vincere la sfida dell’innovazione oggi le imprese manifatturiere italiane devono guardare fuori dal proprio perimetro». Sono tanti i progetti e le opere realizzate da giovani imprenditori. Come quella del gruppo Green Doc, formata dai giovani ingegneri e informatici Lorenzo Melani, Alice Caviglia, Lorenzo Lucchesi, Niccolò Modi, Nicolò Giuntoli, Lapo Loddi e Tommaso Bicocchi che hanno portato alla mostra il loro ecosistema con sonda per giardinieri amatoriali che dice agli aspiranti ‘pollici verdi’ quando una pianta ha bisogno di cure come ricevere acqua, fertilizzante o una maggiore esposizione al sole grazie al collegamento con un’app. </p>
      <p>E poi la scopa con fibre parzialmente incrociate di Fass Spa che, come spiega l’ideatore Matteo Niccolai, ha ben quattro funzioni per pulire, ovvero una in più rispetto alla scopa più venduta in tutti i supermarket del Paese. L’ingegno e l’innovazione vanno a braccetto con la tradizione nel caso di Alessandro Bonistalli che per la storica azienda di famiglia Landucci ha creato uno stampo per pasta che riproduce i personaggi principali della storia di Pinocchio. E poi ci sono i ragazzi delle scuole. Particolarmente ingegnosi e laboriosi quelli dell’istituto Fedi-Fermi, classe 5KA, che guidati dal prof Alessandro Innocenti partecipano all’esposizione con tre invenzioni. Il gioco Virtualgoal, il puntatore laser Panoptes – realizzato in collaborazione con il progetto Youlab – e la corsia preferenziale per ambulanze, uno speciale semaforo che in caso di emergenza lascia passare i mezzi di soccorso, ma blocca il traffico delle auto comuni. </p>
      <p>Hanno dato sicuramente corpo e gambe al proprio ingegno, o al proprio sogno, i quattro relatori che, moderati dalla componente del Gruppo Giovani Milena Guerrini, partecipano alla tavola rotonda del primo giorno: lo scultore Mauro Vaccai, il campione di basket Gek Galanda, l’imprenditore Lorenzo Giusti e lo chef Franco Mazzei. La mostra è realizzata grazie al supporto della Fondazione Cassa di Risparmio di Pistoia e Pescia tramite il bando ‘sviluppo e cultura 2019’ e al contributo di Intesa Sanpaolo; supporto tecnico Tecnosistemi, Macoev e Giorgio Tesi Group.</p>
      <p>© Riproduzione riservata</p>
    </article>
  </body>
</html>