<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-varhelyi-oliver-az-eu-nyugat-balkani-boviteseert-fog-dolgozni/"/>
    <meta property="og:site_name" content="lokál"/>
    <meta property="article:published_time" content="2019-11-19T08:22:28+00:00"/>
    <meta property="og:title" content="Várhelyi Olivér az EU nyugat-balkáni bővítéséért fog dolgozni"/>
    <meta property="og:description" content="A Nézőpont Intézet elemzője szerint Várhelyi Olivér az Európa Bizottság (EB) bővítési portfólióra szánt magyar biztosjelöltje &quot;a következő öt évben azt fogja képviselni, hogy az Európai Unió nyugat-balkáni bővítése megvalósuljon&quot;."/>
  </head>
  <body>
    <article>
      <h1>Várhelyi Olivér az EU nyugat-balkáni bővítéséért fog dolgozni</h1>
      <address><time datetime="2019-11-19T08:22:28+00:00">19 Nov 2019, 08:22</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/11/K_EPA20191114152-1245x960.jpg"/>
      </figure>
      <p>
        <b>A Nézőpont Intézet elemzője szerint Várhelyi Olivér az Európa Bizottság (EB) bővítési portfólióra szánt magyar biztosjelöltje “a következő öt évben azt fogja képviselni, hogy az Európai Unió nyugat-balkáni bővítése megvalósuljon”.</b>
      </p>
      <p>Tóth Erik az M1 aktuális csatornán hétfőn úgy vélekedett: Várhelyi Olivér ezt annak érdekében teszi majd, hogy “a térség a migráció és az egyéb destabilizáló tényezők alól mentesüljön”. Az elemző szerint ez a magyar nemzeti érdek is.</p>
      <p>Ugyanakkor megjegyezte: “ezt így nem lehet ma kimondani Európában, mert – mint ahogy azt korábban láttuk – összeférhetetlenséget feltételez”.</p>
      <p>A Várhelyi Olivérrel kapcsolatban tett ellenzéki kijelentéseket Tóth Erik úgy kommentálta, hogy professzionális politikusok ilyen kijelentéseket nem tesznek és különösen nem politizálnak a magyar nemzeti érdekekkel szemben.</p>
      <p>Egyúttal azt prognosztizálta, hogy a magyar ellenzéki EP-képviselők a következő években “(…) mindent meg fognak tenni, hogy Várhelyi Olivér és a magyar kormány közvetett érdekérvényesítő képességét megpróbálják csökkenteni”.</p>
      <p>“Ezek az akciók eddig sem voltak sikeresek és (…) ezután sem lesznek azok” – hangoztatta az elemző.</p>
      <h3>Politikai támadás érte a magyar biztosjelöltet a meghallgatásán</h3>
      <p>Az Alapjogokért Központ vezető elemzője politikai támadásként értékeli, hogy Várhelyi Olivér magyar jelöltnek szóban és írásban is nyilatkoznia kellett arról, hogy uniós biztosként a magyar kormánytól függetlenül dolgozna.</p>
      <p>Pócza István kedden az M1 aktuális csatornán azt mondta: alapvető elvárás, hogy minden biztos kormánytól és más külső befolyástól függetlenül végezze a munkáját. Ezzel szemben viszont például Frans Timmermans meghallgatásán nem kérték, hogy írásban határolódjon el Soros Györgytől – tette hozzá.</p>
      <p>Kitért arra is, hogy az új Európai Bizottság felállása azért késik, mert amikor az első magyar biztosjelöltet, Trócsányi Lászlót elutasították, bosszúhadjárat indult az Európai Parlamentben, és “dominó elv” alapján elutasítottak másik két biztost is.</p>
      <p>Ebből az elemző véleménye szerint az látszik, hogy a következő öt évben sokkal jobban egymásnak feszülhetnek a csoportok, mert nem olyan egyszerű többséget felállítani.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-varhelyi-oliver-lesz-az-unio-bovitesert-felelos-biztosa/">Várhelyi Olivér lesz az unió bővítésért felelős biztosa</a>
        </li>
        <li>
          <a href="https://www.lokal.hu/2019-11-brexit-ellenes-kampany-finanszirozasa-miatt-nyomoznak-soros-gyorgy-ellen/">Brexit-ellenes kampány finanszírozása miatt nyomoznak Soros György ellen</a>
        </li>
        <li>
          <a href="https://www.lokal.hu/2019-11-magyarorszag-szamara-elfogadhatatlan-a-kohezios-penzek-megvagasa/">Magyarország számára elfogadhatatlan a kohéziós pénzek megvágása</a>
        </li>
        <li>
          <a href="https://www.lokal.hu/2019-11-soros-fia-macronnak-adott-utasitasokat/">Soros fia Macronnak adott utasításokat</a>
        </li>
        <li>
          <a href="https://www.lokal.hu/2019-11-intenziven-no-a-migransok-szama-magyarorszag-hatarainal/">Intenzíven nő a migránsok száma Magyarország határainál</a>
        </li>
        <li>
          <a href="https://www.lokal.hu/2019-11-illegalis-bevandorlas-folyamatosan-romlik-a-boszniai-helyzet/">Illegális bevándorlás: folyamatosan romlik a boszniai helyzet</a>
        </li>
      </ul>
    </article>
  </body>
</html>