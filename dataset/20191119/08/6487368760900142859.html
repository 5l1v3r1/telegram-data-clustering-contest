<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://femina.hu/hazai_sztar/sebestyen-balazs-bereczki-zoltan/"/>
    <meta property="og:site_name" content="FEMINA"/>
    <meta property="article:published_time" content="2019-11-19T08:50:00+00:00"/>
    <meta property="og:title" content="Sebestyén Balázs ripacsnak nevezte Bereczki Zolit - A színész pszichológusnál dolgozta fel a sértést"/>
    <meta property="og:description" content="Sebestyén Balázs többször is megsértette Bereczki Zoltánt, de mára már megkedvelte."/>
  </head>
  <body>
    <article>
      <h1>Sebestyén Balázs ripacsnak nevezte Bereczki Zolit - A színész pszichológusnál dolgozta fel a sértést</h1>
      <h2>Sebestyén Balázs többször is megsértette Bereczki Zoltánt, de mára már megkedvelte.</h2>
      <address><time datetime="2019-11-19T08:50:00+00:00">19 Nov 2019, 08:50</time> by <a rel="author">Orbán Violetta</a></address>
      <p><b>Sebestyén Balázs</b> soha nem rejtette véka alá a véleményét, a rádióban is gyakran beszólt ismert embereknek. Az egyik 2011-es, reggeli adásban A Nagy Duettben való szereplése után <b>Bereczki Zoltánt</b> nevezte ripacsnak. A színész a sértést pszichológusnál dolgozta fel, de nem kifejezetten a műsorvezető szavai miatt fordult szakemberhez. A Szépségkirálynő 2012-es műsora után sem kímélte Sebestyén, aki szerint a műsor mélypontját Bereczki fellépése jelentette, aki "öncélú ripacsként félrelökött mindenkit, aki kitakarta". </p>
      <p>- Ahogy a testünket egy edzőteremben, úgy a lelkünket, tudatunkat is karban kell tartani, de félreértés ne essék, volt pszichológusom már korábban is, amit soha nem is tagadtam. Ahogy azt sem, hogy mai napig van - mondta Bereczki a <a href="http://www.borsonline.hu/aktualis/sebestyen-balazs-bekulne-bereczki-zolival/186897"><b>Borsnak</b></a>. </p>
      <figure>
        <img src="https://kep.cdn.indexvas.hu/1/0/3042/30421/304211/30421181_76294244782558d6d928904bf61389c5_wm.jpg"/>
        <figcaption>
          <cite>Fotó: TV2</cite>
        </figcaption>
      </figure>
      <p>A lap szúrta ki, hogy a Rádió 1 műsorvezetője a Balázsék hétfő reggeli adásában már dicsérte a 43 éves színészt, miután feleségével és gyerekeivel a TV2 stúdiójában élőben nézte meg a Sztárban Sztár leszek! vasárnapi adását. Azt mondta, a szórakoztatóműsor zsűritagja az elmúlt években manírmentes, jó arc lett. </p>
      <p>- Én már nagyon bírom Bereczkit, nagyon. Annak ellenére, hogy semmiféle találkozás, kibékülés, összehaverkodás vagy röhögés nem volt, szimpi a csávó, megkedveltem. Aztán lehet, hogy ő továbbra sem - idézte szavait a napilap. </p>
      <figure>
        <img src="https://kep.cdn.indexvas.hu/1/0/3042/30421/304211/30421187_532ca82da102680555c574eb26f30b03_wm.jpg"/>
        <figcaption>
          <cite>Fotó: RTL Klub</cite>
        </figcaption>
      </figure>
      <p>Bereczki Zoltán a Borsnak elárulta, Sebestyén Balázs első sértő megjegyzése után azt üzente neki, nézze meg a színházban is, mielőtt véleményt mond róla, és jegyet küldött neki a Lepkegyűjtő című darabra. A műsorvezető el is ment megnézni, az előadás után pedig pozitívan nyilatkozott a színészről, tehát nem a tegnapi adásban dicsérte először. </p>
      <h3>Sebestyén Balázs felesége, Viki</h3>
      <p>Sebestyén Balázs nem mutogatja a családját, azonban néha kivételt tesz, és feleségével, Vikivel közös képet tesz ki az Instagramra. Vikivel 2009 nyarán házasodott össze, 14 éve vannak együtt. Első gyermekük, Benett 2009 októberében, a második, Noel 2014 decemberében született. </p>
      <figure>
        <img src="https://kep.index.hu/1/0/2875/28757/287579/28757923_2205535_2ae983b9f94b9af5066bd789d1eed4df_wm.jpg"/>
        <figcaption>
          <a href="https://femina.hu/hazai_sztar/sebestyen-balazs-felesege/">Nézegess képeket! 5 kép<br/><b>Ő Sebestyén Balázs gyönyörű felesége - A ritkán látott Vikivel közös fotót posztolt</b></a>
        </figcaption>
      </figure>
    </article>
  </body>
</html>