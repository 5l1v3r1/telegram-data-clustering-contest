<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/update-dsp-timis-verificat-niciodata-firma-facut-dezinsectie-deratizare-blocul-timisoara-unde-au-murit-trei-oameni-explicatiile-medicilor-ambulanta-precizari-primarului-nicolae-robu-1924404619002019110819174476"/>
    <meta property="og:site_name" content="News.ro"/>
    <meta property="article:published_time" content="2019-11-19T08:46:00+00:00"/>
    <meta property="og:title" content="UPDATE - DSP Timiş nu a verificat niciodată firma care a făcut dezinsecţie şi deratizare în blocul din Timişoara unde au murit trei oameni/ Explicaţiile medicilor de la Ambulanţă / Precizări ale primarului Nicolae Robu"/>
    <meta property="og:description" content="Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite. Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice,utilizate pentru dezinsecţie şi deratizare. Patronul Bistim Dera SRL Ioan Sorin Buţă a fost reţinut. Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara…"/>
  </head>
  <body>
    <article>
      <h1>UPDATE - DSP Timiş nu a verificat niciodată firma care a făcut dezinsecţie şi deratizare în blocul din Timişoara unde au murit trei oameni/ Explicaţiile medicilor de la Ambulanţă / Precizări ale primarului Nicolae Robu</h1>
      <address><time datetime="2019-11-19T08:46:00+00:00">19 Nov 2019, 08:46</time> by <a rel="author">Liliana Iedu</a></address>
      <p>
        <b>Medicii de la Ambulanţa din Timişoara spun că, în cazul decesului a trei oameni din blocul în care au fost făcuite dezinsecţie şi deratizare, fără decesul femeii de 28 de ani nu şi-ar fi putut da seama de legătura dintre cazuri. Aceasta deoarece nimeni nu a simţit mirosuri neobişnuite în bloc, iar cazurile anterioare care au ajuns la Spitalul de Copii ”Louis Ţurcanu” aveau simptomatologii diferite. Direcţia Sanitar Veterinară şi pentru Siguranţa Alimentelor Timiş spune că firma Bistim Dera SRL nu are autorizaţie de funcţionare din moment ce şi-a schimbat adresa, în timp ce Direcţia de Sănătate Publică spune că nu a făcut niciodată vreo verificare la această firmă. Ambele instituţii nu au putut spune cine ar fi trebuit să îi acorde firmei Bistim Dera SRL autorizaţia pentru folosirea de substanţe toxice,utilizate pentru dezinsecţie şi deratizare. Patronul Bistim Dera SRL Ioan Sorin Buţă a fost reţinut. Procurorii Parchetului de pe lângă Tribunalul Timiş au anunţat că în procesul de deratizare a blocurilor din Timişoara, printre care cel în care trei oameni şi-au pierdut viaţa, există indicii că a fost folosită substanţa Delicia - Gastoxin care conţine fosfură de aluminiu, foarte toxică, cu efecte letale în caz de inhalare, şi care necesită pentru utilizare autorizaţie specială. Avocatul lui Ioan Sorin Buţă, patronul firmei, afirmă că bărbatul a recunoscut acuzaţiile care i se aduc şi le-a spus anchetatorilor că a cumpărat substanţa cu 600 de lei de la o cunoştinţă. Medicul Marius Craina, managerul Spitalului Judeţean Timişoara, a explicat cum medicii şi-au dat seama că este o problemă în blocul de pe strada Mioriţa, nr. 8, după ce soţul femeii decedate a fost şi el internat. Nouă pacienţi sunt acum sub supravegherea medicilor de la Spitalul Judeţean Timişoara, iar aceştia vor rămâne internaţi şase zile.</b>
      </p>
      <related>
        <a href="https://www.news.ro/eveniment/cazul-blocului-din-timisoara-unde-au-murit-trei-oameni-dupa-dezinsectie-si-deratizare-medic-fara-moartea-femeii-doctorii-nu-puteau-face-legatura-intre-cazuri-1922403019282019111319174733?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <related>
        <a href="https://www.news.ro/eveniment/timisoara-patronul-firmei-care-a-facut-deratizarea-si-dezinsectia-in-blocul-in-care-trei-oameni-au-murit-a-cumparat-substanta-de-la-o-cunostinta-cu-600-de-lei-1922402619282019111119174640?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <related>
        <a href="https://www.news.ro/social/substanta-delicia-gastoxin-foarte-toxica-efecte-letale-caz-inhalare-necesita-utilizare-autorizatie-speciala-folosita-deratizarea-blocului-timisoara-au-murit-doi-copii-mama-unuia-dintre-1922403319452019111019174571?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p><b>UPDATE</b> - Conducerile DSP şi DSVSA Timiş nu au putut răspunde, marţi, în cadrul unei conferinţe de presă, la întrebarea dacă firma Bistim Dera SRL avea autorizaţie să folosească substanţa toxică sau ce instituţie ar fi trebuit să elibereze avizul pentru folosirea substanţei toxice.</p>
      <related>
        <a href="https://www.news.ro/eveniment/nicolae-robu-despre-firma-care-a-facut-deratizare-si-dezinsectie-in-blocul-unde-au-murit-trei-oameni-nu-a-solicitat-niciodata-acord-comercial-de-la-primaria-timisoara-si-nici-nu-a-primit-1922400519352019111419174784?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p>”Firma avea autorizaţie sanitar veterinară din 2015. El este complet şi conform... Problema e că de dimineaţă am făcut verificări pe internet şi apare la altă adresă şi probabil în momentul acesta noi autorizăm doar punctul de lucru, nu sediul social. Dacă se adevereşte, el figurează la altă adresă şi înseamnă că în acest moment nu este autorizat sanitar veterinar”, a declarat Cristina Popa, directorul DSVSA Timiş.<br/>Întrebată din nou dacă firma Bistim Dera SRL avea sau nu autorizaţie pentru folosirea substanţei, Popa a declarat că ”Noi verificăm. Pentru punerea pe piaţă a biocidelor răspunde Ministerul Sănătăţii. Nu ştiu...”. <br/>Cornelia Malac, directorul DSP Timiş a adăugat că ”unitatea care prestează serviciile este obligată să obţină autorizaţia şi acele atestate fitosanitare”.<br/>”Fiecare substanţă trebuie atestată fitosanitar. Înainte era o structură la Direcţia Agricolă, acum e o comisie care ţine direct de Ministerul Agriculturii. DSP trebuie să verifice această unitate dacă informează populaţia, dacă foloseşte substanţele şi recomandările producătorilor”, a adăugat ea.<br/>Întrebată, de asemenea, dacă DSP Timiş a făcut vreo verificare la firma Bistim Dera SRL care a făcut dezinsecţie şi deratizare în blocul în care au murit trei oameni, Cornelia Malac a răspuns negativ.<br/>” DSP nu a verificat această unitate”, a spus Malac.</p>
      <p>- Acuzaţiile care i se aduc patronului firmei de deratizare Ioan Sorin Buţă sunt omor din culpă, vătămare corporală din culpă şi trafic de substanţe interzise.</p>
      <p>Bistim Dera SRL are ca obiect de activitate nu doar dezinsecţie şi deratizare, ci şi operaţiuni de curăţenie în trenuri, autobuze, avioane, în cisterne rutiere şi maritime, curăţenie şi întreţinere piscine, curăţat de sticle, măturat de străzi şi îndepărtat zăpada.</p>
      <related>
        <a href="https://www.news.ro/eveniment/pacientii-intoxicati-cu-substante-de-deratizare-vor-ramane-in-spital-sase-zile-starea-barbatului-care-si-a-pierdut-sotia-si-copilul-de-trei-ani-este-stabila-iar-analizele-arata-o-imbunatatire-1922401619472019111119174618?utm_source=News&amp;utm_medium=Click%2BCitesteSi&amp;utm_campaign=CitesteSi%2Bnews"/>
      </related>
      <p>Are sediul într-un apartament de bloc din Timişoara, cu un singur asociat care e şi administrator. Şi-a început activitatea în 2015. Anul trecut a înregistrat o cifră de afaceri, adică totalul vânzărilor facturate, de 142.759 de lei. Tot în 2018 a înregistrat un profit net de 19.000 de euro şi datorii de peste 1.000 de euro, în condiţiile în care cu un an înainte, datoriile firmei depăşeau 50.000 de lei.</p>
      <p>Între timp, marţi dimineaţă, la ora 8.00, la Spitalul Judeţean Timişoara mai erau 8 adulţi internaţi, la Spitalul Municipal, alţi trei, iar la Spitalul de Copii ”Louis Ţurcanu” mai sunt 19 copii internaţi. În total, 30 de persoane se află încă în spitale, după acţiunile de dezinsecţie şi deratizare din cele două blocuri de locuinţe care au fost evacuate luni.<br/>Şase persoane sunt cazate la un hotel, la Mitropolia Banatului si la Liceul Silvic din Timişoara, în spaţiile puse la dispoziţie de autorităţi. Restul oamenilor evacuaţi s-au adăpostit la rude si prieteni.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>