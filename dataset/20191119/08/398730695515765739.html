<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/svenska-segrar-i-curling-em-1/"/>
    <meta property="og:site_name" content="DN.SE"/>
    <meta property="article:published_time" content="2019-11-19T08:18:49+00:00"/>
    <meta property="og:title" content="Svenska segrar i curling-EM"/>
    <meta property="og:description" content="Lag Niklas Edin är fortfarande obesegrat – och OS-mästarinnorna i lag Anna Hasselborg krossade dittills obesegrade Skottland med 11–4 i toppmötet."/>
  </head>
  <body>
    <article>
      <h1>Svenska segrar i curling-EM</h1>
      <address><time datetime="2019-11-19T08:18:49+00:00">19 Nov 2019, 08:18</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Lag Niklas Edin är fortfarande obesegrat – och OS-mästarinnorna i lag Anna Hasselborg krossade dittills obesegrade Skottland med 11–4 i toppmötet.<br/>Det blev en bra måndag för Sverige i curling-EM i Helsingborg.</b>
      </p>
      <p>De svenska herrarna har 5–0 i matcher och damerna står på 4–1 efter en imponerande seger mot Skottland.</p>
      <p>Skotskorna, lag Eve Muirhead, var obesegrat efter fyra matcher, och började bra mot Sverige.</p>
      <p>Men ju längre matchen gick ju starkare blev Anna Hasselborg, Sara McManus, Agnes Knochenhauer och Sofia Mabergs.</p>
      <p><b>I den åttonde omgången</b> tog svenskorna hela fyra poäng och gick från underläge med 3–4 till 7–4.</p>
      <p>Där var toppmötet avgjort. Skotskorna försökte chansa i nionde, men det gav en ny svensk fyra och med 11–4 i blågul favör gav skotskorna upp.</p>
      <p>Anna Hasselborgs lag gjorde en sämre insats mot Schweiz i helgen, <a href="https://www.dn.se/sport/forsta-em-forlusten-for-lag-hasselborg/">förlust med 3–9</a>, men ser nu ut att ha hittat toppformen som tog laget till både OS- och EM-guld 2018. Måndagens första seger kom över Lettland som krossades med 9–2 på sex omgångar.</p>
      <p><b>Lag Niklas Edin imponerar</b> också.</p>
      <p>Det blev 9–4 över England och förkrossande 10–3 mot Nederländerna efter nio respektive sju omgångar då motståndarna gav upp.</p>
      <p>– Det har gått väldigt bra, en fantastisk inledning första dagen med två fina segrar och sedan har det bara rullat på. Det känns som att vi inte har gett något lag chansen, säger Edin till Svenska curlingförbundet.</p>
    </article>
  </body>
</html>