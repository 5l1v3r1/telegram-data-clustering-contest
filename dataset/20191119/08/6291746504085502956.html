<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/elisabetta-trenta-lascera-appartamento-roma/"/>
    <meta property="og:site_name" content="Il Post"/>
    <meta property="article:published_time" content="2019-11-19T08:18:21+00:00"/>
    <meta property="og:title" content="L’ex ministra della Difesa Elisabetta Trenta ha detto che lascerà l’appartamento che era stata accusata di usare illecitamente"/>
    <meta property="og:description" content="L'ex ministra della Difesa Elisabetta Trenta ha annunciato, intervistata da Radio24, che lascerà l'appartamento di Roma che le era stato assegnato per via del suo vecchio incarico di governo e che secondo il Corriere della Sera continuava a usare illecitamente. Finito il suo mandato da ministra, ad agosto, Trenta"/>
  </head>
  <body>
    <article>
      <h1>L’ex ministra della Difesa Elisabetta Trenta ha detto che lascerà l’appartamento che era stata accusata di usare illecitamente</h1>
      <address>
        <time datetime="2019-11-19T08:18:21+00:00">19 Nov 2019, 08:18</time>
      </address>
      <p>L’ex ministra della Difesa Elisabetta Trenta ha annunciato, intervistata da Radio24, che lascerà l’appartamento di Roma che le era stato assegnato per via del suo vecchio incarico di governo e che secondo il <i>Corriere della Sera</i> <a href="https://www.ilpost.it/2019/11/18/elisabetta-trenta-casa-roma/">continuava a usare illecitamente</a>.</p>
      <p>Finito il suo mandato da ministra, ad agosto, Trenta aveva ottenuto di rimanere nella casa chiedendo che fosse assegnata a suo marito Claudio Passarelli, capitano maggiore dell’Esercito: secondo Fiorenza Sarzanini del <i>Corriere</i>, però, il grado di Passarelli non giustificherebbe un appartamento prestigioso come quello in questione. Lunedì la procura militare del tribunale di Roma <a href="http://www.ansa.it/sito/notizie/cronaca/2019/11/18/trenta-procura-militare-apre-un-fascicolo_00d1f02a-8fe0-4efa-9659-b132222d7ec5.html">ha aperto un’indagine</a> per verificare che l’assegnazione dell’appartamento a Passarelli fosse avvenuta correttamente. Il procuratore militare Antonio Sabino ha detto ad <i>Ansa</i> che era un «atto dovuto» dopo la pubblicazione delle notizie riguardo a Trenta e alla casa. Per il momento comunque non ci sono né indagati né ipotesi di reato.</p>
      <p>In corso c’è anche un’altra indagine penale dei pubblici ministeri romani: riguarda tutti i militari che risiederebbero in appartamenti di proprietà del ministero della Difesa senza averne i requisiti. Lo scopo dell’indagine è capire se siano stati commessi degli abusi.</p>
    </article>
  </body>
</html>