<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/attualita/a-biella-non-si-vive-male-nellindagine-qualita-di-vita-2019-italiaoggi-guadagna-ancora-posizioni"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-19T08:30:22+00:00"/>
    <meta property="og:title" content="A Biella non si vive male: nell’indagine “qualità di vita 2019 ItaliaOggi” guadagna ancora posizioni"/>
    <meta property="og:description" content="In Piemonte meglio solo Cuneo e Verbano-Cusio-Ossola"/>
  </head>
  <body>
    <article>
      <h1>A Biella non si vive male: nell’indagine “qualità di vita 2019 ItaliaOggi” guadagna ancora posizioni</h1>
      <h2>In Piemonte meglio solo Cuneo e Verbano-Cusio-Ossola</h2>
      <address>
        <time datetime="2019-11-19T08:30:22+00:00">19 Nov 2019, 08:30</time>
      </address>
      <p>La città guadagna ancora posizioni salendo al 35° posto in Italia nella classifica generale dell’indagine ‘qualità di vita 2019 ItaliaOggi’ pubblicata sul quotidiano in data odierna e viene così inserita nella fascia tra i centri in cui le condizioni di vita sono giudicate accettabili.</p>
      <h3>I punti forti</h3>
      <p>Affari e lavoro (16° posizione), Ambiente (17° posizione), Tenore di vita (18° posizione) e Istruzione e formazione (28° posizione) sono gli assi nella manica di Biella che va in crisi invece nei parametri che riguardano la popolazione (106° posizione), dove, come già l’anno scorso, solo Savona fa peggio a livello nazionale. Spicca, in questo settore, un dato: a fronte di 5,41 bambini nati ogni mille residenti, ci sono 14,28 morti, quasi il triplo.</p>
      <p>Per quanto riguarda il Tenore di vita merita sottolineare la tredicesima posizione in Italia come Reddito medio disponibile pro-capite (euro 21.404,6), la 18° posizione nella Ricchezza patrimoniale pro-capite (euro 194.747,7). Nel comparto Affari e lavoro tiene bene il tasso di disoccupazione (6,47) e risulta basso sul territorio il numero medio dei protesti per abitante: 4,77.</p>
      <p>Il comparto salute trova Biella al 60° posto in graduatoria, tuttavia restano positive le cifre per posti letto riservati a pazienti oncologici (19° posizione con 11.81 posti per 1.000 abitanti) e per la presenza Acceleratori lineari per 100 mila abitanti (5° posizione).</p>
      <h3>Dove perde posizioni</h3>
      <p>Biella perde le posizioni guadagnate in passato nel settore che riguarda criminalità e reati e nella classifica sicurezza sociale dove si attesta rispettivamente in 68° e in 85° posizione, quest’ultima trainata da dati preoccupanti come il numero di morti per tumore (54° posizione) e per suicidi (104° posizione). Confortante invece la posizione in graduatoria (10°) per il numero di infortuni sul lavoro: 17,61 per 1.000 abitanti.</p>
      <p>Per quanto riguarda l’Ambiente, Biella è in 17° posizione: in area giudicata buona.</p>
      <p>Nella classifica Tempo libero e turismo, Biella si attesta in 45° posizione, risultano basse le strutture ricettive e il numero di bar e caffetterie, si registrano invece posizioni migliori per quanto riguarda il numero delle librerie e delle associazioni ricreative, artistiche e culturali.</p>
      <p>La classifica nazionale quest’anno è guidata da Trento che ha rubato il posto a Bolzano che scivola in 10 posizione, sul podio al secondo posto Pordenone e al terzo Sondrio, in ultima posizione si trova Agrigento. In Piemonte, fanno meglio di Biella solo Cuneo (8°) e VCO (salita in 4° posizione).</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/attualita/mercato-europeo-primo-giorno-un-flop"/>
        <a href="https://laprovinciadibiella.it/attualita/spettacolare-nevicata-sul-biellese"/>
        <a href="https://laprovinciadibiella.it/eventi-e-cultura/cosa-ce-al-cinema-9"/>
      </related>
    </article>
  </body>
</html>