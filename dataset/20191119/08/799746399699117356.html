<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103195/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T08:20:16+00:00"/>
    <meta property="og:title" content="У Єврокомісії чекають, що Зеленський і Путін поговорять про газ в Парижі"/>
    <meta property="og:description" content="Віцепрезидент Єврокомісії Марош Шефчович, який є посередником на тристоронніх газових переговорах Україна-Росія-ЄС, сподівається, що Путін та Зеленський у Парижі обговорять умови транзиту російського газу через Україну."/>
  </head>
  <body>
    <article>
      <h1>У Єврокомісії чекають, що Зеленський і Путін поговорять про газ в Парижі</h1>
      <address>
        <time datetime="2019-11-19T08:20:16+00:00">19 Nov 2019, 08:20</time>
      </address>
      <p>Віцепрезидент Єврокомісії Марош Шефчович, який є посередником на тристоронніх газових переговорах Україна-Росія-ЄС, сподівається, що Путін та Зеленський у Парижі обговорять умови транзиту російського газу через Україну.</p>
      <p>Як повідомляє "Європейська правда", про це він заявив у коментарі словацькому виданню <a href="https://spravy.pravda.sk/">Pravda</a>.</p>
      <p>За його словами, до кінця листопада повинен пройти ще один раунд газових переговорів на  міністерському рівні.</p>
      <p>"Я вірю, що президенти України та Росії в грудні хоча б оцінять результати, щоб ми могли завершити переговори якомога швидше", - сказав Шефчович.</p>
      <p>Він додав, що твердо працює над тим, аби російський газ продовжував надходити у Словаччину територією України у 2020 році. Проте підкреслив, що наразі домовленостей не досягнуто.</p>
      <p>9 грудня у Парижі відбудеться саміт "нормандської четвірки" за участі лідерів України, Росії, Франції та Німеччини.</p>
      <p>Джерело у Кремлі допустило, що окрім чотиристоронніх переговорів може відбутися і <b><a href="https://www.eurointegration.com.ua/news/2019/11/19/7103193/">двостороння</a></b> зустріч Владіміра Путіна і Володимира Зеленського.</p>
      <p>Контракт на транзит російського газу через ГТС України, підписаний 10 років тому, завершується наприкінці 2019 року. </p>
      <p>18 листопада "Газпром" направив "Нафтогазу" пропозицію <a href="https://www.epravda.com.ua/news/2019/11/18/653828/">про продовження на рік діючого контракту </a>або укладення нового договору про транзит газу.</p>
      <p>У НАК "Нафтогаз України" <a href="https://www.epravda.com.ua/news/2019/11/12/653605/">вважають,</a> що найвірогідніше "Газпром" не підпише контракт щодо нового транзиту газу, але Україна та європейські партнери готові до цього і накопичили достатньо запасів газу у сховищах.</p>
      <related>
        <a href="https://www.eurointegration.com.ua/articles/2019/11/15/7103005/"/>
        <a href="https://www.eurointegration.com.ua/news/2019/10/28/7102378/"/>
      </related>
    </article>
  </body>
</html>