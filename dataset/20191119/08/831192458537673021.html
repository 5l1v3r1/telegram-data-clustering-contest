<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ypothesi-novartis-poios-o-rolos-toy-praktora-fantasma-toy-fbi-poy-vazei-sto-stochastro-tis-i-proanakritiki/"/>
    <meta property="og:site_name" content="europost.gr"/>
    <meta property="article:published_time" content="2019-11-19T08:15:49+00:00"/>
    <meta property="og:title" content="Υπόθεση Novartis: Ποιός ο ρόλος του πράκτορα-«φάντασμα» του FBI, που βάζει στο «στόχαστρό» της η προανακριτική?…"/>
    <meta property="og:description" content="Την άκρη του νήματος που συνδέει το FBI με το ελληνικό σκέλος της υπόθεσης Novartis θα αναζητήσει πιθανότατα το επόμενο διάστημα η προανακριτική επιτροπή της Βουλής. Σύμφωνα με πληροφορίες αρκετά μέλη της προανακριτικής εκφράζουν έντονο προβληματισμό"/>
  </head>
  <body>
    <article>
      <h1>Υπόθεση Novartis: Ποιός ο ρόλος του πράκτορα-«φάντασμα» του FBI, που βάζει στο «στόχαστρό» της η προανακριτική?…</h1>
      <address>
        <time datetime="2019-11-19T08:15:49+00:00">19 Nov 2019, 08:15</time>
      </address>
      <p>Την άκρη του νήματος που συνδέει το FBI με το ελληνικό σκέλος της υπόθεσης Novartis θα αναζητήσει πιθανότατα το επόμενο διάστημα η προανακριτική επιτροπή της Βουλής.</p>
      <p>Σύμφωνα με πληροφορίες αρκετά μέλη της προανακριτικής εκφράζουν έντονο προβληματισμό για το αν η εμπλοκή του Ομοσπονδιακού Γραφείου Ερευνών των ΗΠΑ έγινε με πρωτοβουλία εγχωρίων παραγόντων και όχι των αμερικανικών αρχών, προκειμένου να δοθεί κυρός στις έρευνες για χρηματισμό πολιτικών προσώπων.</p>
      <p>Οι ίδιες πηγές υποστηρίζουν ότι ο προβληματισμός έχει ενταθεί και από όσα σχετικά κατέθεσε πρόσφατα ο Κωνσταντίνος Φρουζής. Υπενθυμίζεται ότι το πρώην υψηλόβαθμο στέλεχος της φαρμακοβιομηχανίας και πρόεδρος του ΣΦΕΕ υποστήριξε πως Οκτώβριο – Νοέμβριο 2018 δέχθηκε τηλεφώνημα από άγνωστο πρόσωπο που ισχυρίστηκε ότι είναι πράκτορας – «agent» λέει χαρακτηριστικά στην κατάθεση – του FBI που του ζητούσε να καταθέσει στη Βιέννη.</p>
      <p>Όπως ανέφερε ο κ. Φρουζής, όταν οι δικηγόροι του επικοινώνησαν με τον φερόμενο εκπρόσωπο του FBI και του ζήτησαν η συνάντηση να γίνει στην Αθήνα, με όρους νομιμότητας, το πρόσωπο αυτό δεν επανήλθε.</p>
      <p>Σύμφωνα με πληροφορίες, ήδη το προεδρείο της προανακριτικής έχει ζητήσει από τον κ. Φρουζή να αποστείλει άμεσα τα στοιχεία του προσώπου που επικοινώνησε τηλεφωνικά μαζί του προκειμένου να διασταυρώσει – ενδεχομένως και μέσω της Αμερικανικής πρεσβείας στην Αθήνα – εάν πρόκειται όντως για στέλεχος του Ομοσπονδιακού Γραφείου Ερευνών των ΗΠΑ.</p>
      <p>Ο διάλογος κατά την εξέταση του κρίσιμου μάρτυρα είναι χαρακτηριστικός:</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Ο συνομιλητής σας είπατε ότι σας έδωσε ένα σταθερό τηλέφωνο και ένα κινητό. Εσείς κάνατε κάποια έρευνα να δείτε, όπως σας είπε και ο συνάδελφος, αν αντιστοιχεί στο FBI και αν το FBI έχει συμβατικά τηλέφωνα;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Δεν έχω κάνει έρευνα, όχι.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Δεν έχετε κάνει έρευνα. Τον αριθμό του τηλεφώνου τον έχετε; Μπορείτε να μας τον δώσετε με τα υπόλοιπα στοιχεία που σας έχουμε ζητήσει;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Μπορώ να το βρω και να σας τον δώσω.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Γνωρίζετε επίσης και τη διεύθυνση του σταθερού τηλεφώνου στην Αμερική;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Έχω μια φωτοτυπία κάρτας και μπορώ να σας τη δώσω.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Άρα, λοιπόν, υπάρχει μια φωτοτυπία της κάρτας.</p>
      <p>ΒΑΣΙΛΕΙΟΣ ΔΗΜΗΤΡΙΟΣ ΥΨΗΛΑΝΤΗΣ( Αντιπρόεδρος της Επιτροπής): Με συγχωρείτε, κύριε Πρόεδρε, στο σημείο αυτό θέλω να ζητήσω τα τηλέφωνα αυτά και να γίνει ερώτημα στην Αμερικάνικη Πρεσβεία, να δούμε αν ταυτίζονται με τηλέφωνα του FBI.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Θα δούμε πώς θα γίνει η έρευνα. Πάντως τα τηλέφωνα μπορείτε να μας τα δώσετε.</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Θα τα βρω, θα σας τα δώσω σίγουρα.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Μπορείτε να μας τα δώσετε;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Ναι, εννοείται.</p>
      <p>Σε άλλο σημείο δε, ειπώθηκε</p>
      <p>ΓΕΩΡΓΙΟΣ ΚΩΤΣΗΡΑΣ: Εσάς ήταν η μοναδική επικοινωνία που έγινε καθ’ όλο το διάστημα από το 2013, που κατά δήλωση και εγώ το άκουσα τον κ. Λάππα γίνεται η έρευνα μέχρι και σήμερα, σε σχέση με το συγκεκριμένο θέμα που είχατε κάποια επικοινωνία με το FBI, ήτανε μόνο αυτό το τηλεφώνημα;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Μόνο αυτήν, ναι.</p>
      <p>ΓΕΩΡΓΙΟΣ ΚΩΤΣΗΡΑΣ: Το οποίο εσείς διαπιστώσατε πράγματι, ότι προερχόταν από κει; Δηλαδή πώς εσείς το διαπιστώσατε;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Κοιτάξτε, προσπάθησα να μιλήσω σε σταθερό τηλέφωνο.</p>
      <p>ΓΕΩΡΓΙΟΣ ΚΩΤΣΗΡΑΣ: Με ποιον;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Με αυτόν που με πήρε τηλέφωνο.</p>
      <p>ΓΕΩΡΓΙΟΣ ΚΩΤΣΗΡΑΣ: Ποιος ήταν αυτός; Δηλαδή είδατε το όνομά του, το ψάξετε αν είχε σχέση;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Ναι, ναι. Είχα όνομα, ένα όνομα που μπορώ να το βρω αν ψάξω πίσω. Το όνομα.</p>
      <p>ΓΕΩΡΓΙΟΣ ΚΩΤΣΗΡΑΣ: Το όνομα.</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Agent κάτι μάλιστα, ήταν ο τίτλος. Και νομίζω ήταν η έδρα του New Jersey. Μου έδωσε κινητό. Μου έδωσε σταθερό.<br/>Πάντως, η υπόθεση έχει προκαλέσει έντονο προβληματισμό στα μέλη της επιτροπής τόσο για την φερόμενη… τηλεφωνική εμπλοκή του FBI όσο κυρίως γιατί φαίνεται πως οι ερευνητικές διαδικασίες έγιναν έξω από το πλαίσιο της δικαστικής συνδρομής. Ενδεικτικός είναι και ο διάλογος με τον κ. Νίκο Καραθανασόπουλο του ΚΚΕ.</p>
      <p>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σε σχέση με τις Ηνωμένες Πολιτείες, είπατε ότι έχει γίνει μια κρούση άτυπα ή επίσημα για να σας εξετάσουν; Από το FBI είπατε.</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Με πήραν τηλέφωνο.</p>
      <p>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Σας πήραν τηλέφωνο. Δηλαδή εμφανίστηκε κάποιος στο τηλέφωνο και σας είπε ότι είμαι από το FBI;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Ναι.</p>
      <p>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Έτσι γίνονται αυτές οι δουλειές; Μου κάνει εντύπωση. Δηλαδή παίρνω εγώ τηλέφωνο και λέω ότι είμαι από το FBI;</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Με άλλο τρόπο σας όχλησαν;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Με τηλέφωνο.</p>
      <p>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Το FBI;</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Το FBI –και καλώς ρωτάει- δικαιούται να ζητήσει, όπως και η Ελλάς, δικαστική συνδρομή. Με αυτόν τον τρόπο εσείς κληθήκατε ποτέ;</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Όχι, όχι. Ποτέ.</p>
      <p>ΙΩΑΝΝΗΣ ΜΠΟΥΓΑΣ (Πρόεδρος της Επιτροπής): Αυτό λέω.</p>
      <p>ΝΙΚΟΛΑΟΣ ΚΑΡΑΘΑΝΑΣΟΠΟΥΛΟΣ: Δηλαδή, σας πήρε κάποιος τηλέφωνο και λέει «Είμαι το FBI και θέλω να συναντηθούμε κάπου»; Και γίνεται πιστευτό κάτι τέτοιο; Με συγχωρείτε πάρα πολύ.</p>
      <p>ΚΩΝΣΤΑΝΤΙΝΟΣ ΦΡΟΥΖΗΣ (Μάρτυς): Στην αρχή νόμιζα ότι ήταν κάποιος φίλος μου που μιλούσε αγγλικά. Δηλαδή, ήταν λίγο ταινία, ξέρετε. Μετά, όταν κατάλαβα ότι πολλά πράγματα δεν τα καταλάβαινα, ότι ήταν πράγματι Αμερικανός, του είπα να ξαναμιλήσουμε από σταθερά τηλέφωνα, κλπ, μπας και το σταθερό κάνει κάποιον να είναι πιο καχύποπτος και πάνω στην κουβέντα, όταν άρχισε να μου λέει να ιδωθούμε στο εξωτερικό, στη Βιέννη συγκεκριμένα, μου έκανε εντύπωση γιατί τότε δεν ήμουν υποψιασμένος. Αποδείχθηκε στην πορεία ότι μπορεί να ήταν κιόλας, αλλά «για να πιάσω λίγο τοίχο», όπως λέμε στα ελληνικά, λέω ας μιλήσει και με τον δικηγόρο μου και ας δουν τα διαδικαστικά για την επαφή.</p>
      <p>Ο δικηγόρος μου συνέχισε την κουβέντα, λέγοντας ότι είμαστε ανοιχτοί να μιλήσουμε μαζί σας. Ελάτε στην Ελλάδα, διαφανώς, σε έναν χώρο που θα επιλέξετε εσείς ή στην αμερικανική πρεσβεία ή όπου θέλετε. Θα είμαστε με μεταφραστές, για να είμαστε ακριβείς, κλπ. Έγιναν ένα ή δύο τηλέφωνα μεταξύ τους και μετά, ξαφνικά, δεν ξαναεπανήλθαν από το FBI».</p>
      <p>Έρευνα και για την άτυπη συνάντηση</p>
      <p>Πέραν αυτών τα μέλη της προανακριτικής εκτιμούν πως η κατάθεση Φρουζή αφορά και τον ερευνητικό πυρήνα της επιτροπής τους γι αυτό και θα επιχειρήσουν το επόμενο διάστημα να διασταυρώσουν όσα ανέφερε ο μάρτυρας για την άτυπη συνάντηση που είχε στην εισαγγελία Διαφθοράς τον Μάιο του 2018. Υπενθυμίζεται ότι ο κ. Φρουζής κατήγγειλε ότι στην συγκεκριμένη συνάντηση του ασκήθηκαν πιέσεις προκειμένου να κατασκευάσει κατηγορίες κατά των δέκα πολιτικών προσώπων. Ο ίδιος ανέφερε παρόντες ήταν και οι δύο δικηγόροι του Μ. Φαράντος και Σπ. Παναγόπουλος και δεν αποκλείεται να τους ζητηθεί η επιβεβαίωση των όσων κατέθεσε ο πελάτης τους.</p>
    </article>
  </body>
</html>