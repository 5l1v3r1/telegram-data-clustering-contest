<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259780/thessaloniki-diamartyria-astynomikon-gia-to-prosfygiko-metanasteytiko"/>
    <meta property="og:site_name" content="LiFO"/>
    <meta property="article:published_time" content="2019-11-19T08:50:00+00:00"/>
    <meta property="og:title" content="Θεσσαλονίκη: Διαμαρτυρία αστυνομικών για το προσφυγικό - μεταναστευτικό"/>
    <meta property="og:description" content="Διαμαρτυρία με αφορμή το προσφυγικό-μεταναστευτικό ζήτημα πραγματοποιούν οι αστυνομικοί στη Θεσσαλονίκη"/>
  </head>
  <body>
    <article>
      <h1>Θεσσαλονίκη: Διαμαρτυρία αστυνομικών για το προσφυγικό - μεταναστευτικό</h1>
      <h2>Διαμαρτυρία με αφορμή το προσφυγικό-μεταναστευτικό ζήτημα πραγματοποιούν οι αστυνομικοί στη Θεσσαλονίκη</h2>
      <address><time datetime="2019-11-19T08:50:00+00:00">19 Nov 2019, 08:50</time> by <a rel="author">NEWSROOM</a></address>
      <p>
        <b>Συγκέντρωση διαμαρτυρίας πραγματοποιούν την Τρίτη οι αστυνομικοί στη <a href="https://www.lifo.gr/tags/%CE%98%CE%B5%CF%83%CF%83%CE%B1%CE%BB%CE%BF%CE%BD%CE%AF%CE%BA%CE%B7">Θεσσαλονίκη </a>με αφορμή το <a href="https://www.lifo.gr/tags/%CE%A0%CF%81%CE%BF%CF%83%CF%86%CF%85%CE%B3%CE%B9%CE%BA%CF%8C">προσφυγικό</a>-μεταναστευτικό ζήτημα.</b>
      </p>
      <p>Ειδικότερα, για «δυσανάλογο φόρτο εργασίας» με το οποίο έχει επιφορτιστεί η Διεύθυνση Αστυνομικών Επιχειρήσεων Θεσσαλονίκης με αφορμή τις εξελίξεις γύρω στο προσφυγικό-μεταναστευτικό, κάνει λόγο η Ένωση Αστυνομικών Υπαλλήλων της πόλης.</p>
      <p>Σε ανακοίνωσή της η ΕΑΥΘ υποστηρίζει πως «οι διμοιρίες μετακινούνται διαρκώς σε όμορες Αστυνομικές Διευθύνσεις για μέτρα τάξης σε κάθε είδους εκδηλώσεις, ενώ κάθε 28 ημέρες αποσπώνται σε νησιά για τη διαχείριση του μεταναστευτικού, με διάρκεια απόσπασης 15 ημέρες».</p>
      <p>«Οι μετακινήσεις αυτές, έχουν καταστήσει τους Αστυνομικούς, μετανάστες στην ίδια τους την χώρα», σχολιάζει με καυστικό τρόπο η Ένωση σχετικά με την κατάσταση αυτή.</p>
      <p>Η Ένωση Αστυνομικών Υπαλλήλων Θεσσαλονίκης ζητά «άμεση και ουσιαστική ενίσχυση της ΔΑΕΘ με προσωπικό και την μείωση των δυνάμεων που απασχολούνται στα νησιά του Βορειοανατολικού Αιγαίου».</p>
      <p>Μάλιστα για το λόγο αυτό καλεί σε συγκέντρωση διαμαρτυρίας έξω από την έδρα της Διεύθυνσης στις 9:30 το πρωί, στην οδό Κατσιμίδη 9.</p>
      <p>Αναλυτικά η ανακοίνωση της ΕΑΥΘ:</p>
      <p>«Η συνεισφορά των διμοιριών της ΔΑΕΘ στη διατήρηση της κοινωνικής συνοχής κι ευημερίας, είναι αδιαμφισβήτητη και ιδιαζόντως σημαντική. Αυτό αποδεικνύεται από τη αδιάλειπτη παρουσία τους σε όλα τα κρίσιμα γεγονότα που ανακύπτουν ανά την επικράτεια.</p>
      <p>Ωστόσο, οι τελευταίες εξελίξεις που αφορούν το μεταναστευτικό στην χώρα μας και τα ολοένα αυξανόμενα περιστατικά που επιβάλλουν την παρέμβαση της Ελληνικής Αστυνομίας, έχουν επιφορτίσει τη ΔΑΕΘ με δυσανάλογο φόρτο εργασίας. Συνοπτικά αναφέρουμε ότι, οι διμοιρίες μετακινούνται διαρκώς σε όμορες Αστυνομικές Διευθύνσεις για μέτρα τάξης σε κάθε είδους εκδηλώσεις, ενώ κάθε 28 ημέρες αποσπώνται σε νησιά για τη διαχείριση του μεταναστευτικού, με διάρκεια απόσπασης 15 ημέρες. Οι μετακινήσεις αυτές, έχουν καταστήσει τους Αστυνομικούς, μετανάστες στην ίδια τους την χώρα.</p>
      <p>Δυστυχώς, η συνεχής αποδυνάμωση της Διεύθυνσης και η επιφόρτισή της με κάθε είδους πάρεργο, δεν στάθηκαν αρκετές για να ενισχυθεί η ΔΑΕΘ, μέσω των 100 θέσεων στις έκτακτες μεταθέσεις. Ακόμα και ο ελάχιστος αριθμός Αστυνομικών που μετακινήθηκε στην Διεύθυνση με τις εσωτερικές μεταθέσεις, τοποθετήθηκε αποκλειστικά σε επιτελικές θέσεις.</p>
      <p>Η Ένωση Αστυνομικών Υπαλλήλων Θεσσαλονίκης έχει εξαντλήσει κάθε μέσο για την άμβλυνση των προβλημάτων και τη διευκόλυνση του προσωπικού της ΔΑΕΘ. Εντούτοις, προς λύπη όλων μας, αποδεικνύεται ότι κανένας υπηρεσιακός παράγοντας δεν έχει αντιληφθεί το μέγεθος του προβλήματος και τις αρνητικές συνέπειες που προκαλεί στις οικογένειες των εργαζομένων.</p>
      <p>Το Διοικητικό Συμβούλιο της Ένωσης, συναισθανόμενο την κρισιμότητα των στιγμών, αποφάσισε και καλεί όλους τους Αστυνομικούς της ΓΑΔΘ, να συμμετάσχουν σε παράσταση διαμαρτυρίας έξω από την έδρα την Διεύθυνσης, την Τρίτη 19 Νοεμβρίου 2019 και ώρα 9:30, απαιτώντας την άμεση και ουσιαστική ενίσχυση της ΔΑΕΘ με προσωπικό και την μείωση των δυνάμεων που απασχολούνται στα νησιά του Βορειοανατολικού Αιγαίου».</p>
      <p>Με πληροφορίες από Thestival</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/now/greece/259775/ekthesi-gia-to-prosfygiko-stin-ellada-oi-aitoyntes-asylo-ekanan-logo-gia-athlies-synthikes-diaviosis"/>
      </related>
    </article>
  </body>
</html>