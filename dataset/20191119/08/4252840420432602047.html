<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.chip.pl/2019/11/lista-grzechow-google/"/>
    <meta property="og:site_name" content="CHIP"/>
    <meta property="article:published_time" content="2019-11-19T08:20:41+00:00"/>
    <meta property="og:title" content="Lista grzechów Google. Czy wyszukiwarka manipuluje wynikami?"/>
    <meta property="og:description" content="Wbrew temu, co twierdzi Google, ludzie mają wpływ na wyniki wyświetlane w wyszukiwarce. Tak przekonuje WSJ w wynikach swojego śledztwa. Wbrew temu, co twierdzi Google, ludzie mają wpływ na wyniki wyświetlane w wyszukiwarce. Tak przynajmniej przekonuje &quot;The Wall Street Journal&quot; prezentując wyniki swojego śledztwa. Dokumenty WSJ przekonują, że Google przeszło bardzo dużą transformację. Od firmy, w której pokładano dużą nadzieję w działania algorytmów, do takiej, która aż za mocno ingeruje w to, co serwuje swoim użytkownikom. Raport, na poparcie tej tezy, przekazuje m.in. informacje o liczbie aktualizacji w poszczególnych latach. Zgodnie z nim, w minionym roku pojawiło się 3200 zmian w algorytmach wyszukiwarki. Jeszcze w 2010 było ich 500. Reklama Google wspiera duże firmy kosztem małych i niezależnych Same zmiany, które w jakiś sposób wpływają na wyniki, jeszcze nie muszą o czymś świadczyć. WSJ jednak przekonuje, że Google działa na korzyść największych graczy w świecie on-line. Faworyzowane są takie firmy, jak…"/>
  </head>
  <body>
    <article>
      <h1>Lista grzechów Google. Czy wyszukiwarka manipuluje wynikami?</h1>
      <address><time datetime="2019-11-19T08:20:41+00:00">19 Nov 2019, 08:20</time> by <a rel="author">Aleksandra Grendys</a></address>
      <p>
        <b>Wbrew temu, co twierdzi Google, ludzie mają wpływ na wyniki wyświetlane w wyszukiwarce. Tak przynajmniej przekonuje "The Wall Street Journal" prezentując wyniki swojego śledztwa.</b>
      </p>
      <p>Dokumenty WSJ przekonują, że Google przeszło bardzo dużą transformację. Od firmy, w której pokładano dużą nadzieję w działania algorytmów, do takiej, która aż za mocno ingeruje w to, co serwuje swoim użytkownikom. Raport, na poparcie tej tezy, przekazuje m.in. informacje o liczbie aktualizacji w poszczególnych latach. Zgodnie z nim, w minionym roku pojawiło się 3200 zmian w algorytmach wyszukiwarki. Jeszcze w 2010 było ich 500.</p>
      <h3>Google wspiera duże firmy kosztem małych i niezależnych</h3>
      <p>Same zmiany, które w jakiś sposób wpływają na wyniki, jeszcze nie muszą o czymś świadczyć. WSJ jednak przekonuje, że Google działa na korzyść największych graczy w świecie on-line. Faworyzowane są takie firmy, jak <a href="https://chip.pl/tag/facebook/">Facebook</a> i <a href="https://www.chip.pl/tag/amazon/">Amazon</a>. Przypomniano przy okazji sprawę eBayu. W 2014 serwis aukcyjny stracił dużą część ruchu z wyszukiwarki. Na tyle, że przewidywał spadki w przychodach nawet o 200 milionów dolarów. WSJ twierdzi, że Google przyszło z pomocą i tak zmanipulowało wyniki wyszukiwania, żeby eBay mógł odnotować nieco mniejsze straty.</p>
      <figure>
        <img src="https://www.chip.pl/uploads/2019/11/wZ3OU9C8t1tfOniorXvVzvdjuqkIqBYM.jpg"/>
        <figcaption>Szacowany ruch w portalu aukcyjnym po spadkach w 2014 roku nie wyglądał dobrze (graf. CHIP)</figcaption>
      </figure>
      <h3>Pomijanie w wynikach wyszukiwania kontrowersyjnych (ale legalnych) treści</h3>
      <p>Google ma swoje czarne listy. To kolejny zarzut, który jest podnoszony w raporcie. I wcale nie chodzi o te strony, które łamią prawo swoimi treściami. Twórcy raportu informują, że wyszukiwarka ogranicza dostęp do treści budzących kontrowersje. Chodzi np. o aborcję lub imigrację. Uwagę na ten problem zwracają też autorzy portali konserwatywnych, którzy przekonują, że nie pojawiają się w wynikach. I powodem nie jest fakt, że nie są w stanie sprostać konkurencji.</p>
      <h3>Inżynierowie Google cały czas ingerują w podpowiedzi</h3>
      <p>Kiedy wpisujemy coś w pasek wyszukiwania, automatycznie pojawiają się podpowiedzi. Jeśli ktoś chce sprawdzić, jak to działa, może wpisać np. “monotlenek diwodoru” i zobaczyć, że drugą opcją na ekranie będzie “monotlenek diwodoru szczepionki”. Jeśli zapytamy o to, ile dni ma rok, to nad wynikami pojawi się informacja z odpowiedzią. Wprowadzając nazwę jakiejkolwiek (byle znanej) firmy, po prawej stronie znajdzie się panel wiedzy. Za to słowa związane z bieżącymi wydarzeniami skutkują wyświetleniem się newsów. WSJ uważa, że koncern nieustannie wprowadza zmiany właśnie w tych czterech miejscach.</p>
      <h3>13,5 dolara na godzinę za ocenianie wyników</h3>
      <p>Do współpracy Google zaprasza wykonawców, którzy mają oceniać jakość tego, co widzimy w wyszukiwarce. W raporcie jest wywiad z człowiekiem, który twierdzi, że dostawał 13,5 dolara (ok. 52 złote) za to, żeby w pierwszym wyniku wszystkich zapytań związanych z samobójstwem, w Stanach Zjednoczonych pojawił się krajowy telefon zaufania. Pytanie tylko, czy akurat to konkretne działanie powinno spotkać się z krytyką.</p>
      <p>Zasadność zarzutów podważa rzecznik Google. Według niej raport WSJ zawiera stare anegdoty i nijak się ma do bieżącej polityki firmy. Trudno dziwić się tej odpowiedzi, biorąc pod uwagę, że głównym zastrzeżeniem jest stała praca nad ulepszaniem wyników wyszukiwania. Liczne zmiany w algorytmach nie determinują jeszcze złej woli. | CHIP</p>
      <p>0 +1 +3</p>
    </article>
  </body>
</html>