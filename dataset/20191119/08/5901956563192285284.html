<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/pogacar-od-dubaja-do-monte-carla-249991"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T08:00:00+00:00"/>
    <meta property="og:title" content="Pogačar: od Dubaja do Monte Carla"/>
    <meta property="og:description" content="Tadej Pogačar je izjemno krstno sezono med profesionalci, v kateri je slavil kar osem zmag, sklenil konec septembra na svetovnem prvenstvu v Yorkshiru. Odtlej si je napolnil baterije in se že začel..."/>
  </head>
  <body>
    <article>
      <h1>Pogačar: od Dubaja do Monte Carla</h1>
      <h2>Slovenski kolesarski dragulj meri na Tokio ter koleba med Girom in Tourom.</h2>
      <address><time datetime="2019-11-19T08:00:00+00:00">19 Nov 2019, 08:00</time> by <a rel="author">Miha Hočevar</a></address>
      <p><b>Tadej Pogačar</b> je izjemno krstno sezono med profesionalci, v kateri je slavil kar osem zmag, sklenil konec septembra na svetovnem prvenstvu v Yorkshiru. Odtlej si je napolnil baterije in se že začel pripravljati za sezono 2020, pred katero mora tako kot tekmeci še razrešiti vprašanje, ali bo nastopil na Giru ali Touru. O tem, da bo na startu olimpijske dirke v Tokiu, ni dvomov.<br/>Pogačarja, ki je kolesarsko Slovenijo in svet navdušil s tremi etapnimi zmagami in končnim 3. mestom na Vuelti, v zadnjih tednih ni bilo dosti videti v domačem Klancu nad Komendo. S srčno izbranko <b>Urško Žigart</b> sta si, potem ko je ona končala sezono v dresu ekipe BTC City Ljubljana, privoščila teden oddiha na Malti, v soboto sta bila skupaj v Veroni na predstavitvi nove italijansko-slovenske naveze v ženskem poklicnem kolesarstvu, ekipe Ale BTC Ljubljana. Pot ju ni vodila nazaj v Slovenijo, temveč na zahod, včeraj je Pogačar nedaleč od Milana obiskal sedež Colnaga, proizvajalca koles, s katerimi tekmuje v dresu moštva UAE. Sledi še urejanje selitve v Monte Carlo, ki je zaradi ugodnejših davčnih in v hladnejših mesecih tudi pripravljalnih razmer prebivališče številnih kolesarskih asov.</p>
      <h3>Pred vsemi težka odločitev</h3>
      <p>»Z Urško sva si na Malti oddahnila, za menoj je kar dolg premor, zato sem že začel pridno vaditi. Gremo s polno paro naprej,« nam je 21-letni slovenski kolesarski dragulj povedal v Veroni in dodal: »Ženska kolesarska scena je zanimiva, je nekoliko drugačna kot moška glede dirkanja in organizacije klubov. To se sicer spreminja, vse bolj se približuje moški ravni, to podpiram, veselim se dosežkov nove ekipe prihodnje leto.« Poti ga niso vodile le po Evropi in Sredozemlju. Pred tem je bil z moštvenimi kolegi tudi v Dubaju. »Imeli smo neke vrste team building v Združenih arabskih emiratih, bilo je super. O programu dirk za prihodnjo sezono se še nismo dogovorili. Ideje so v zraku, nič pa še ni dorečenega. Odločitve bodo padale na decembrskih skupnih pripravah v Španiji,« je nadaljeval Pogačar.<br/><br/>In kam se nagiba, k bolj tradicionalni trasi Gira s kar tremi vožnjami na čas ali k Touru z zelo razgibano traso, v katero so vključili le en kronometer? »Obe sta zanimivi, obe mi tudi ustrezata. Nagibam se k razmisleku, da so OI zelo kmalu po Touru. Pred vsemi je zelo težka odločitev. S Tourom se mi ne mudi, če bo šlo tako naprej, bom imel še dovolj priložnosti. Za OI pa se nikoli ne ve, so na vsaka štiri leta, in vprašanje je, kdaj bo naslednjič na njih trasa, ki bi mi tako ustrezala. Na njih bi bil rad zelo dobro pripravljen. Zato bi bilo bolje nastopiti na Giru. Tour je preblizu igram, če bi bil vmes teden več časa, bi bilo idealno, tako pa nisem prepričan,« je Pogačar spregovoril o pomislekih, ki jih imajo malodane vsi specialisti za tritedenske dirke. Japonska trasa je hribovita, in vprašanje je, ali bi si lahko tisti, ki se bodo na Touru do 19. julija borili za rumeno majico, dovolj opomogli, da bi bili le šest dni pozneje konkurenčni v boju za zlato na OI. </p>
    </article>
  </body>
</html>