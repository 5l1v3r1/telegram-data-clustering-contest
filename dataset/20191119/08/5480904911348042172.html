<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cizince-hledaneho-kvuli-2-mrtvym-na-pardubicku-chytili-na-hranici/1822704?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T08:53:00+00:00"/>
    <meta property="og:title" content="Cizince hledaného kvůli 2 mrtvým na Pardubicku chytili na hranici"/>
    <meta property="og:description" content="Pardubice - Na polsko-ukrajinské hranici zadrželi v noci na dnešek dvaatřicetiletého Ukrajince, po němž pátrají čeští policisté kvůli násilné smrti dvou mužů na ubytovně na Pardubicku. Oběti na ubytovně v Opatovicích nad Labem měly podle policie po těle bodné rány."/>
  </head>
  <body>
    <article>
      <h1>Cizince hledaného kvůli 2 mrtvým na Pardubicku chytili na hranici</h1>
      <address><time datetime="2019-11-19T08:53:00+00:00">19 Nov 2019, 08:53</time> by <a rel="author" href="http://www.ctk.cz/" target="_blank">ČTK</a></address>
      <p>Pardubice - Na polsko-ukrajinské hranici zadrželi v noci na dnešek dvaatřicetiletého Ukrajince, po němž pátrají čeští policisté kvůli násilné smrti dvou mužů na ubytovně na Pardubicku. Oběti na ubytovně v Opatovicích nad Labem měly podle policie po těle bodné rány.</p>
      <p>Mluvčí pardubické krajské policie Dita Holečková uvedla, že kriminalisté díky spolupráci s cizineckou policií získali informace, že muž chce odjet autobusem na Ukrajinu, zřejmě aby se vyhnul trestnímu stíhání. Na základě evropského zatýkacího rozkazu Okresního soudu v Pardubicích byl muž zadržen na polsko-ukrajinském hraničním přechodu.</p>
      <p>"Ve spolupráci s Krajským státním zastupitelstvím v Hradci Králové započne proces vydávacího řízení podezřelého do České republiky," uvedla Holečková.</p>
      <p>Kriminalisté násilný trestný čin vyšetřují od nedělního večera. V pondělí uvedli, že pracují s několika vyšetřovacími verzemi a zjišťují všechny okolnosti. "Mohu potvrdit, že oba muži měli na těle bodná a bodnořezná zranění," řekla dnes ČTK Holečková.</p>
    </article>
  </body>
</html>