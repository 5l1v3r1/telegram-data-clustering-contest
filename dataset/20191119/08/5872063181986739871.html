<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/ellada-nea/1560712/ithaki-skotose-ton-erasti-tis-suzugou-tou-ithele-na-tou-parei-tin-kori/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T08:46:21+00:00"/>
    <meta property="og:title" content="Ιθάκη: Σκότωσε τον εραστή της συζύγου του - Ήθελε να του «πάρει» την κόρη"/>
    <meta property="og:description" content="Όλοι γνώριζαν, αλλά κανείς δεν φανταζόταν ότι ο 54χρονος θα φτάσει στον φόνο"/>
  </head>
  <body>
    <article>
      <h1>Ιθάκη: Σκότωσε τον εραστή της συζύγου του - Ήθελε να του «πάρει» την κόρη</h1>
      <address>
        <time datetime="2019-11-19T08:46:21+00:00">19 Nov 2019, 08:46</time>
      </address>
      <p>
        <b>Όλοι γνώριζαν, αλλά κανείς δεν φανταζόταν ότι ο 54χρονος θα φτάσει στον φόνο</b>
      </p>
      <p>Μπορεί ολόκληρο το Βαθύ Ιθάκης να γνώριζε τα προβλήματα που υπήρχαν, ωστόσο κανείς δε μίλαγε και κανείς δε φανταζόταν πως η κατάληξη θα ήταν ένα φόνος.</p>
      <p>«Υπήρχαν προβλήματα...». Με αυτές τις δύο λέξεις περιέγραφαν τη σχέση μεταξύ του 54χρονου δολοφόνου και της 42χρονης συζύγου του, η οποία είχε συνάψει εξωσυζυγική σχέση με άλλον άντρα, με τον οποίο είχε παρελθόν και αξίωνε διαζύγιο από τον σύζυγό της. Παρ' ότι «όλοι γνώριζαν», αλλά ως είθισται, κανείς δεν μιλούσε, η κατάληξη ήταν ένας άνθρωπος νεκρός, ένας κατεστραμμένος πατέρας στη φυλακή, μία μητέρα σε κατάσταση σοκ και ένα κοριτσάκι στην ηλικία των 8 ετών, να αποτυπώνει στη μνήμη του σκηνές βγαλμένες από ταινία ερωτικού θρίλερ.</p>
      <p>Όλοι γνώριζαν ότι «υπήρχε πρόβλημα», αλλά κανένας δεν φανταζόταν ότι μπορεί να φτάσει στο φονικό. Και όμως, το πάθος του 54χρονου πατέρα για την 8χρονη κόρη του ήταν γνωστό στο Βαθύ της Ιθάκης. Όταν διαπίστωσε ότι ο άνθρωπος που του άρπαζε τη γυναίκα, δρομολογούσε την «αρπαγή» και της κόρης του, τότε θόλωσε. Πήγε και βρήκε τον 40χρονο στο ξενοδοχείο που διέμενε και το κακό δεν άργησε να συμβεί. Ο 40χρονος, που προφανώς ήταν το μεγάλο ερωτικό πάθος της 42χρονης μητέρας, ήθελε να επιστρέψει στη Βρετανία, όπου διέμενε μόνιμα, μαζί με τη γυναίκα και την κόρη της.</p>
      <p>Ο 54χρονος πατέρας και μετέπειτα δολοφόνος, δεν αντιδρούσε στην αποχώρηση της συζύγου του. Δεν μπορούσε, όμως, να διανοηθεί, ότι θα έχανε το παιδί του.</p>
      <p>Η κοινωνία της Ιθάκης είναι σοκαρισμένη. Και αυτό διότι ο 54χρονος πατέρας, που διατηρούσε σούπερ μάρκετ στο νησί, δεν είχε δώσει κανένα δικαίωμα στο παρελθόν. Όμως τα εγκλήματα δεν συμβαίνουν από εκείνους που δίνουν δικαιώματα, ή τουλάχιστον όχι μόνο. Συμβαίνουν και από καλούς ανθρώπους, οι οποίοι, για μία στιγμή, έχουν πειστεί ότι ολόκληρος ο κόσμος τους χάνεται κάτω από τα πόδια τους. Το 8χρονο κοριτσάκι, με δεδομένη μία προβληματική συζυγική σχέση, με όσα αυτό συνεπάγεται για την καθημερινότητα ενός ανθρώπου, ήταν ολόκληρη η ζωή του 54χρονου πατέρα.</p>
      <p>«Ήταν αναπάντεχο αυτό που έγινε. Υπήρχαν κάποια προβλήματα από ότι ξέρω. Η γυναίκα του τού είχε πει ότι ήθελε να χωρίσουν και υπάρχει άλλος άντρας στη ζωή της. Με αυτόν είχε σχέση παλιά, πριν από δέκα χρόνια περίπου ίσως και παραπάνω. Ξέρω ότι δεν της αρνήθηκε να σηκωθεί να φύγει, αλλά εκείνη ήθελε να πάρει και το παιδί τους μαζί», λέει άνθρωπος από το περιβάλλον του δράστη.</p>
      <p>Σύμφωνα με τον ίδιο μάρτυρα, το θύμα έφτασε το βράδυ της Πέμπτης στο νησί από τη Βρετανία. Από τότε έμενε σε ξενοδοχείο στην περιοχή Βαθύ: «Ήρθε από την Αγγλία για να την πάρει μαζί με το παιδί να φύγουν. Ο 54χρονος πήγε εκεί, έγινε ένας διαπληκτισμός και έφυγε. Γύρισαν μαζί πίσω στο χωριό. Εκείνη κάποια στιγμή πήγε ξανά πίσω. Όλο το χωριό είναι σοκαρισμένο, δεν το χωράει το μυαλό μας ότι αυτός ο άνθρωπος έκανε αυτή την πράξη. Το μεγάλο του πρόβλημα ήταν το παιδί. Δεν ήθελε να το αποχωριστεί με τίποτα».</p>
      <p>Σύμφωνα με πληροφορίες από το<a href="https://www.protothema.gr/greece/article/947061/eglima-stin-ithaki-oloi-gnorizan-alla-kaneis-den-fadazotan-oti-o-54hronos-tha-ftasei-ston-fono/"> prothema.gr </a>το 8χρονο κορίτσι βρίσκεται αυτή την ώρα μαζί με τη γιαγιά, τον παππού και την αδερφή του δράστη.</p>
      <p>
        <b>Το χρονικό του εγκλήματος</b>
      </p>
      <p>Όλα συνέβησαν το βράδυ του Σαββάτου σε ξενοδοχείο στο Βαθύ όπου διέμενε ο 40χρονος άντρας. Οι δυο άντρες καβγάδισαν έντονα, όμως η κατάσταση δεν άργησε να βγει εκτός ελέγχου.</p>
      <p>Θύτης και θύμα πιάστηκαν στα χέρια με τον 54χρονο <a href="https://www.neakriti.gr/article/ellada-nea/1560645/ithaki-40hronos-vrethike-nekros-se-domatio-xenodoheiou-xulokopithike-mehri-thanatou/">να ξυλοκοπά μέχρι θανάτου</a>, με κλωτσιές και μπουνιές στο κεφάλι και το σώμα τον άτυχο άντρα!</p>
      <p>Κατά πληροφορίες η 42χρονη, που φέρεται να ήταν παρούσα στον καβγά επέστρεψε στο ξενοδοχείο το πρωί της Κυριακής. Τότε ειδοποίησε τις Αρχές και το οικείο κέντρο Υγείας όμως ήταν ήδη αργά.</p>
      <p>Σε βάρος του σχηματίστηκε δικογραφία για πρόκληση θανατηφόρου σωματικής βλάβης και σε βάρος της 42χρονης αλλοδαπής που επίσης συνελήφθη για έκθεση σε κίνδυνο ζωής κατά περίπτωση, με την οποία οδηγούνται σήμερα στον εισαγγελέα Πρωτοδικών Κεφαλληνίας.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.neakriti.gr/article/ellada-nea/1560645/ithaki-40hronos-vrethike-nekros-se-domatio-xenodoheiou-xulokopithike-mehri-thanatou/"/>
      </related>
    </article>
  </body>
</html>