<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/economie/stiri-economice/teodorovici-schimbat-functia-guvernator-bancii-putin-lua-locul-partea-romaniei-1_5dd3a2df5163ec42712c626a/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T08:15:40+00:00"/>
    <meta property="og:title" content="Teodorovici, schimbat din funcţia de guvernator al Băncii lui Putin. Cine îi va lua locul din partea României"/>
    <meta property="og:description" content="Ministrul Finanţelor, Florin Cîţu, a emis un proiect de hotărâre prin care propune schimbarea din funcţia de guvernator din partea României la Banca Internaţională de Investiţii a lui Eugen Teodorovici. BII este banca fostului CAER, creată la iniţiativa URSS."/>
  </head>
  <body>
    <article>
      <h1>Teodorovici, schimbat din funcţia de guvernator al Băncii lui Putin. Cine îi va lua locul din partea României</h1>
      <address><time datetime="2019-11-19T08:15:40+00:00">19 Nov 2019, 08:15</time> by <a rel="author">Afrodita Cicovschi</a></address>
      <h4>Ministrul Finanţelor, Florin Cîţu, a emis un proiect de hotărâre prin care propune schimbarea din funcţia de guvernator din partea României la Banca Internaţională de Investiţii a lui Eugen Teodorovici. BII este banca fostului CAER, creată la iniţiativa URSS.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/news/politica/basescu-iese-atac-citu-isar-ocupa-mai-propaganda-teoriei-gaurii-gogosii-contabilitatii-duble-1_5dd19bd15163ec42711ed5fa/index.html"/>
        <a href="https://adevarul.ro/economie/stiri-economice/economist-despre-gaura-buget-n-ar-atat-neagra-mai-merita-ne-radem-1_5dd12a075163ec42711b3048/index.html"/>
        <a href="https://adevarul.ro/economie/stiri-economice/manipulare-grosolana-postare-falsa-anunta-impozite-salariile-romanilor-strainatate-1_5dce70fd5163ec42710b1d5b/index.html"/>
      </related>
      <p>„Guvernatorul pentru România în Consiliul Guvernatorilor Băncii Internaţionale de Investiţii este secretarul de stat din Ministerul Finanţelor Publice ( Attila Gyorgy  - n. red.), responsabil cu coordonarea relaţiilor cu instituţiile financiare internaţionale, iar supleantul său este o persoană responsabilă cu coordonarea relaţiilor cu instituţiile financiare internaţionale, desemnată de ministrul finanţelor publice.</p>
      <p>Director pentru România în Consiliul Directorilor Băncii Internaţionale de Investiţii este directorul general din Ministerul Finanţelor Publice responsabil cu coordonarea relaţiilor cu instituţiile financiare internaţionale, iar supleantul său este şeful de serviciu responsabil cu gestionarea relaţiilor cu instituţiile financiare internaţionale sau o persoană responsabilă cu coordonarea relaţiilor cu instituţiile financiare internaţionale, desemnată de ministrul finanţelor publice”, se arată în proiectul de act normativ.</p>
      <p>Potrivit notei de fundamentare a proiectului, măsura este propusă „pentru a asigura o mai bună operativitate şi flexibilitate în reprezentarea României în cadrul structurilor de conducere ale acestor instituţii financiare”.</p>
      <p>
        <b>Cum a ajuns Teodorovici guvernator în banca fostului CAER, suspectată de strânse legături cu serviciile secrete ruse</b>
      </p>
      <p>Eugen Teodorovici este, din toamna anului trecut, guvernator al Băncii Internaţionale de Investiţii, instituţie care finanţa în trecut Consiliul de Ajutor Economic Reciproc (CAER) -  creat la iniţiativa URSS în 1949 ca echivalent al OECE (Organizaţia Europeană pentru Cooperare Economică).</p>
      <p>Potrivit datelor postate pe site-ul Băncii Internaţionale de Investiţii, numirea lui Teodorovici s-a făcut în data de 15 noiembrie 2018, în subordinea lui fiind Cucu Boni Florinela, director general în Ministerul Finanţelor din România şi Iacobescu Oana Beatrice, director în cadrul MFP.</p>
      <p>Florin Cîţu susţinea că numirea lui Teodorovici în funcţia de guvernator al BII este în incompatibilitate cu funcţia de deputat, fiind suspect şi modul în care Teodorovici l-a înlocuit pe secretarul de stat în MFP, Attila Gyorgy.</p>
      <p>„În iulie 2015 a introdus în şedinţa de Guvern protoculul cu BII. Foarte important, până în 15 noiembrie 2018 România era reprezentată conform hotărârii nr. 1091/2007 de  „un secretar de stat şi un director general din cadrul Ministerului Economiei şi Finanţelor, nominalizaţi prin ordin al ministrului economiei şi finanţelor”. Orlando nu avea nicio legătură cu BII până acum câteva luni”, a explicat Florin Cîţu pentru „Adevărul”. </p>
      <p>
        <b>Teodorovici, întâlnire secretă cu şeful băncii </b>
      </p>
      <p>Dar, pe 14 noiembrie 2018, Teodorovici a făcut o escală la Moscova pentru a se întâlni cu preşedintele BII, a explicat Cîţu, precizând că a doua zi, la 15 noiembrie 2018, Guvernul României a şi aprobat hotărârea nr. 921/2018 prin care se schimbă reprezentarea României la BII: „Guvernatorul pentru România în Consiliul Guvernatorilor Băncii Internaţionale de Investiţii este ministrul finanţelor publice, iar supleantul său este o persoană desemnată de ministrul finanţelor publice”. </p>
      <p>În plus, preciza Cîţu, în perioada 1 – 4 decembrie 2018, Teodorovici ar fi participat la întâlnirea guvernatorilor BII de la Varadero, Cuba, unde ar fi dat asigurări că România susţine mutarea sediului băncii de la Moscova la Budapesta. </p>
      <p>
        <b>Câţi bani a vărsat România în capitalul BII</b>
      </p>
      <p>Datele postate pe site-ul BII arată că, la sfârşitul anului trecut, Guvernul României şi-a majorat cota parte a capitalului social al Băncii Internaţionale de Investiţii (BII) până la 7,04% printr-o contribuţie suplimentară de 4 milioane de euro. Astfel, cota parte a României a crescut la 22,45 milioane euro, ceea ce o plasează pe locul cinci printre statele participante la BII.  </p>
      <p>„Capitalizarea suplimentară a băncii noastre demonstrează încrederea pe care o are Bucureştiul faţă de posibilităţile noastre de realizare a unei strategii eficiente de creştere pentru perioada 2018-2022, bazate pe rezultatele pozitive a reformei BII şi relansarea activităţii ei", menţiona anul trecut preşedintele interimar al consiliului de administraţie a BII, Alexandru Florescu. În prezent, acesta este vicepreşedinte al BII.</p>
      <p>BII ca instituţie financiară este nesemnificativă, cu doar 319 de milioane de euro capital, în timp ce capitalul social al Băncii Europene de Investiţii este de 243 de miliarde de euro. </p>
      <p>Banca Internaţională de Investiţii (BII) a fost înfiinţată ca bancă a CAER (fostul spaţiu economic comunist), printr-un acord semnat pe 10 iulie 1970 între Bulgaria, Republica Cehă, Ungaria, România şi Slovacia (acum membre UE şi NATO), pe lângă Rusia, Mongolia, Vietnam şi Cuba.</p>
      <p>
        <b>Şeful Băncii Internaţionale de Investiţii, legături cu serviciile secrete ruse</b>
      </p>
      <p>Budapesta a întins, recent, covorul roşu pentru Banca Internaţională de Investiţii (BII), fosta bancă a Blocului comunist. În mod normal, scrie New York Times, o astfel de lansare ar fi trecut neobservată, dar s-a aflat că directorul său, Nikolai Kosov, are legături strânse cu agenţiile de spionaj ale Kremlinului, iar pe de altă parte Parlamentul ungar i-a acordat băncii imunitate în cazul anchetelor poliţiei sau ale organelor fiscale. </p>
      <p>Toate acestea i-au făcut pe observatorii occidentali să tragă concluzia că banca ar putea fi folosită ca bază pentru spionajul rus pe teritoriul Uniunii Europene, scrie NYT. </p>
      <hr/>
    </article>
  </body>
</html>