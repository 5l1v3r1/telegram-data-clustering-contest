<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.polskieradio.pl/42/273/Artykul/2406004,Wsparcie-dla-rolniczego-handlu-detalicznego-ARiMR-zaczyna-nabor-wnioskow"/>
    <meta property="og:site_name" content="Polskie Radio"/>
    <meta property="article:published_time" content="2019-11-19T08:48:00+00:00"/>
    <meta property="og:title" content="Wsparcie dla rolniczego handlu detalicznego. ARiMR zaczyna nabór wniosków"/>
    <meta property="og:description" content="Rolnicy, którzy wytwarzają produkty spożywcze w gospodarstwie i sprzedają je bezpośrednio konsumentom mogą liczyć na finansowe wsparcie z Programu Rozwoju Obszarów Wiejskich. W najbliższy czwartek startuje poddziałanie Agencji Restrukturyzacji i Modernizacji Rolnictwa pt. &quot;Wsparcie inwestycji w przetwarzanie produktów rolnych, obrót nimi lub ich rozwój&quot;."/>
  </head>
  <body>
    <article>
      <h1>Wsparcie dla rolniczego handlu detalicznego. ARiMR zaczyna nabór wniosków</h1>
      <address>
        <time datetime="2019-11-19T08:48:00+00:00">19 Nov 2019, 08:48</time>
      </address>
      <p>
        <b>Rolnicy, którzy wytwarzają produkty spożywcze w gospodarstwie i sprzedają je bezpośrednio konsumentom mogą liczyć na finansowe wsparcie z Programu Rozwoju Obszarów Wiejskich. W najbliższy czwartek startuje poddziałanie Agencji Restrukturyzacji i Modernizacji Rolnictwa pt. "Wsparcie inwestycji w przetwarzanie produktów rolnych, obrót nimi lub ich rozwój".</b>
      </p>
      <h4>Audio</h4>
      <ul>
        <li>
          <figure>
            <audio src="https://static.prsa.pl/796362db-7b2c-41c2-a9e1-e11a9c8a053a.mp3"/>
          </figure>
          <p>ARiMR pomoże w rolniczym handlu detalicznym (Tomasz Matusiak/Jedynka)</p>
        </li>
      </ul>
      <p>O pomoc finansową mogą się starać rolnicy ubezpieczeni w Kasie Rolniczego Ubezpieczenia Społecznego, którzy już prowadzą, bądź zamierzają prowadzić działalność przetwórczą i sprzedaż swoich produktów przypomina Tomasz Kuśnierek p.o. zastępcy prezesa Agencji Restrukturyzacji i Modernizacji Rolnictwa.</p>
      <p>Lista produktów przetwarzanych i jednocześnie zbywanych (wymóg łączny) obejmuje m.in. przetwory z owoców i warzyw, np. soki, dżemy, kiszonki, marynaty i koncentraty. A także przetwory zbożowe: mąki, kasze, płatki, oleje, oraz wędliny i produkty mleczne: śmietanę, jogurty i sery.</p>
      <p>Pomoc jest przyznawana w postaci refundacji do 50% kosztów kwalifikowalnych poniesionych na realizację inwestycji. Maksymalna kwota dofinansowania wynosi 100 tys. zł.</p>
      <p>Dofinansowanie można otrzymać m.in. na zakup maszyn i urządzeń oraz wyposażenia niezbędnego do prowadzenia działalności w zakresie przetwarzania produktów rolnych. Pieniądze mogą być też przeznaczone na budowę lub modernizację budynków wykorzystywanych do prowadzenia działalności przetwórczej. Dofinansowanie nie obejmuje zakupu środków transportu oraz używanych maszyn i urządzeń.</p>
      <p>Przychody ze sprzedaży w ramach Rolniczego Handlu Detalicznego do końca 2018 roku, do kwoty 20 tys. zł. były zwolnione z podatku dochodowego, zaznacza Sławomir Piotrowski, dyrektor Mazowieckiego Ośrodka Doradztwa Rolniczego. W tym roku ta kwota została zwiększona.</p>
      <p>Od 1 stycznia kwota wolna od podatku wynosi 40 tys. zł. w danym asortymencie. Jeżeli ramach Rolniczego Handlu Detalicznego rolnik będzie posiadał więcej produktu niż na kwotę 40 tys. zł. – od pozostałej kwoty jest naliczany podatek zryczałtowany w wysokości 2%.</p>
      <p>Dyrektor Mazowieckiego ODR przypomina, że doradcy pracujący w ośrodkach chętnie pomogą rolnikom w uzupełnianiu i składaniu wniosków.</p>
      <p>Złożone przez rolników wnioski zostaną poddane ocenie punktowej, która premiuje inwestycje innowacyjne, młodych rolników oraz uczestnictwo w unijnych lub krajowych systemach jakości.</p>
      <p>Suma uzyskanych punktów będzie decydowała o kolejności przysługiwania pomocy.</p>
      <p>Wnioski należy składać w oddziałach regionalnych Agencji Restrukturyzacji i Modernizacji Rolnictwa do 20 grudnia 2019 roku.</p>
      <p>
        <i>Europejski Fundusz Rolny na rzecz rozwoju obszarów wiejskich Europa inwestująca w obszary wiejskie, materiał opracowany przez Agencję Restrukturyzacji i Modernizacji Rolnictwa, Instytucja zarządzająca PROW 2014 – 2020 minister rolnictwa i rozwoju wsi, materiał współfinansowany ze środków Unii Europejskiej w ramach Pomocy technicznej Programu Rozwoju Obszarów Wiejskich na lata 2014 – 2020.</i>
      </p>
      <p>PolskieRadio24.pl, Jedynka, Tomasz Matusiak, md</p>
    </article>
  </body>
</html>