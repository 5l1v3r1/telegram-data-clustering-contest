<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/cavallerizza-reale-sgombero/"/>
    <meta property="og:site_name" content="Il Post"/>
    <meta property="article:published_time" content="2019-11-19T08:38:11+00:00"/>
    <meta property="og:title" content="È iniziato lo sgombero della Cavallerizza Reale di Torino, deciso dopo l’incendio di alcune settimane fa"/>
    <meta property="og:description" content="Questa mattina a Torino è iniziato lo sgombero della Cavallerizza Reale, l'edificio patrimonio dell'UNESCO che da quattro anni era in parte occupato da alcuni collettivi. Come scrive Sky TG24, «l'operazione è stata avviata per allontanare le ultime persone rimaste all'interno del complesso dopo l'incendio delle"/>
  </head>
  <body>
    <article>
      <h1>È iniziato lo sgombero della Cavallerizza Reale di Torino, deciso dopo l’incendio di alcune settimane fa</h1>
      <address>
        <time datetime="2019-11-19T08:38:11+00:00">19 Nov 2019, 08:38</time>
      </address>
      <p>Questa mattina a Torino è iniziato lo sgombero della Cavallerizza Reale, l’edificio patrimonio dell’UNESCO che da quattro anni era in parte occupato da alcuni collettivi. Come <a href="https://tg24.sky.it/torino/2019/11/19/cavallerizza-torino-sgombero.html?social=twitter_skytg24_photo_null">scrive</a> <i>Sky TG24</i>, «l’operazione è stata avviata per allontanare le ultime persone rimaste all’interno del complesso dopo l’<a href="https://www.ilpost.it/2019/10/21/cavallerizza-reale-incendio-torino/">incendio delle scorse settimane</a> e il successivo accordo siglato in prefettura tra Comune e occupanti, la maggior parte dei quali ha accettato, già da giorni, di lasciare lo stabile per consentire l’inizio dei lavori di messa in sicurezza». La <i>Stampa</i> <a href="https://www.lastampa.it/torino/2019/11/19/news/via-allo-sgombero-della-cavallerizza-occupata-nel-cuore-di-torino-1.37920142">ha scritto</a> che «all’interno del complesso c’erano una decina di senzatetto e quattro riders che hanno aspettato con un fuoco acceso, sul piazzale del cortile dell’orologio, l’arrivo degli agenti della Digos».</p>
      <p>L’incendio in seguito al quale è stato deciso lo sgombero si era verificato il 21 ottobre nelle ex stalle dello stabile, chiamate “Le Pagliere”, dove ci sono i magazzini e viene accatastato materiale di risulta. All’interno della Cavallerizza c’erano già stati due incendi, uno nel 2014 e uno nel 2016.</p>
      <blockquote>
        <a href="https://www.ilpost.it/2019/10/22/cavallerizza-reale-torino/">Che cos’è la Cavallerizza Reale</a>
      </blockquote>
    </article>
  </body>
</html>