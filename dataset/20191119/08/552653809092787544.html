<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057631_a-magyarok-harmada-fizetestol-fizetesig-el"/>
    <meta property="og:site_name" content="Népszava"/>
    <meta property="article:published_time" content="2019-11-19T08:40:00+00:00"/>
    <meta property="og:title" content="A magyarok harmada fizetéstől fizetésig él"/>
    <meta property="og:description" content="A férfiak 30 százaléka, a nők 41 százaléka tudná magát egy hónapig fenntartani a tartalékaiból."/>
  </head>
  <body>
    <article>
      <h1>A magyarok harmada fizetéstől fizetésig él</h1>
      <address><time datetime="2019-11-19T08:40:00+00:00">19 Nov 2019, 08:40</time> by <a rel="author" href="https://nepszava.hu/szerzo/bonta-miklos/" target="_blank">Bonta Miklós</a></address>
      <p>
        <b>A férfiak 30 százaléka, a nők 41 százaléka tudná magát egy hónapig fenntartani a tartalékaiból.</b>
      </p>
      <p>Honfitársaink átlagosan 7 hónapra elegendő megtakarítással rendelkeznek, ám a 35 százalékuknak mindössze annyi spórolt pénze van, amelyből egy hónapig tudna megélni újabb fizetés nélkül. A K&amp;H friss felmérése szerint a férfiak 30 százaléka, a nők 41 százaléka tudná magát egy hónapig fenntartani a tartalékaiból. Az országon belül a nettó fizetések között óriási eltérések vannak a hivatalos statisztikák szerint, a K&amp;H biztos jövő felméréséből pedig az is kiderül, hogy nagyon eltérő mértékű tartalékkal rendelkeznek a magyarok.</p>
      <p>A KSH statisztikáiból kiderül, hogy az első félévben az országos nettó havi átlagfizetés – adókedvezmények nélkül – 239 ezer forintot tett ki. Azonban a statisztikák a lényeget eltakarják, hiszen az országon belül az eltérések óriásiak: mindössze a budapestiek, a Győr-Moson-Sopron megyében és Fejér megyében élők átlagfizetése haladta meg az átlagot.</p>
      <p>A fővárosiak havi nettója közel 300 ezer, Győr-Moson-Sopron megyében 252 ezer, Fejér megyében pedig 240 ezer forint volt. A sor végén Békés, illetve Szabolcs- Szatmár-Bereg megyék kullognak, az előbbiben 173 ezer,  utóbbiban 164 ezer forintra rúgott a havi átlagos nettó. Így nem nem csoda, hogy a keleti országrészben élők 45 százaléka él fizetéstől fizetésig, míg nyugaton 25 százalék, s még az utóbbi adat sem mondható megnyugtatónak.</p>
      <p>A válaszadók majdnem negyede legfeljebb 3 hónapig tudná finanszírozni az életét, 17 százalékuk pedig 6 hónapot mondott. 12 százalékos azoknak az aránya, akik 1 évig kihúznák a felhalmozott tartalékból, 7 százalékuk pedig 1-2 évre elegendő pénzzel rendelkezik. A megkérdezettek 5 százaléka több mint két évig tudna megélni.   </p>
      <p>A kutatásban 500 fő vett részt. Az adatfelvétel 2019. május 24. és június 4. között zajlott.</p>
    </article>
  </body>
</html>