<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.ansa.it/sito/notizie/cultura/libri/ragazzi/2019/11/19/elfi-al-quinto-piano-la-scheda_a8ba5949-527e-4709-a17a-a6558e0b9236.html"/>
    <meta property="og:site_name" content="ANSA.it"/>
    <meta property="article:published_time" content="2019-11-19T08:39:31+00:00"/>
    <meta property="og:title" content="Elfi al quinto piano (la scheda)"/>
    <meta property="og:description" content="FRANCESCA CAVALLO, ELFI AL QUINTO PIANO (FELTRINELLI, PAG. 128, EURO 14)"/>
  </head>
  <body>
    <article>
      <h1>Elfi al quinto piano (la scheda)</h1>
      <address><time datetime="2019-11-19T08:39:31+00:00">19 Nov 2019, 08:39</time> by <a rel="author">Redazione ANSA</a></address>
      <p>
        <b>FRANCESCA CAVALLO, ELFI AL QUINTO PIANO (FELTRINELLI, PAG. 128, EURO 14)</b>
      </p>
      <p>Dopo aver dato vita al fenomeno mondiale di <b>Storie della buonanotte per bambine ribelli</b>, di cui è co-autrice,<b> Francesca Cavallo</b> torna in libreria con <b>Elfi al quinto piano</b>, una fiaba natalizia che racconta i bambini di oggi, una “generazione disubbidiente” che lotta per difendere il futuro, che scende in piazza per far sentire la propria voce, che combatte i pregiudizi e non accetta le regole imposte dagli adulti senza chiedersi prima se sono giuste. La storia di Manuel, Camila, Shonda, delle loro due mamme Isabella e Dominique e degli elfi al quinto piano, illustrata da Verena Wugeditsch, arriverà in libreria il 21 novembre con Feltrinelli Editore.</p>
      <p><b>SINOSSI</b><br/>È quasi Natale quando Manuel, Camila e Shonda, insieme alle loro due mamme Isabella e Dominique, arrivano nella città di R. Prendono possesso della loro nuova casa in via dei Camini Spaziosi 10, dove i vicini sembrano accoglierli con la diffidenza che gli abitanti della città riservano a tutto ciò che gli è nuovo ed estraneo. In compenso la mattina successiva dieci simpatici elfi si presentano a sorpresa a casa loro. Sono stati incaricati da Babbo Natale in persona di trovare una base operativa del Natale per la città di R. e chiedono ai ragazzi di aiutarli a impacchettare i 230.119 regali per i bambini della città e consegnarli in tempo per il passaggio della slitta. Niente di più emozionante per i tre fratelli che si mettono subito al lavoro. Ma il trambusto creato da quella strana catena di montaggio attira l’attenzione della polizia e gli elfi sono costretti a far scattare il piano B: nascondono il quartier generale del Natale, compresi i tre fratelli, così bene che anche le loro mamme non hanno idea di dove siano finiti. Il tempo stringe e il Natale non può aspettare... Ci vorrà l’intervento di una ragazzina intraprendente e con il talento per le invenzioni, un agguerrito gruppetto di scout e un desiderio sussurrato all’orecchio di Babbo Natale per portare a termine la missione e, soprattutto, per far cadere le convinzioni degli adulti e poter vivere un vero Natale nella città di R.<br/><br/>L’AUTRICE<br/><b>Francesca Cavallo</b> è la co-autrice del bestseller mondiale Storie della buonanotte per bambine ribelli, quattro milioni di copie vendute nel mondo e libro d’oro in Italia nel 2017. Francesca ha lanciato tre delle campagne di crowdfunding di maggior successo nella storia dell’editoria affermandosi come una delle voci più innovative a livello mondiale. I suoi libri sono tradotti in cinquanta lingue. Elfi al quinto piano (<b>Feltrinelli, 2019)</b> è il suo esordio nella narrativa per ragazzi.</p>
      <footer>RIPRODUZIONE RISERVATA © Copyright ANSA</footer>
    </article>
  </body>
</html>