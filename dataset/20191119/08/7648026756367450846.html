<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%a4%d7%aa%d7%97-%d7%aa%d7%a7%d7%95%d7%94-%d7%91%d7%97%d7%95%d7%a5-%d7%aa%d7%95%d7%a9%d7%91%d7%99%d7%9d-%d7%93%d7%95%d7%a8%d7%a9%d7%99%d7%9d-%d7%9c%d7%94%d7%a6%d7%98%d7%a8%d7%a3-%d7%9c%d7%9e%d7%99%d7%96%d7%9d-%d7%94%d7%aa%d7%97%d7%91%d7%95%d7%a8%d7%94-%d7%91%d7%a9%d7%91%d7%aa-418612/7"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-19T08:01:00+00:00"/>
    <meta property="og:title" content="פתח תקוה בחוץ: תושבים דורשים להצטרף למיזם התחבורה בשבת"/>
    <meta property="og:description" content="מיזם התחבורה הציבורית בשבת שיחל לפעול בסוף השבוע בארבע ערים במרכז, הותיר רבים בפתח תקוה לתהות מדוע העיר שמונה רבע מיליון תושבים, טרם הצטרפה לפרויקט. &quot;היום בלי רכב פרטי אי אפשר לצאת מהעיר&quot;, טוענים"/>
  </head>
  <body>
    <article>
      <h1>פתח תקוה בחוץ: תושבים דורשים להצטרף למיזם התחבורה בשבת</h1>
      <h2>מיזם התחבורה הציבורית בשבת שיחל לפעול בסוף השבוע בארבע ערים במרכז, הותיר רבים בפתח תקוה לתהות מדוע העיר שמונה רבע מיליון תושבים, טרם הצטרפה לפרויקט. "היום בלי רכב פרטי אי אפשר לצאת מהעיר", טוענים</h2>
      <address><time datetime="2019-11-19T08:01:00+00:00">19 Nov 2019, 08:01</time> by <a rel="author">מתן דויטש</a></address>
      <figure>
        <img src="https://cdn.isnet.co.il/dyncontent/2019/11/10/0b7442fe-e074-4369-8bce-de5c105bc7fc.png"/>
        <figcaption>צילום המחשה: shutterstock</figcaption>
      </figure>
      <p>בשבת הקרובה ייצא לדרך מיזם התחבורה הציבורית בשבת שיחבר בין ארבע ערים: תל אביב, קריית אונו, גבעתיים ורמת השרון, כשבתווך <a href="http://mynetherzliya.co.il/%D7%97%D7%93%D7%A9%D7%95%D7%AA/%D7%A4%D7%93%D7%9C%D7%95%D7%9F-%D7%A0%D7%A6%D7%98%D7%A8%D7%A3-%D7%9C%D7%99%D7%95%D7%96%D7%9E%D7%94-%D7%94%D7%AA%D7%9C%D7%90%D7%91%D7%99%D7%91%D7%99%D7%AA-%D7%9C%D7%94%D7%A4%D7%A2%D7%9C%D7%AA-%D7%A7%D7%95%D7%95%D7%99-%D7%AA%D7%97%D7%91%D7%95%D7%A8%D7%94-%D7%A6%D7%99%D7%91%D7%95%D7%A8%D7%99%D7%AA-%D7%91%D7%A9%D7%91%D7%AA-413164/8">מתקיימים מגעים גם עם עיריות הרצליה והוד השרון</a> על הצטרפותן. על אף גודלה של העיר פתח תקוה, כרגע היא נותרת מחוץ למפה ותושבים רבים מביעים את תסכולם בשל כך.</p>
      <p>מערך ההיסעים יכלול 6 קווים אותם יפעילו מיניבוסים בעלי כ- 20 מקומות שיהיו מונגשים לבעלי מוגבלויות. המערך יפעל מכניסת השבת ועד לשעות 3:00-1:00 בלילה (תלוי בקו). ביום שבת יפעלו הקווים בין השעה 9:00 בבוקר ועד צאת השבת.</p>
      <p>העיר פתח תקוה, המונה כ-260 אלף תושבים, נותרה כאמור בשלב הזה מחוץ למיזם, ורבים מתושביה החילונים מתרעמים על כך. "לא הגיוני שעיר גדולה כמו שלנו תישאר מחוץ למעגל. במה אנחנו שונים מקרית אונו או גבעתיים?", אומר תושב העיר. "אין לנו רכב פרטי בבית וכדי להגיע להורים של אשתי בתל אביב, אנחנו צריכים להיסחב במוניות. מגיע לנו לבלות בשבת. אין סיבה שלא".</p>
      <p>"לכל אחד מגיע לנסוע בשבת, ואין סיבה שלתושבי פתח תקוה לא תהיה את הזכות הזו", אומר תושב אחר. "הקווים יכולים להיות נהדרים. מגיעים לבן יהודה ולים. היום בלי רכב פרטי אי אפשר לצאת מפתח תקוה. צריך לצאת לכביש גהה ולתפוס מונית, אבל אם היו אוטובוסים זה היה מעולה. אפילו לא חייבים לשים אותם בחובבי ציון, אפשר בז'בוטינסקי. לא צריכה להיות שום בעיה עם זה. כרגע יש בעיר אוכלוסיה גדולה של דתיים לאומיים וחרדים שכופים את דעתם. וזו הבעיה, שכולם נכנעים. בתל אביב וגבעתיים לא נכנעו".</p>
      <p>תושב נוסף מציין כי גם הוא מאוכזב מההחלטה שלא להצטרף בשלב הזה, אך מבחינתו זה לא סוף הסיפור. "סך הכל עד עכשיו ראש העירייה היה מאוזן מבחינת הצרכים של הדתיים והחילונים, אז אני רוצה להאמין שבקרוב העניין ייפתר", הוא ציין. "אני מקווה שאם יתעקשו על כך, הוא ייעתר לבקשה. אני מניח שגלגלים שמתחילים לזוז קשה לעצור אותם".</p>
      <p>
        <b>מעיריית פתח תקוה נמסר בתגובה:</b>
      </p>
      <p>"בניגוד לנטען, לא כל הערים בגוש דן שותפות למיזם המדובר. כפי שראש העיר, רמי גרינברג הבהיר בעבר, קידום מערך התחבורה הציבורית יבחן על פי הצורך והביקוש, לצד הדיונים והבדיקות שכבר נעשים בעניין. בנוסף, קידום המיזם המדובר כרוך בעלות של מיליוני שקלים, בדומה להיקף התשלום שהוציאה עיריית ת"א.</p>
      <p>לעומתה, עיריית פתח תקוה לוקחת במכלול השיקולים גם את תועלת המיזם והצורך המקומי אל מול העלות הנדרשת. נציין כי מזה שנים, במהלך השבת, פועלות מוניות שירות באופן עצמאי בעיר פ"ת וכן משרד התחבורה מקדם בימים אלו את מערך מוניות השירות אשר ייתן בעתיד מענה תחבורתי מקיף יותר. פתח תקוה היא עיר פלורליסטית אשר מתחשבת במכלול האוכלוסיות שחיות בה והטענות שכביכול ראש העיר נכנע לציבור כזה או אחר - אין להן שחר. שכן, כיום בפתח תקוה פועלים עסקים בשבת על אף המחאות שהיו בנושא, מתקייימות שבתות תרבות לציבור הרחב ועוד מגוון רחב של פעילויות. כפי שהוכח בעבר, בנושא השבת, ראש העיר בוחן את הדברים על פי הצורך תוך שיקול מכלול ההיבטים הקשורים לכלל אוכלוסיות העיר.</p>
      <p>העובדה שראש העיר מותקף ע"י עסקנים חרדים בבוקר, ובערב ע"י פוליטיקאים אחרים מהצד השני של הקשת הפוליטית, מראה שלבסוף ההתנהלות היא מקצועית, עניינית ורואה רק את טובת העיר והתושבים בכלל השכונות. נציין כי לראשונה מזה עשרות שנים הניהול התקציבי בעירייה והשימוש בנכסי הציבור נעשה בצורה שיויונית ומקצועית תוך כיבוד חופש הדת והחופש מדת, כאשר המוטו המרכזי "חיה ותן לחיות".</p>
    </article>
  </body>
</html>