<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/inspekciya-vimagaje-zmenshiti-udvichi-visotu-biznes-centru-shcho-viroste-bilya-zoryanogo-640873.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T08:23:01+00:00"/>
    <meta property="og:title" content="Інспекція вимагає зменшити удвічі висоту бізнес-центру, що виросте біля «Зоряного»"/>
    <meta property="og:description" content="По вул. Московській, 8 планується будівництво торгово-офісного комплексу Arsenal Plaza"/>
  </head>
  <body>
    <article>
      <h1>Інспекція вимагає зменшити удвічі висоту бізнес-центру, що виросте біля «Зоряного»</h1>
      <address>
        <time datetime="2019-11-19T08:23:01+00:00">19 Nov 2019, 08:23</time>
      </address>
      <h4>По вул. Московській, 8 планується будівництво торгово-офісного комплексу Arsenal Plaza</h4>
      <p>Головний інспектор Департаменту Державної архітектурно-будівельної інспекції у Києві 18 жовтня зупинив дію містобудівних умов та обмежень для проектування об’єкту будівництва «Реконструкція нежитлової будівлі – корпус №4 (літ Е) під адміністративну будівлю з паркінгом» на вул. Московській, 8 у Печерському районі. Про це свідчить ухвала Окружного адмінсуду Києва від 12 листопада.</p>
      <p>Водночас інспектор видав припис про усунення порушень вимог законодавства у сфері містобудівної діяльності із вимогою усунути порушення у пункті 1 «Містобудівні умови та обмеження» гранична висота h=50,7 м шляхом приведення вимог містобудівних умов та обмежень до положень Генерального плану Києва.</p>
      <p>Як відомо, вул. Московська, 8 знаходиться в Центральному історичному ареалі Києва, де існує обмеження щодо висоти – не вище 27 м.</p>
      <p>Як відомо, на початку квітня цього року корпус заводу «Арсенал» з ділянкою по вул. Московська, 8 (перехрестя вулиці Московської та Кловського узвозу) за 563,71 млн грн були продані на аукціоні. Добровільний продаж провів «Укргазбанк» через СЕТАМ.</p>
      <p>Раніше повідомлялося, що на 1,36 га по вул. Московській, 8 <a href="https://glavcom.ua/kyiv/news/bilya-kinoteatru-zoryaniy-viroste-50-metroviy-torgoviy-centr-624622.html">планується будівництво торгово-офісного комплексу Arsenal Plaza</a>. Наприкінці серпня Департамент містобудування КМДА погодило висоту цього об’єкту на рівні майже 51 м.</p>
      <p>У вересні цього року <a href="https://glavcom.ua/kyiv/news/kompaniya-rosiyskogo-biznesmena-pobuduje-biznes-centr-v-istorichnomu-serci-kijeva-629527.html">столична Держархбудінспекція погодила початок будівельних робіт</a> з реконструкції корпусу заводу «Арсенал» під адміністративну будівлю з паркінгом. </p>
      <p>Замовником будівництва є ТОВ «Філософія девелопмент», яке у квітні цього року купило на аукціоні СЕТАМу корпус заводу з ділянкою за 563,71 млн грн. «Філософія девелопмента» пов’язане з корпорацією «Укрбуд» екснардепа Максима Микитася.</p>
      <p>Підрядником будівництва є ТОВ «Девіжн Констракшн», засновниками якого є Анатолій Мовчан (80%) і ПАТ «ЗНВКІФ «Авераж» (20%), бенефіціаром якого є Дмитро Буряк. Російський бізнесмен Дмитро Буряк відомий на ринку як девелопер будівельних проектів «DeVision» у Литві та Україні, а також виробник біологічно активних добавок.</p>
      <footer>Джерело: <a href="http://nashigroshi.org/">Наші гроші</a></footer>
      <related>
        <a href="https://glavcom.ua/kyiv/news/na-misci-kijivskogo-planetariyu-viroste-bagatofunkcionalniy-kompleks-638468.html"/>
        <a href="https://glavcom.ua/kyiv/news/pid-kijevom-policiya-vikrila-aferista-zabudovnika-640676.html"/>
        <a href="https://glavcom.ua/kyiv/news/v-irpeni-chergoviy-budivelniy-skandal-zamist-likarni-zvoditsya-zhitloviy-kompleks-640242.html"/>
      </related>
    </article>
  </body>
</html>