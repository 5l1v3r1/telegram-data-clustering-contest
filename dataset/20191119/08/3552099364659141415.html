<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sportanalytic.com/blog/248321evro-2020_-de-i-z-kim-zigrae-ukraina-vlitku.html"/>
    <meta property="og:site_name" content="SPORTanalytic"/>
    <meta property="article:published_time" content="2019-11-19T08:15:00+00:00"/>
    <meta property="og:title" content="Євро-2020. Де і з ким зіграє Україна влітку"/>
    <meta property="og:description" content="Емоції від драматичного матчу проти сербів вже трохи зменшились, тому зараз тверезо проаналізуємо, що ж може чекати на збірну України під час жеребкування. Повідомляє сайт Sportanalytic.com. Сьогодні ще буде визначатися останній гарантований учасник чемпіонату Європи, адже в очному матчі за цю путівку зійдуться Уельс та Угорщина, але нас це вже хвилює мало. Збірна України буде сіятися із першого кошика, а процедура жеребкування відбудеться вже 30 листопада. Втім, новий регламент змагань, котрий передбачає багато країн-господарів, автоматично підказує нам, що Україна потрапить до групи зі збірною Нідерландів. До останнього тижня ми не знали, будуть це Нідерланди чи Німеччина. Як відомо, нашим суперником мала ставати команда, котра посяде друге місце у цій групі. Таблиця перед двома останніми турами ставила туди німців, але Нідерланди не змогли обіграти Північну Ірландію, тож якщо тільки Німеччина не втратить очки з нортайрішами, Україна поїде в Амстердам.УЄФА вже давно визначила, що разом з Амстердамом матчі цієї…"/>
  </head>
  <body>
    <article>
      <h1>Євро-2020. Де і з ким зіграє Україна влітку</h1>
      <address>
        <time datetime="2019-11-19T08:15:00+00:00">19 Nov 2019, 08:15</time>
      </address>
      <figure>
        <img src="http://sportanalytic.com/uploads/images/default/4692_uk.jpeg"/>
      </figure>
      <p>Емоції від драматичного матчу проти сербів вже трохи зменшились, тому зараз тверезо проаналізуємо, що ж може чекати на збірну України під час жеребкування. Повідомляє сайт <a href="http://sportanalytic.com/">Sportanalytic.com.</a> <br/><br/>Сьогодні ще буде визначатися останній гарантований учасник чемпіонату Європи, адже в очному матчі за цю путівку зійдуться Уельс та Угорщина, але нас це вже хвилює мало. Збірна України буде сіятися із першого кошика, а процедура жеребкування відбудеться вже 30 листопада. Втім, новий регламент змагань, котрий передбачає багато країн-господарів, автоматично підказує нам, що Україна потрапить до групи зі збірною Нідерландів. До останнього тижня ми не знали, будуть це Нідерланди чи Німеччина. Як відомо, нашим суперником мала ставати команда, котра посяде друге місце у цій групі. Таблиця перед двома останніми турами ставила туди німців, але Нідерланди не змогли обіграти Північну Ірландію, тож якщо тільки Німеччина не втратить очки з нортайрішами, Україна поїде в Амстердам.<br/><br/>УЄФА вже давно визначила, що разом з Амстердамом матчі цієї групи прийматиме Бухарест. Тільки справа в тому, що збірна Румунії посіла лише третє місце у своїй групі, пропустивши вперед Іспанію та Швецію. Нащадки Дракули підстрахувалися на такий випадок і виграли свою групу в Лізі націй, тож тепер будуть грати у плей-офф цього турніру. Щоб завоювати путівку на Євро, румунам потрібно перемогти у півфіналі та фіналі плей-офф. Якщо так і станеться, тоді ця команда точно потрапить до нашої групи, адже буде грати в Бухаресті. Якщо ж ні, тоді нам можуть потрапити Шотландія, Сербія, Норвегія і ще кілька команд. Останній кошик при жеребкуванні на Євро сформують переможці плей-офф Ліги націй. Звісно, там найбільше б хотілося команду з найнижчого дивізіону. Втім, матчі плей-офф Ліги націй відбудуться аж у березні.<br/><br/>Якщо повертатися до нашої групи на Євро, то поєдинки збірної відбудуться 14, 18 та 22 червня. Наша команда зіграє власне в Амстердамі та Бухаресті (десь двічі). На чемпіонаті Європи буде шість груп, а отже до 1/8 фіналу проб'ються не лише по дві кращі команди з квартету, але й 4 із 6 збірних, котрі посядуть треті місця. Одним словом, якщо Україна буде показувати таку ж гру, як проти Португалії цієї осені, тоді можна не сумніватися, що у плей-офф ми будемо. Але остаточний склад учасників нашої групи ми можемо дізнатися лише у березні, коли завершиться вищезгаданий раунд плей-офф Ліги націй.<br/><br/><b>Ігор Цвик, головний редактор Sportanalytic.com</b><br/><br/>Сайт <a href="http://sportanalytic.com/">Sportanalytic.com</a>, читай новини про спорт українською!</p>
    </article>
  </body>
</html>