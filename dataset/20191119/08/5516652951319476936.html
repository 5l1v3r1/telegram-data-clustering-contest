<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426077/lekkas-h-gefyra-sto-xaraki-prepei-na-kataskeyastei-xana"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T08:30:01+00:00"/>
    <meta property="og:title" content="Λέκκας: Η γέφυρα στο Χαράκι πρέπει να κατασκευαστεί ξανά"/>
    <meta property="og:description" content="Εκ νέου θα πρέπει να κατασκευαστεί η γέφυρα Μάκκαρη στο Χαράκι και δεν τίθεται θέμα ενίσχυσής της, δήλωσε χθες, από τη Ρόδο, ο καθηγητής Γεωλογίας του Πανεπιστημίου Αθηνών και Πρόεδρος του Οργανισμού Αντισεισμικού Σχεδιασμού και Προστασίας (ΟΑΣΠ). Ευθύμιος Λέκκας."/>
  </head>
  <body>
    <article>
      <h1>Λέκκας: Η γέφυρα στο Χαράκι πρέπει να κατασκευαστεί ξανά</h1>
      <h2>Η καλύτερη λύση είναι να έχουμε μια διπλή γέφυρα</h2>
      <address>
        <time datetime="2019-11-19T08:30:01+00:00">19 Nov 2019, 08:30</time>
      </address>
      <p>
        <b>Εκ νέου θα πρέπει να κατασκευαστεί η γέφυρα Μάκκαρη στο Χαράκι και δεν τίθεται θέμα ενίσχυσής της, δήλωσε χθες, από τη Ρόδο, ο καθηγητής Γεωλογίας του Πανεπιστημίου Αθηνών και Πρόεδρος του Οργανισμού Αντισεισμικού Σχεδιασμού και Προστασίας (ΟΑΣΠ). Ευθύμιος Λέκκας.</b>
      </p>
      <p>Ο τελευταίος ρωτήθηκε για το θέμα των ημερών, στο περιθώριο συνέντευξης τύπου που παραχώρησε χθες, και έκανε γνωστό ότι, τις προηγούμενες ημέρες, πραγματοποίησαν αυτοψία στη γέφυρα μια και, ουσιαστικά, το κέντρο βάρους της ειδικότητάς του είναι τα γεωτεχνικά και η διαχείριση των τεχνικών έργων.</p>
      <p>Έτσι, χρησιμοποιώντας τα πιο σύγχρονα συστήματα, εξέτασαν τις παραμορφώσεις που υπάρχουν στη γέφυρα, με τη βοήθεια drone και μέσα από εξειδικευμένα λογισμικά που επεξεργάζονται και τους δείχνουν τις παραμορφώσεις.</p>
      <p>Ο ίδιος, λοιπόν, θεωρεί ότι τα βάθρα της γέφυρας μάλλον δεν έχουν πρόβλημα, ωστόσο, όπως είπε, δεν μπορούν να το πουν με βεβαιότητα αυτό γιατί δεν υπάρχει καμία παλιά μελέτη βάσει της οποίας θα είχαν κατασκευαστεί τα βάθρα. Έτσι, ενώ αυτή τη στιγμή φαίνονται ότι δεν έχουν κίνδυνο, δεν γνωρίζουν αν θα έχουν το επόμενο χρονικό διάστημα.</p>
      <p>Πάντως, ο καθηγητής επεσήμανε ότι εκείνο το οποίο έχει υψηλό κίνδυνο είναι το οδόστρωμα, τα μεσόβαθρα τα οποία, όπως είπε, πραγματικά βρίσκονται σε μία κατάσταση πολύ αρνητική. Δηλαδή, εντοπίστηκαν ρωγμές στο οδόστρωμα, εμφανείς παραμορφώσεις στα μεσόβαθρα, κάτι το οποίο είναι πολύ επικίνδυνο όταν διέρχονται βαρέα οχήματα. Και δήλωσε στη συνέχεια ο κ. Λέκκας:</p>
      <p>«Θεωρώ ότι δεν υπάρχει θέμα ενίσχυσης στη γέφυρα, η γέφυρα πρέπει να κατασκευαστεί εκ νέου. Βεβαίως, υπάρχουν δύο παρακάμψεις: Η μία από τα Μάσσαρι και τη Μαλώνα και η άλλη από το Χαράκι, στην εκβολή του ποταμού. Θεωρώ ότι αυτές μπορεί να λειτουργήσουν σε ένα βαθμό αλλά, βεβαίως, δεν θα μπορέσουν ν’ ανταπεξέλθουν στον κυκλοφοριακό φόρτο ο οποίος θα υπάρχει τη θερινή περίοδο».</p>
      <p>Σύμφωνα με τον ίδιο, λοιπόν, μία εναλλακτική γέφυρα, παράλληλη προς την παλιά, θα έλυνε το πρόβλημα, τουλάχιστον σε ένα μεγάλο βαθμό. Και βέβαια, η κατεδάφιση της υπάρχουσας και η κατασκευή μιας νέας γέφυρας. «Δηλαδή, να έχουμε μία διπλή γέφυρα θα είναι ό,τι καλύτερο θα μπορούσε να υπάρξει», είπε.</p>
      <p>Δεν παρέλειψε, ακόμη, να επισημάνει ότι αυτά όλα θα πρέπει να εναρμονίζονται με το θεσμικό πλαίσιο και με τις άδειες οι οποίες θα πρέπει να υπάρχουν για ν’ αποφευχθούν καθυστερήσεις».</p>
      <p>Ανέφερε, επίσης, ότι καλώς έκλεισε η γέφυρα και μάλιστα είπε ότι ο ίδιος το είχε δει και του είχε κινήσει το ενδιαφέρον από το καλοκαίρι, όταν είχε περάσει για τελευταία φορά όπου οι παραμορφώσεις πραγματικά ήταν εμφανείς. Τώρα που τις είδαν είναι έκδηλες οι παραμορφώσεις, ακόμη οι θραύσεις πάνω στα μεσόβαθρα με τις αποσπάσεις του τάπητα είναι εμφανείς. Ακόμη, οι ρωγμές που υπάρχουν υποδεικνύουν ότι έχουμε να κάνουμε με μία αρκετά μεγάλη ζημιά, συνεπώς θα έπρεπε να είχε ήδη κλείσει (η γέφυρα), σύμφωνα με τον καθηγητή.</p>
      <related>
        <h4>Σχετικά Άρθρα</h4>
        <a href="https://www.rodiaki.gr/article/425874/kampoyrakhs-tha-dromologhthei-lysh-gia-th-gefyra-sto-xaraki"/>
        <a href="https://www.rodiaki.gr/article/425776/h-katestrammenh-gefyra-toy-makkarh-kai-oi-pithanothtes-gia-kataskeyh-neas"/>
        <a href="https://www.rodiaki.gr/article/425786/ekleise-logw-kindynoy-katarreyshs-h-gefyra-sthn-perioxh-xaraki"/>
        <a href="https://www.rodiaki.gr/article/425722/kleinei-h-megalyterh-gefyra-ths-rodoy-exaitias-sobaroy-statikoy-problhmatos"/>
      </related>
    </article>
  </body>
</html>