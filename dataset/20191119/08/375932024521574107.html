<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/torok-ceg-vasarolhatja-meg-a-thomas-cook-nemet-erdekeltsegeit-1877328/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T08:15:00+00:00"/>
    <meta property="og:title" content="Török cég vásárolhatja meg a Thomas Cook német érdekeltségeit"/>
    <meta property="og:description" content="A Thomas Cook németországi leánycégének a megszervezésével az Anex Tour utasforgalma 8 millióra nőhet."/>
  </head>
  <body>
    <article>
      <h1>Török cég vásárolhatja meg a Thomas Cook német érdekeltségeit</h1>
      <address><time datetime="2019-11-19T08:15:00+00:00">19 Nov 2019, 08:15</time> by <a rel="author">MTI</a></address>
      <p>Az Anex Tour török utaztatási cég tulajdonába kerülhet a szeptemberben csődbe ment Thomas Cook utazási iroda németországi érdekeltsége, amely olyan vállalatokat egyesített, mint az Öger Tours, a Bucher Reisen és a Neckermann.</p>
      <p>Amennyiben véglegessé válik a most aláírt előzetes megállapodást, akkor</p>
      <aside>az Anex Tour a második legnagyobb utazási iroda lesz a világon a német TUI után.</aside>
      <p>A Daily Sabah angol nyelvű török hírportál emlékeztetett arra, hogy</p>
      <aside>az Anex Tour a múlt héten felvásárolta a csődbe jutott brit utazásszervező csoport oroszországi leányvállalatát, a közel 90 éve alapított Intouristot.</aside>
      <figure>
        <img src="https://www.vg.hu/wp-content/uploads/2019/11/0332875708.jpg"/>
        <figcaption>Fotó: AFP</figcaption>
      </figure>
      <p>A Thomas Cook németországi leánycégének a megszervezésével</p>
      <aside>az Anex Tour utasforgalma 8 millióra nőhet, a bevétele pedig megközelítheti a 10 milliárd dollárt.</aside>
      <p>Az 1841-ben Thomas Cook üzletember által alapított cég világszerte 22 ezer, Nagy-Britanniában 9 ezer alkalmazottat foglalkoztatott, és 94 repülőgépből álló saját légitársasága is volt.</p>
      <aside>A cég hónapok óta pénzügyi nehézségekkel küszködött; a március 31-én zárult fél évről 1,5 milliárd font (570 milliárd forint) adózás előtti veszteséget jelentett.</aside>
      <p>A cég megmentéséről az utolsó pillanatig folytak a tárgyalások a részvényesekkel és lehetséges külső befektetőkkel, de a megbeszélések végül eredménytelenül zárultak, és szeptemberben hivatalosan is csődöt jelentett.</p>
    </article>
  </body>
</html>