<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b5%cf%85%cf%81%cf%89%cf%80%ce%b1%cf%8a%ce%ba%cf%8c-%ce%ba%ce%bf%ce%b9%ce%bd%ce%bf%ce%b2%ce%bf%cf%8d%ce%bb%ce%b9%ce%bf-%cf%84%ce%b1-%ce%ba%cf%81%ce%ac%cf%84%ce%b7-%ce%bc%ce%ad%ce%bb%ce%b7-%cf%83.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T08:25:08+00:00"/>
    <meta property="og:title" content="Ευρωπαϊκό Κοινοβούλιο: Τα κράτη-μέλη συμφώνησαν για τον προϋπολογισμό του 2020"/>
    <meta property="og:description" content="Τα κράτη μέλη και το Ευρωπαϊκό Κοινοβούλιο κατέληξαν σε συμφωνία τη Δευτέρα το βράδυ επί ενός προϋπολογισμού ύψους 168,7 δισεκατομμυρίων ευρώ για το έτος 2020, γνωστοποίησε η πολιτική ομάδα του Ευρωπαϊκού Λαϊκού Κόμματος (ΕΛΚ, δεξιά) με ανακοίνωσή της."/>
  </head>
  <body>
    <article>
      <h1>Ευρωπαϊκό Κοινοβούλιο: Τα κράτη-μέλη συμφώνησαν για τον προϋπολογισμό του 2020</h1>
      <address>
        <time datetime="2019-11-19T08:25:08+00:00">19 Nov 2019, 08:25</time>
      </address>
      <p>
        <b>Τα κράτη μέλη και το Ευρωπαϊκό Κοινοβούλιο κατέληξαν σε συμφωνία τη Δευτέρα το βράδυ επί ενός προϋπολογισμού ύψους 168,7 δισεκατομμυρίων ευρώ για το έτος 2020, γνωστοποίησε η πολιτική ομάδα του Ευρωπαϊκού Λαϊκού Κόμματος (ΕΛΚ, δεξιά) με ανακοίνωσή της.</b>
      </p>
      <p>«Καταλήξαμε σε συμφωνία», επιβεβαίωσε η φινλανδική προεδρία μέσω Twitter.</p>
      <p>Το ΕΚ απέσπασε από τα κράτη μέλη μια αύξηση κατά 850 εκατομμύρια σε σχέση με την πρόταση της Ευρωπαϊκής Επιτροπής που θα διατεθεί για την αποτροπή της κλιματικής αλλαγής, την ψηφιακή μετάβαση και το πρόγραμμα Erasmus+ για τους νέους, ανέφερε με εμφανή ικανοποίηση το ΕΛΚ.</p>
      <p>«Ενισχύσαμε τα κονδύλια του προϋπολογισμού για το κλίμα κατά μισό δισεκατομμύριο ευρώ με την πρόταση αυτή», διευκρίνισε η Μόνικα Χόλμαγερ, ευρωβουλεύτρια του ΕΛΚ και διαπραγματεύτρια της ευρωβουλής για τον προϋπολογισμό του 2020.</p>
      <p>«Η ομάδα του ΕΛΚ κατάφερε επίσης να διαπραγματευθεί την επιπλέον χρηματοδότηση για την ψηφιακή μετάβαση, κάτι το οποίο πρόκειται να ωφελήσει τους Ευρωπαίους πολίτες σε όλες τις χώρες προσφέροντάς τους ανταγωνιστικές θέσεις εργασίας, καλύτερη υγεία και καλύτερες υπηρεσίες», πρόσθεσε η ίδια, όπως αναφέρει το Αθηναϊκό Πρακτορείο Ειδήσεων.</p>
      <p>Η συμφωνία προβλέπει ακόμη την «ενίσχυση της υποστήριξης στους νέους με την αύξηση [των κονδυλίων] του προϋπολογισμού που αφιερώνονται στο [πρόγραμμα] Erasmus+ και στα προγράμματα DiscoverEU», συμπλήρωσε.</p>
      <p>Καθώς εξασφαλίστηκαν «περισσότερα χρήματα για τις προτεραιότητές μας — μια συνολική αύξηση κατά 850 εκατ. ευρώ για το κλίμα, την ψηφιακή μετάβαση και τους νέους — ο προϋπολογισμός του 2020 είναι επιτυχία για το ΕΛΚ», κατέληξε η Χόλμαγερ.</p>
      <p>Χρειάστηκαν τρεις εβδομάδες δύσκολων διαπραγματεύσεων για να καταλήξουν τα μέρη σε αυτή τη συμφωνία, που δίνει μια ένδειξη για τις θέσεις των κρατών στις διαπραγματεύσεις εν εξελίξει για τον πολυετή προϋπολογισμό της ΕΕ (2021-2017).</p>
      <p>Η συμφωνία αυξάνει το επίπεδο των συνολικών υποχρεώσεων στα 168,7 δισ. ευρώ και το επίπεδο των πληρωμών στα 153,5 δισ. ευρώ το έτος 2020.</p>
    </article>
  </body>
</html>