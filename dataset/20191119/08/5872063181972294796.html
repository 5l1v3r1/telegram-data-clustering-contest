<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.neakriti.gr/article/kosmos-nea/1560710/mali-pano-apo-40-nekroi-se-nea-epithesi-tzihadiston/"/>
    <meta property="og:site_name" content="Νέα Κρήτη"/>
    <meta property="article:published_time" content="2019-11-19T08:07:37+00:00"/>
    <meta property="og:title" content="Μαλί: Πάνω από 40 νεκροί σε νέα επίθεση τζιχαντιστών"/>
    <meta property="og:description" content="Η επίθεση έγινε εναντίον του στρατού"/>
  </head>
  <body>
    <article>
      <h1>Μαλί: Πάνω από 40 νεκροί σε νέα επίθεση τζιχαντιστών</h1>
      <address>
        <time datetime="2019-11-19T08:07:37+00:00">19 Nov 2019, 08:07</time>
      </address>
      <p>
        <b>Η επίθεση έγινε εναντίον του στρατού</b>
      </p>
      <p>Τουλάχιστον 24 στελέχη των ένοπλων δυνάμεων του Μαλί σκοτώθηκαν και άλλα 29 τραυματίστηκαν σε επίθεση που διαπράχθηκε τη Δευτέρα από τζιχαντιστές στο ανατολικό Μάλι, ενώ οι επιτιθέμενοι έχασαν 17 άνδρες.</p>
      <p>Μάλιστα, περίπου 100 «ύποπτοι» συνελήφθησαν μετά τις χθεσινές εχθροπραξίες.</p>
      <p>Παράλληλα, κατασχέθηκαν περίπου 70 μοτοσικλέτες μετά τη μάχη, ωστόσο δεν διευκρινίστηκε σε ποια οργάνωση ανήκαν οι δράστες. Πάντως, στο Μαλί δρουν οργανώσεις τζιχαντιστών που ορκίζονται πίστη τόσο στην Αλ Κάιντα, όσο και στο Ισλαμικό Κράτος (ΙΚ).</p>
      <p>Η χθεσινή επίθεση χαρακτηρίζεται ακόμα ένα βαρύ πλήγμα για τις ένοπλες δυνάμεις του Μαλί, που έχασαν πάνω από 100 στελέχη σε δύο επιθέσεις τζιχαντιστών τους τελευταίους μήνες (30ή Σεπτεμβρίου, 6η Νοεμβρίου), καθώς και άλλη μια απόδειξη της συνεχιζόμενης επιδείνωσης της κατάστασης ως προς την ασφάλεια στην περιοχή και ευρύτερα στο Σαχέλ, που θορυβεί τη διεθνή κοινότητα.</p>
      <p>Από την εμφάνισή τους στο βόρειο τμήμα του Μαλί το 2012, η δράση των τζιχαντιστών εξαπλώθηκε προς κεντρικές περιοχές της χώρας και σε δύο γειτονικά κράτη — στη Μπουρκίνα Φάσο και στον Νίγηρα — παρά την κινητοποίηση γαλλικών δυνάμεων (Μπαρχάν), περιφερειακών δυνάμεων (G5 Σαχέλ, συνεισφέρουν στρατεύματα το Μαλί, η Μπουρκίνα Φάσο, ο Νίγηρας, η Μαυριτανία και το Τσαντ) και του ΟΗΕ (MINUSMA).</p>
      <p>Πηγή: ΑΠΕ - ΜΠΕ</p>
    </article>
  </body>
</html>