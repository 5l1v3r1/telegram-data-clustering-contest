<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/nordkorea-sverige-bor-uppfora-sig/"/>
    <meta property="og:site_name" content="DN.SE"/>
    <meta property="article:published_time" content="2019-11-19T08:52:13+00:00"/>
    <meta property="og:title" content="Nordkorea: Sverige bör uppföra sig"/>
    <meta property="og:description" content="USA behöver inte heller låtsas vara intresserat av samtal om landet fortsätter gå genom en tredje part, säger Nordkoreas chefsförhandlare Kim Myong-Gil."/>
  </head>
  <body>
    <article>
      <h1>Nordkorea: Sverige bör uppföra sig</h1>
      <address><time datetime="2019-11-19T08:52:13+00:00">19 Nov 2019, 08:52</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Sverige behöver inte längre jobba för en dialog mellan Nordkorea och USA.<br/>USA behöver inte heller låtsas vara intresserat av samtal om landet fortsätter gå genom en tredje part, säger Nordkoreas chefsförhandlare Kim Myong-Gil.</b>
      </p>
      <p>Enligt Kim Myong-Gil har USA bett Sverige att framföra ett amerikanskt förslag om ett möte mellan parterna i december. Orsaken var enligt förhandlaren att USA inte vill ge intrycket av att fjäska för Nordkorea.</p>
      <p>Han säger att han inte är säker på att Sverige är intresserat av att förbättra relationerna mellan länderna.</p>
      <p>”Om den svenska sidan uppför sig som en baksätesförare kan det ses som orimligt”, säger han i ett uttalande, rapporterar regimens nyhetsbyrå KCNA.</p>
      <p><b>Nordkorea har uppskattat</b> Sveriges roll i samtalen, men en medlare behövs inte längre eftersom parterna känner till varandras ståndpunkter, enligt Kim Myong-Gil.</p>
      <p>Sveriges utrikesminister Ann Linde (S) avböjer att kommentera det nordkoreanska utspelet.</p>
      <p>”Vi avstår från att kommentera. Vi talar direkt med parterna om detta”, skriver hon via sin pressekreterare till TT.</p>
      <p>TT har även varit i kontakt med Nordkoreas ambassad, som inte heller vill kommentera Kim Myong-Gils uttalande.</p>
      <p>Samtalen som hölls i <a href="https://www.dn.se/nyheter/sverige/ann-linde-bekraftar-samtal-i-stockholm-mellan-nordkorea-och-usa/">början av oktober utanför Stockholm</a> omgärdades av stort hemlighetsmakeri, och avbröts av Nordkorea.</p>
      <p><b>Nordkorea har ingen avsikt</b> att sätta sig med det ”luriga USA” och kommer inte att återvända till samtalen om landet inte slutar med sin ”fientliga politik”, säger generalen Kim Yong-Chol som lett dialogen med USA, i ett uttalande.</p>
      <p>Han anser att USA en gång för alla måste sluta att hålla gemensamma militärövningar med Sydkorea för att underlätta dialogen med Nordkorea.</p>
      <p>I söndags meddelade USA och Sydkorea att de kommer att skjuta upp de planerade militärövningarna den här månaden efter att samtal med Nordkorea gått i baklås. Men beskedet är irrelevant, enligt generalen.</p>
      <p>”Vi kräver att USA drar sig ur övningen eller stoppar den en gång för alla”, säger han i ett uttalande.</p>
      <p>”Det tillfälliga stoppet för övningen innebär inte att fred och säkerhet på den koreanska halvön säkras och hjälper inte de diplomatiska ansträngningarna.”</p>
      <p><b>Nordkorea har länge</b> protesterat mot övningarna, som landet ser som förberedelser för invasion. Förra året ställdes övningarna in efter mötet mellan USA:s president Donald Trump och Nordkoreas ledare Kim Jong-Un.</p>
      <p>För några dagar sedan antydde Trump att ett nytt möte med Kim kunde vara på gång, men det har avfärdats av Nordkorea som säger att landet inte har något intresse av möten som ”inte ger oss något”.</p>
      <p>Sverige spelar en viktig roll i relationen mellan länderna då Sverige, till skillnad från USA, har officiella diplomatiska förbindelser med Nordkorea och representerar USA i kontakter med den slutna diktaturen. Sedan 2017, då spänningarna ökade mellan Nordkorea och resten av världen, har svenske Kent Härstedt varit särskilt sändebud till landet.</p>
      <p><a href="https://www.dn.se/nyheter/varlden/nordkorea-nobbar-nya-samtal-med-usa/">Läs mer: Nordkorea nobbar nya samtal med USA</a> </p>
      <p>
        <a href="https://www.dn.se/nyheter/varlden/hans-jobb-mala-och-hylla-landets-ledare-gang-pa-gang/">Läs mer: Hans jobb: Måla och hylla landets ledare – gång på gång</a>
      </p>
      <details>
        <summary>Fakta: USA och Nordkorea</summary>
        <p>Under våren 2018 tinade relationen mellan diktaturen och kärnvapenmakten Nordkorea och västvärlden upp en aning.</p>
        <p>Efter flera ilskna och retoriska turer träffades den nordkoreanske ledaren Kim Jong-Un och USA:s Donald Trump i ett historiskt möte i Singapore den 12 juni 2018. Där skrev de båda under ett avtal om kärnvapennedrustning på Koreahalvön. Avtalet kritiserades dock för att innehålla alltför vaga krav på diktaturen.</p>
        <p>Det var första gången som en sittande amerikansk president träffade Nordkoreas högste ledare.</p>
        <p>De båda möttes igen i juni 2019, i den avmilitariserade zonen mellan Nord- och Sydkorea, och enades om att fortsätta samtalen.</p>
        <p>Förhandlare från Nordkorea och USA möttes i den 4 oktober i Sverige för att försöka blåsa liv i de avstannade fredsförhandlingarna, men samtalen avbröts kort efter att de inletts.</p>
      </details>
    </article>
  </body>
</html>