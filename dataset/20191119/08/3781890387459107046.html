<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742448"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T08:45:00+00:00"/>
    <meta property="og:title" content="4 จังหวัดภาคเหนือ ออกบูทจัดแสดงสินค้าเกษตร"/>
    <meta property="og:description" content="4 จังหวัดภาคเหนือตอนบน เชียงราย พะเยา แพร่ น่าน ยกพลจัดโรดโชว์สินค้าเกษตรเศรษฐกิจ ณ ศูนย์การค้าเซ็นทรัลเวิลด์"/>
  </head>
  <body>
    <article>
      <h1>4 จังหวัดภาคเหนือ ออกบูทจัดแสดงสินค้าเกษตร</h1>
      <address>
        <time datetime="2019-11-19T08:45:00+00:00">19 Nov 2019, 08:45</time>
      </address>
      <p>
        <b>4 จังหวัดภาคเหนือตอนบน เชียงราย พะเยา แพร่ น่าน ยกพลจัดโรดโชว์สินค้าเกษตรเศรษฐกิจ ณ ศูนย์การค้าเซ็นทรัลเวิลด์</b>
      </p>
      <p>กลุ่มจังหวัดภาคเหนือตอนบน 2 (เชียงราย พะเยา แพร่ น่าน) ยกพลออกบูทจัดแสดงและจำหน่ายสินค้าเกษตรเศรษฐกิจที่สำคัญของกลุ่มจังหวัดฯ ภายใต้ชื่องาน <b>“NORTH2 AGRI TRADE &amp; CONNECTING”</b> ระหว่างวันที่ 18-20 พฤศจิกายน 2562 โดยมี นายสุชาติ สินรัตน์ รองปลัดกระทรวงพาณิชย์ เป็นประธานเปิดงาน <br/> </p>
      <figure>
        <img src="https://www.dailynews.co.th/admin/upload/20191119/news_WaoTnSvIun141239_533.jpg?v=20191120053?v=5166"/>
      </figure>
      <p>นางวนิดา ทิพย์ศักดิ์ พาณิชย์จังหวัดเชียงราย นำทีมผู้ประกอบการกว่า 40 รายที่ผลิตและจำหน่ายสินค้าเกษตรเศรษฐกิจที่สำคัญของกลุ่มจังหวัดฯ อาทิ ข้าว ชา กาแฟ น้ำผึ้ง และสินค้าทางการเกษตรแปรรูปอีกมากมาย พร้อมเหล่าพาณิชย์จังหวัดแพร่ นนทบุรี นครปฐม สมุทรปราการ และผู้แทนกรมส่งเสริมการค้าระหว่างประเทศเข้าร่วมกิจกรรมพร้อมพิธีเปิดอย่างอบอุ่นประทับใจ ณ ลาน Becon 2 และลาน Central Court (บริเวณลิฟท์แก้ว)  ศูนย์การค้า เซ็นทรัลเวิลด์ กรุงเทพมหานคร</p>
      <figure>
        <img src="https://www.dailynews.co.th/admin/upload/20191119/news_nDlAMbNGud141239_533.jpg?v=20191120053?v=6971"/>
      </figure>
      <p> <br/>ด้านนายสุชาติ สินรัตน์ รองปลัดกระทรวงพาณิชย์ กล่าวว่า กระทรวงพาณิชย์ มีนโยบายส่งเสริมและเชื่อมโยงเศรษฐกิจการค้าในภูมิภาค โดยมีสำนักงานพาณิชย์จังหวัดต่าง ๆ ปฏิบัติหน้าที่ในฐานะตัวแทนของกระทรวงพาณิชย์ในภูมิภาค รวมทั้งประสานและสนับสนุนการปฏิบัติงานด้านการพาณิชย์ในพื้นที่จังหวัดและกลุ่มจังหวัด ตลอดจนการกำกับดูแล การส่งเสริมพัฒนาผู้ประกอบการธุรกิจการค้าของจังหวัดด้วย สำหรับกิจกรรมครั้งนี้จัดโดย สำนักงานพาณิชย์จังหวัดเชียงราย พะเยา แพร่ น่าน ซึ่งถือเป็นการออกบูทที่สุดท้ายหลังจากประสบความสำเร็จไปแล้วในพื้นที่จังหวัดอุดรธานี ชลบุรี และภูเก็ต คาดว่าได้รับการตอบรับเป็นอย่างดีจากผู้ซื้อทั้งในกรุงเทพและปริมณฑล โดยผู้ขายจาก 4 จังหวัดภาคเหนือ สามารถขยายตลาดสู่ภูมิภาคเป้าหมายได้เพิ่มขึ้นจริง<br/> </p>
      <figure>
        <img src="https://www.dailynews.co.th/admin/upload/20191119/news_yQiYirAVUr141240_533.jpg?v=20191120053?v=4908"/>
      </figure>
      <p>ด้านนางวนิดา ทิพย์ศักดิ์ พาณิชย์จังหวัดเชียงราย กล่าวว่า สำหรับการจัดแสดงและจำหน่ายสินค้าครั้งนี้จัดขึ้นภายใต้ชื่อ <b>“NORTH2 AGRI TRADE &amp; CONNECTING” </b>โดยเลือกจังหวัดเป้าหมายคือจังหวัดกรุงเทพมหานครซึ่งถือเป็นศูนย์กลางพื้นที่เศรษฐกิจที่มีศักยภาพสูงสุดของประเทศ และก่อนหน้านี้ได้จัดทีมการตลาดมืออาชีพเพื่อเข้าพบและแนะนำข้อมูลสินค้าเกษตรเศรษฐกิจที่น่าสนใจของผู้ผลิตทั้ง 40 ราย นี้ให้แก่ผู้ประกอบการที่เป็นผู้ซื้อเป้าหมายในกรุงเทพมหานครและปริมณฑลใกล้เคียงกว่า 100 ราย เพื่อเชิญเข้าพบและเจราจาธุรกิจกับผู้ขายโดยตรงทั้งยังเป็นผู้ผลิตและจำหน่ายสินค้าเกษตรเศรษฐกิจที่สำคัญของกลุ่มจังหวัดภาคเหนือตอนบน 2 ล่วงหน้าอีกด้วย เพื่อเชื่อมโยงการค้ากับผู้ซื้อในภูมิภาคภาคกลาง นำเสนอสินค้าและบริการของกลุ่มจังหวัดฯ ได้อย่างมีประสิทธิภาพสามารถขยายการค้าสู่ตลาดเป้าหมายได้ </p>
      <figure>
        <img src="https://www.dailynews.co.th/admin/upload/20191119/news_IvoCQOuFlT141240_533.jpg?v=20191120053?v=5635"/>
      </figure>
      <p> <br/> </p>
    </article>
  </body>
</html>