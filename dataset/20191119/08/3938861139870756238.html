<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/history/_v-kosmichnomu-korabli-sluhali-gimn-ukrayini/938784"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T08:20:00+00:00"/>
    <meta property="og:title" content="В космічному кораблі слухали гімн України"/>
    <meta property="og:description" content="Експедиція міжнародного екіпажу американського космічного човна &quot;Колумбія&quot; розпочалась 19 листопада 1997 року. Вперше полетів космонавт незалежної України Леонід Каденюк. Окрім українця, полетіли космонавти з США та Японії. В космос Леонід Каденюк взяв із собою тризуб, &quot;Кобзар&quot; та ..."/>
  </head>
  <body>
    <article>
      <h1>В космічному кораблі слухали гімн України</h1>
      <address><time datetime="2019-11-19T08:20:00+00:00">19 Nov 2019, 08:20</time> by <a rel="author">Ольга Васьків</a></address>
      <figure>
        <img src="https://static2.gazeta.ua/img2/cache/preview/938/938784_w_300.jpg?v=0"/>
        <figcaption>В космос Леонід Каденюк взяв із собою тризуб, "Кобзар" та український прапор. Фото: www.bukinfo.com</figcaption>
      </figure>
      <p>Експедиція міжнародного екіпажу американського космічного човна "Колумбія" розпочалась <b>19 листопада 1997 року.</b> Вперше полетів космонавт незалежної України <b>Леонід Каденюк.</b></p>
      <p>Окрім українця, полетіли космонавти з США та Японії. В космос Леонід Каденюк взяв із собою тризуб, "Кобзар" та український прапор, двічі вмикав гімн України. Каденюк провів у космосі 15 діб 16 годин 35 хвилин та 1 секунду. Під час польоту виконував біологічні експерименти з трьома видами рослин: ріпою, соєю і мохом.</p>
      <p>"Наша планета дуже красива. І дуже маленька. Облетіли її за півтори години. Коли дивився в глибини Всесвіту, виникали думки про переміщення і інші галактики. Простір там ідеальний" - каже про свій політ Каденюк.</p>
      <related>
        <h4>ЧИТАЙТЕ ТАКОЖ:</h4>
        <a href="https://gazeta.ua/articles/life/_v-ukrayini-zyavivsya-pamyatnik-kosmonavtu-kadenyuku/924853"/>
      </related>
      <p>Леонід Каденюк народився у селі Клішківці Хотинського району Чернівецької області у сім'ї вчителів. Закінчив Чернігівське вище авіаційне училище та Центр підготовки льотчиків-випробувачів. Отримав кваліфікацію космонавта-випробувача. 14 років працював випробовувачем багаторазової космічної системи "Буран". Закінчив літакобудівельний факультет Московського авіаційного інституту. 1995-го Каденюка відібрали в групу космонавтів Національного космічного агентства України. За рік почав готуватися до польоту на американському космічному кораблі "Колумбія".</p>
      <p>Після польоту став депутатом Верховної Ради. Вдруге не балотувався. Останні роки був президентом Аерокосмічного товариства України. Мав звання Героя України. Помер торік під час пробіжки в парку "Царське село" в Печерському районі столиці. У нього стався серцевий напад.</p>
      <blockquote>Першому космонавту <a href="https://gazeta.ua/articles/life/_v-ukrayini-zyavivsya-pamyatnik-kosmonavtu-kadenyuku/924853">незалежної України Леоніду Каденюку встановили пам'ятник</a> у його рідному селі Клішківці Чернівецької області.</blockquote>
    </article>
  </body>
</html>