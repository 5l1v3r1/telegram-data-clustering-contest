<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057554_valsagban-az-arab-vilag"/>
    <meta property="og:site_name" content="Népszava"/>
    <meta property="article:published_time" content="2019-11-19T08:35:00+00:00"/>
    <meta property="og:title" content="„Válságban az arab világ”"/>
    <meta property="og:description" content="Diktátorok buktak Szudánban és Algériában. Libanonban a tüntetéssorozat hatására lemondott a kormányfő. Irakban éles lőszerrel lövik a tiltakozókat, több százan haltak már meg. Még Egyiptomban is ritka demonstrációkat szerveztek. Újra fellángol a Közel-Kelet? A térség szakértőjét, a Corvinus Egyetem tanárát, Rostoványi Zsoltot kérdeztük."/>
  </head>
  <body>
    <article>
      <h1>„Válságban az arab világ”</h1>
      <address><time datetime="2019-11-19T08:35:00+00:00">19 Nov 2019, 08:35</time> by <a rel="author" href="https://nepszava.hu/szerzo/laszlo-david/" target="_blank">László Dávid</a></address>
      <p>
        <b>Diktátorok buktak Szudánban és Algériában. Libanonban a tüntetéssorozat hatására lemondott a kormányfő. Irakban éles lőszerrel lövik a tiltakozókat, több százan haltak már meg. Még Egyiptomban is ritka demonstrációkat szerveztek. Újra fellángol a Közel-Kelet? A térség szakértőjét, a Corvinus Egyetem tanárát, Rostoványi Zsoltot kérdeztük.</b>
      </p>
      <p>
        <b>Itt az „arab tavasz 2.0”?</b>
      </p>
      <p>Az „arab tavasz” kifejezés eleve megtévesztő, mert európai gondolkodás a népek tavaszához vagy a prágai tavaszhoz kapcsolja. Ráadásul azt is sugallja, hogy követte egy „arab nyár”, ez azonban egyáltalán nem következett be. Az arab világon végigsöprő tüntetések nem váltották be a hozzájuk fűzött nyugati reményeket. Sőt, a helyzet még rosszabbra fordult, számos országban háborúkba, konfliktusokba torkollt. A közös pont az akkori és mostani események között, hogy a problémák ugyanazok. Az egész arab világ továbbra is modernizációs válságban van: identitásában, valamint társadalmi, politikai, gazdasági értelemben is. Emiatt a térségben 5-6 évente hullámszerűen felkelések robbannak ki. A jelenség koránt sem új keletű. Egyiptomban például már 1977-ben volt egy tüntetéssorozat, amit „kenyérlázadásnak” hívtak: a kairói kormány gazdasági okokból megvonta az alapvető élelmiszerek támogatását, mire tömegek vonultak az utcára. A Közel-Keleten a lakosság kétharmada azóta is a létminimum határán él. A legégetőbb gond, hogy különösen kilátástalan a fiatalok helyzete. Az Arab Human Development Report 2016-os jelentése rámutat, hogy a régió lakosságának kétharmada 30 év alatti, ami bőven 100 millió fölötti embert jelent. Közöttük 30 százalékos a munkanélküliség. Nem csoda, hogy az utcára is ők vonulnak a legtöbben. </p>
      <p>
        <b>Mekkora a vallási ellentétek szerepe?</b>
      </p>
      <p>Libanonban és Irakban már nem is elsősorban kormányváltást akarnak, hanem a politikai elit lecserélését. Minkét országban komoly szektariánus törésvonalak formálják a politikát: Libanonban vallási alapon osztják szét a pozíciókat, Irakban a síita-szunnita ellentét okoz feszültséget. Mégis, az utcán a tüntetők most a szektarianizmus ellen is szót emelnek, összességében a hatalom, a korrupció ellen harcolnak. Libanonban és Irakban keresztények, szunniták és síiták együtt vonulnak az utcára.  <br/><b>Pedig a térségben lassan elfogynak a diktátorok...</b></p>
      <p>Néhány regnáló elnök vagy kormány lemondása önmagában nem sokat számít. Kétségtelen, hogy a tüntetésekben szerepet játszik az autokrata vezetőkkel szembeni fellépés is. A fiatalságnak komoly igénye, hogy ezen a téren történjen előrelépés. Nemrégiben készült egy felmérés, amely azt támasztotta alá, hogy a régióban nagyon is pozitív a demokrácia megítélése. Az „arab tavasz” ebben az értelemben sikeres is volt, az egyiptomi Hoszni Mubaraktól kezdve a líbiai Moammer Kadhafiig többen elbuktak. Ez azonban bizonyos szempontból csak rontott a helyzeten, hiszen a kemény kezű állam kontrollja nélkül az országok káoszba, polgárháborúba hullottak, teret adva a szélsőségeseknek is. Egy diktátor helyébe olykor még rosszabb vezetés is léphet. George W. Bush 2003-as iraki inváziójával egyértelműen kiderült, hogy a demokráciát nem lehet exportálni. Ezek az államok egészen különböző feltételrendszerben, társadalmi viszonyok között működnek.<br/><b>Most miért marad el a Nyugat lelkes támogatása?</b></p>
      <p>Pontosan azért, mert legutóbb az események végül nem váltották be a hozzájuk fűzött reményeket, sőt rosszabb helyzetet eredményeztek. Szíriában és Jemenben háború dúl, Líbia teljesen szétesett, Irakban pedig megszületett minden idők egyik legbrutálisabb terrorszervezete, az Iszlám Állam. A Nyugat – beleértve az Egyesült Államokat – nem tudta érdemben befolyásolni ezeket a történéseket. Európa hatása a Közel-Keletre egyébként is minimális, de az utóbbi időben már az amerikaiak is visszaszorultak.  </p>
      <figure>
        <img src="https://nepszava.hu/i/10/12/0/1254022.jpg"/>
        <figcaption>Rostoványi Zsolt<cite>Fotó: Szigetváry Zsolt / MTI</cite></figcaption>
      </figure>
      <figure>
        <img src="https://nepszava.hu/i/10/12/0/1254022.jpg"/>
        <figcaption>Rostoványi Zsolt<cite>Fotó: MTI / Szigetváry Zsolt</cite></figcaption>
      </figure>
      <p>
        <b>Nem veszélyes politika ez? Mi van, ha újabb háborúk törnek ki?</b>
      </p>
      <p>A háború lehetőségét sosem lehet kizárni. Pozitív fejlemény, hogy most nem szektariánus alapú a szembenállás, éppen túl akarnak lépni a vallási ellentéteken. A veszélyt azonban nem lehet lebecsülni: mivel Európa határvidékéről van szó, bármiféle konfliktus ránk is azonnal hatással van. Nem beszélve a globális következményekről, elég csak a kőolajra gondolni.  <br/><b>Legalább Tunéziában jól alakultak a dolgok!</b></p>
      <p>Tunézia az „arab tavasz” sikertörténete, az ország, amely beváltotta a hozzá fűzött reményeket. Éppen nemrégiben választottak demokratikusan új elnököt. Ilyen alapon akár szolgáltathatna mintaként is. Sajnos azonban az országok között nagyok a különbségek, így például Szíriában vagy Irakban aligha működhet ugyanaz. Utóbbiban egyébként éppen tavaly ugyancsak többé-kevésbé demokratikus választásokat rendeztek. Mindaddig, amíg a mély problémákat nem sikerül megoldani az arab világban, addig számítani lehet a periodikusan érkező tüntetésekre.</p>
      <table bordered="">
        <tr>
          <th>Forrongó Perzsia</th>
        </tr>
        <tr>
          <td>Nem csak szerte az arab világban, de Iránban is forrnak az indulatok. A perzsa államban pénteken kezdődött tüntetéssorozat, miután megemelték az üzemanyag árát. Az új szabályozás értelmében egy autós egy hónapban legfeljebb 60 liter benzint tankolhat, 50 százalékkal magasabb, 15 ezer iráni riálos (nagyjából 100 forintos) áron, afölött pedig 30 ezer riál minden további liter. Az intézkedés célja elvileg éppen a forrásszerzés a szegények megsegítéséhez, a lépést mégis országszerte általános elégedetlenség fogadta. Ebben közrejátszik az is, hogy a nemzetközi szankciók miatt Irán rendkívüli gazdasági nehézségekkel küzd, az infláció 40 százalék fölötti, magas a munkanélküliség. A tüntetések csakhamar a politikai elit ellen fordultak, és erőszakossá váltak, több bankot felgyújtottak. A hatóságok is keményen válaszoltak, iráni ellenzéki csoportok szerint már legalább 40 tüntetővel végeztek. Úgy tűnik, a hatalom nem hátrál meg, miután Ali Hamenei ajatollah is védelmébe vette az üzemanyag árának emelését. Teherán szokás szerint a tüntetéseket külföldi erők, az Egyesült Államok és Izrael mesterkedéseként állította be.</td>
        </tr>
      </table>
    </article>
  </body>
</html>