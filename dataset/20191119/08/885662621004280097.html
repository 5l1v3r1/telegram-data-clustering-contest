<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/hristika/asfalistika/125557/pote-plironontai-syntaxeis-kai-epidomata"/>
    <meta property="og:site_name" content="Insider"/>
    <meta property="article:published_time" content="2019-11-19T08:00:00+00:00"/>
    <meta property="og:title" content="Πότε πληρώνονται οι συντάξεις Δεκεμβρίου, το δώρο Χριστουγέννων και το κοινωνικό μέρισμα"/>
    <meta property="og:description" content="Μέχρι το τέλος της επόμενης εβδομάδας θα ληφθούν οι τελικές αποφάσεις για την διανομή του κοινωνικού μερίσματος."/>
  </head>
  <body>
    <article>
      <h1>Πότε πληρώνονται οι συντάξεις Δεκεμβρίου, το δώρο Χριστουγέννων και το κοινωνικό μέρισμα</h1>
      <h2>Μέχρι το τέλος της επόμενης εβδομάδας θα ληφθούν οι τελικές αποφάσεις για την διανομή του κοινωνικού μερίσματος.</h2>
      <address><time datetime="2019-11-19T08:00:00+00:00">19 Nov 2019, 08:00</time> by <a rel="author">Αγγελική Μαρίνου</a></address>
      <p>Μέχρι το τέλος της επόμενης εβδομάδας και αφού εξεταστούν τα στοιχεία από την πορεία των εσόδων, θα ληφθούν οι τελικές αποφάσεις για την διανομή του <b>κοινωνικού μερίσματος</b>, του ποσού που θα διατεθεί, αλλά και τους τελικούς δικαιούχους του.</p>
      <p>Σύμφωνα με τις τελευταίες εκτιμήσεις, το περιθώριο θα είναι ελαφρώς μεγαλύτερο από τα 346 εκατ. ευρώ, ενώ δεν αποκλείεται η δαπάνη να συμπεριληφθεί στο τελικό σχέδιο του κρατικού προϋπολογισμού που κατατίθεται στη Βουλή την ερχόμενη Πέμπτη.</p>
      <p>Πάντως ο πρωθυπουργός Κυριάκος Μητσοτάκης έδωσε το στίγμα των προθέσεών του για την έκτακτη ενίσχυση, δηλώνοντας πως «δεν θα δώσουμε λίγα σε πολλούς. Θέλω αυτά που θα δώσω να πιάσουν τόπο».</p>
      <p>Όπως αναφέρουν παράγοντες του κυβερνητικού επιτελείου, το μέρισμα θα κατευθυνθεί φέτος στις πιο αδύναμες κοινωνικές ομάδες, όπως οι χαμηλοσυνταξιούχοι, οι μακροχρόνια άνεργοι και οι δικαιούχοι του Κοινωνικού Εισοδήματος Αλληλεγγύης.</p>
      <h3>Συντάξεις- επιδόματα</h3>
      <p>Από την επόμενη εβδομάδα και συγκεκριμένα από την Τρίτη 26 Νοεμβρίου, ξεκινά η καταβολή των συντάξεων Δεκεμβρίου σε όλα τα πρώην Ταμεία.</p>
      <p>Πιο συγκεκριμένα, ο <b>ΟΑΕΕ</b> και ο <b>ΟΓΑ </b>θα καταβάλλουν τις συντάξεις στους δικαιούχους την Τρίτη 26 Νοεμβρίου, ενώ την ίδια ημερομηνία ο ΟΠΕΚΑ θα πιστώσει τις συντάξεις των Ανασφάλιστων Υπερηλίκων.</p>
      <p>Το <b>Δημόσιο</b> θα πληρώσει τις συντάξεις του την Πέμπτη 28 Νοεμβρίου, μαζί με το<b> ΙΚΑ</b>, το <b>ΝΑΤ</b> και ΚΕΑΝ. Οι προσωρινές συντάξεις Ενόπλων Δυνάμεων Σωμάτων Ασφαλείας και Πυροσβεστικού Σώματος αναμένεται να καταβληθούν την Πέμπτη.<br/><br/>Το ΕΤΕΑΕΠ θα πληρώσει στους δικαιούχους τις <b>επικουρικές τους συντάξεις</b> την Τρίτη 3 Δεκεμβρίου.</p>
      <p>Το πρώτο δεκαπενθήμερο του Δεκεμβρίου πρόκειται να καταβληθεί από τον ΟΑΕΔ το <b>δώρο Χριστουγέννων για τους ανέργους</b>, που ισούται με 360 ευρώ, εφόσον ο δικαιούχος λαμβάνει το επίδομα από την 1η Μαΐου έως τις 31 Δεκεμβρίου.</p>
      <p>Το <b>δώρο Χριστουγέννων για τους μισθωτούς</b> του ιδιωτικού τομέα (που ισούται με έναν μισθό) θα καταβληθεί το αργότερο έως την Παρασκευή 20 Δεκεμβρίου 2019.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125253/poioi-syntaxioyhoi-tha-doyn-ayxiseis-apo-2020"/>
        <a href="https://www.insider.gr/eidiseis/oikonomia/125174/orologiaki-bomba-gia-efka-kai-eteaep"/>
        <a href="https://www.insider.gr/eidiseis/oikonomia/125037/ti-allazei-me-neo-asfalistiko"/>
      </related>
    </article>
  </body>
</html>