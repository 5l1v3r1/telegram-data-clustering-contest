<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-29/cronache/quot-salvini-non-puo-giocare-corpo-stefano-quot-ndash-219401.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-19T08:19:29+00:00"/>
    <meta property="og:title" content="Ilaria cucchi querela salvini: ‘non pu"/>
    <meta property="og:description" content="&quot;SALVINI NON PUÒ GIOCARE SUL CORPO DI STEFANO&quot; – ILARIA CUCCHI ANNUNCIA QUERELA NEI CONFRONTI DEL LEADER LEGHISTA CHE DOPO LA CONDANNA DEI CARABINIERI AVEVA AFFERMATO ‘IL CASO DI STEFANO DIMOSTRA CHE LA DROGA FA MALE’ – SALVINI: &quot;ME NE FARÒ UNA RAGIONE, MI HA QUERELATO ANCHE CAROLA RACKETE. DOPO LE MINACCE DI MORTE DEI CASAMONICA, I PROIETTILI IN BUSTA E LE SCRITTE SUI MURI, NON HO PAURA…”"/>
  </head>
  <body>
    <article>
      <h1>Ilaria cucchi querela salvini: ‘non pu</h1>
      <address>
        <time datetime="2019-11-19T08:19:29+00:00">19 Nov 2019, 08:19</time>
      </address>
      <p>
        <b>"SALVINI NON PUÒ GIOCARE SUL CORPO DI STEFANO" – ILARIA CUCCHI ANNUNCIA QUERELA NEI CONFRONTI DEL LEADER LEGHISTA CHE DOPO LA CONDANNA DEI CARABINIERI AVEVA AFFERMATO ‘IL CASO DI STEFANO DIMOSTRA CHE LA DROGA FA MALE’ – SALVINI: "ME NE FARÒ UNA RAGIONE, MI HA QUERELATO ANCHE CAROLA RACKETE. DOPO LE MINACCE DI MORTE DEI CASAMONICA, I PROIETTILI IN BUSTA E LE SCRITTE SUI MURI, NON HO PAURA…”</b>
      </p>
      <hr/>
      <p>
        <b>Francesca Bernasconi per <a href="http://www.ilgiornale.it/">il Giornale</a></b>
      </p>
      <figure>
        <a href="https://www.dagospia.com/mediagallery/Dago_fotogallery-255826/1240203.htm">
          <img src="https://cdn-static.dagospia.com/img/foto/11-2019/ilaria-stefano-cucchi-1240203.png"/>
        </a>
        <figcaption>ilaria stefano cucchi</figcaption>
      </figure>
      <p>Ilaria Cucchi ha deciso di presentare querela nei confronti dell'ex ministro dell'Interno, Matteo Salvini.</p>
      <p>Dopo aver appreso della condanna a 12 anni per i due carabinieri, accusati di aver ucciso Stefano Cucchi, il leader della Lega aveva affermato: "Questo testimonia che la droga fa male, sono contro lo spaccio sempre e comunque".</p>
      <p>La sorella del 31enne morto nel 2009, a seguito di un pestaggio, avvenuto in caserma a Casilina, aveva già annunciato la volontà di sporgere querela nei confronti dell'ex vicepremier. Lo scorso 14 novembre, i militari dell'Arma Raffaele D'Alessandro e Alessio Di Bernardo, sono stati condannati a 12 anni di carcere, per l'omicidio colposo di Stefano Cucchi. Decaduta invece l'accusa di omicidio per Francesco Tedesco, che aveva denunciato il pestaggio, falsificando i verbali: per lui la condanna è di 2 anni e 6 mesi. È stato assolto dall'accusa di calunnia il maresciallo Mandolini, che è stato condannato a 3 anni e 8 mesi per falso.</p>
      <figure>
        <a href="https://www.dagospia.com/mediagallery/Dago_fotogallery-255826/1240202.htm">
          <img src="https://cdn-static.dagospia.com/img/foto/11-2019/salvini-1240202.png"/>
        </a>
        <figcaption>salvini</figcaption>
      </figure>
      <p>A seguito della sentenza, Matteo Salvini aveva commentato la condanna, sostenendo che "se qualcuno ha usato violenza, ha sbagliato e pagherà. In divisa e non in divisa". Poi, aveva aggiunto: "Sono vicinissimo alla famiglia, ho invitato la sorella al Viminale. Per quel che mi riguarda, come senatore e come padre, combatterò la droga. Questo testimonia che la droga fa male, sono contro lo spaccio sempre e comunque".</p>
      <p>Una dichiarazione, che aveva fatto indignare la sorella della vittima, che aveva risposto al leader del Carroccio, durante un'intervista a Radio Capital: "Salvini perde sempre l'occasione per stare zitto. Anche io da madre sono contro la droga, ma Stefano non è morto per droga. Chiaramente non c'entra assolutamente nulla, va contro questo pregiudizio, va contro questi personaggi. Noi abbiamo dovuto batterci per anni. Tanti di questi personaggi sono stati chiamati a rispondere in un'aula di giustizia e non escludo che uno di questi possa essere proprio Salvini".</p>
      <figure>
        <a href="https://www.dagospia.com/mediagallery/Dago_fotogallery-255826/1238672.htm">
          <img src="https://cdn-static.dagospia.com/img/foto/11-2019/un-carabiniere-bacia-la-mano-a-ilaria-cucchi-1238672.jpg"/>
        </a>
        <figcaption>UN CARABINIERE BACIA LA MANO A ILARIA CUCCHI</figcaption>
      </figure>
      <p>E infatti, oggi arriva la notizia della querela. A renderlo noto è la stessa Ilaria, tramite un post su Facebook: "Il signor Matteo Salvini non può giocare sul corpo di Stefano Cucchi", scrive la donna. "Stefano Cucchi ha sbagliato ed avrebbe dovuto pagare ma non morire in quel modo - continua Ilaria Cucchi -Il giorno in cui viene pronunciata la sentenza ha il coraggio di dire quelle parole come se fosse al bar e parlasse ai suoi amici? Sono solo una normale cittadina e non posso fare altro che querelarlo".</p>
      <p>Ma Matteo Salvini non sembra essersi lasciato intimorire e risponde: "Me ne farò una ragione, mi ha querelato anche Carola Rackete. Dopo le minacce di morte dei Casamonica, i proiettili in busta e le scritte sui muri, non è una querela a farmi paura anzi". Poi aggiunge: "Andremo avanti perchè il Parlamento approvi la legge 'droga zero' per cancellare la droga, gli spacciatori di droga da ogni angolo della città". E in quelle parole ("Il caso dimostra che la droga fa male") il leader della Lega non ha mai letto una provocazione: "Io combatto ogni genere di droga in ogni piazza italiana, punto. La sentenza ha fatto giustizia chi ha sbagliato ha pagato".</p>
      <figure>
        <a href="https://www.dagospia.com/mediagallery/Dago_fotogallery-255826/1238670.htm">
          <img src="https://cdn-static.dagospia.com/img/foto/11-2019/le-parole-di-salvini-su-ilaria-cucchi-1238670_tn.jpeg"/>
        </a>
        <figcaption>LE PAROLE DI SALVINI SU ILARIA CUCCHI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/1143345.htm">
          <img src="https://cdn-static.dagospia.com/img/foto/04-2019/francesco-tedesco-depone-sul-caso-stefano-cucchi-1143345.jpg"/>
        </a>
        <figcaption>francesco tedesco depone sul caso stefano cucchi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/751498.htm">
          <img src="https://cdn-static.dagospia.com/img/foto/01-2016/ilaria-stefano-cucchi-751498.jpg"/>
        </a>
        <figcaption>ilaria stefano cucchi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/1159949.htm">
          <img src="https://cdn-static.dagospia.com/img/foto/05-2019/stefano-ilaria-cucchi-1159949.jpg"/>
        </a>
        <figcaption>STEFANO ILARIA CUCCHI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/1159950.htm">
          <img src="https://cdn-static.dagospia.com/img/foto/05-2019/ilaria-cucchi-con-il-suo-avvocato-fabio-anselmo-1159950.jpg"/>
        </a>
        <figcaption>ILARIA CUCCHI CON IL SUO AVVOCATO FABIO ANSELMO</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/1147058.htm">
          <img src="https://cdn-static.dagospia.com/img/foto/04-2019/la-stretta-di-mano-tra-francesco-tedesco-e-ilaria-cucchi-1147058.jpg"/>
        </a>
        <figcaption>LA STRETTA DI MANO TRA FRANCESCO TEDESCO E ILARIA CUCCHI</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/498033.htm">
          <img src="https://cdn-static.dagospia.com/img/foto/10-2013/corpo-stefano-cucchi-274824.jpg"/>
        </a>
        <figcaption>Il corpo di Stefano Cucchi</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-255826/1143344.htm">
          <img src="https://cdn-static.dagospia.com/img/foto/04-2019/ilaria-cucchi-1143344.jpg"/>
        </a>
        <figcaption>ilaria cucchi</figcaption>
      </figure>
    </article>
  </body>
</html>