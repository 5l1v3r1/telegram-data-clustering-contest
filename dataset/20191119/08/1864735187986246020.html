<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/sport/formula1/leclerc-vettel-ferrari-montezemolo-1.4895078"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T08:40:30+00:00"/>
    <meta property="og:title" content="Montezemolo: &quot;Ferrari, che rabbia. Vettel e Leclerc si ricordino dove sono&quot;"/>
    <meta property="og:description" content="L'ex presidente critico sul duello autodistruttivo nel Gp del Brasile. &quot;Anche Irvine e Barrichello contestavano i ruoli. Io dicevo: la Rossa è un onore, viene prima di tutto&quot;."/>
  </head>
  <body>
    <article>
      <h1>Montezemolo: "Ferrari, che rabbia. Vettel e Leclerc si ricordino dove sono"</h1>
      <h2>L'ex presidente critico sul duello autodistruttivo nel Gp del Brasile. "Anche Irvine e Barrichello contestavano i ruoli. Io dicevo: la Rossa è un onore, viene prima di tutto".</h2>
      <address><time datetime="2019-11-19T08:40:30+00:00">19 Nov 2019, 08:40</time> by <a rel="author">LEO TURRINI</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.122062.1574152830!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Luca Cordero di Montezemolo ai tempi della Ferrari (Ansa)</figcaption>
      </figure>
      <p>Roma, 19 novembre 2019 - "Io non fatico ad immaginare lo sgomento di milioni di ferraristi domenica davanti alla tv. È anche il mio sgomento...". <b>Luca Cordero di Montezemolo</b> ha lasciato la presidenza della <b>Ferrari</b> nell’autunno del 2014. Da allora, il Cavallino non ha più vinto un mondiale, contro i 14, tra piloti e costruttori, della gestione dell’avvocato.<br/>"E non si dimentichi che nel 1997, nel 1998, nel 1999, nel 2006, nel 2008, nel 2010 e nel 2012 fummo battuti solo all’ultima gara - sospira il diretto interessato- Ma non si vive di nostalgia e immagino lei voglia parlare d’altro...".</p>
      <p><b>Di Vettel e di Leclerc e del<a href="https://www.quotidiano.net/sport/formula1/gran-premio-brasile-diretta-1.4891518"> disastro brasiliano,</a> infatti.</b><br/>"Posso proclamare il silenzio stampa?".</p>
      <p><b>No.</b><br/>"Lo temevo. Allora le dirò come mi sono comportato io quando, in Ferrari, sono emerse difficoltà di rapporto tra i piloti".</p>
      <p><b>Sono tutto orecchi.</b><br/>"Anzi tutto chi guida la Rossa deve essere consapevole che si tratta di un grande onore. E le assicuro che non è una frase fatta".</p>
      <p><b>Magari Sebastiano e Carletto questa consapevolezza non ce l’hanno.</b><br/>"Ce l’hanno, ce l’hanno. E in ogni caso ricordare loro dove sono e cosa rappresentano è doveroso".</p>
      <p><b>Tradotto?</b><br/>"L’interesse della Scuderia viene sempre al primo posto! Io ai miei piloti dicevo: sfidatevi pure in pista, ma non permettetevi di danneggiare l’azienda, questo mai".</p>
      <p><b>E la ascoltavano?</b><br/>"Quando ero il giovanissimo diesse del Drake, il povero Regazzoni veniva a lamentarsi di Lauda. E più tardi Irvine e Barrichello contestavano la supremazia di Schumi. Ma la mia risposta era sempre la stessa".</p>
      <p><b>Sentiamo.</b><br/>"Gli dicevo: non ti va bene correre tutelando l’interesse della Ferrari? Benissimo, vai a farti una squadra tua e buona fortuna".</p>
      <p><b>Funzionava?</b><br/>"Sempre".</p>
      <p><b>Farebbe lo stesso discorso a Vettel e Leclerc?</b><br/>"Certamente".</p>
      <p><b>Ma chi ha ragione, tra il Vecchio e il Giovane?</b><br/>"Da fuori non mi permetto di giudicare. Di sicuro potrei arrivare a capire ma non a giustificare un episodio come quello di domenica se in ballo ci fosse la vittoria. Ma per un piazzamento, via...".</p>
      <p><b>Mattia Binotto sarà in grado di governare il caos?</b><br/>"Binotto in Ferrari l’ho assunto io. Ho fiducia nel suo lavoro. Gli sarebbe magari di aiuto una figura com’era il grande Lauda per Toto Wolff in Mercedes, ma questo è un altro discorso".</p>
      <p><b>Avvocato, ultima cosa: quando Max Verstappen ha pubblicamente accusato la Ferrari di barare, i vertici di Maranello non hanno aperto bocca. Lei al loro posto, al posto di Elkann e di Camilleri, come si sarebbe comportato?</b><br/>"Amico mio, lei è furbo ma io mi avvalgo della facoltà di non rispondere...".</p>
      <figure>
        <video src="https://vr-media.storage.googleapis.com/video/cre_80/encoded/743311e2-23c8-4e85-b907-270cf8d0863b.mp4"/>
        <figcaption>F1: tutti gli incidenti tra compagni di scuderia</figcaption>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/sport/incidente-ferrari-vettel-leclerc-1.4895097"/>
        <a href="https://www.quotidiano.net/sport/formula1/vettel-leclerc-brasile-1.4893377"/>
        <a href="https://www.quotidiano.net/sport/formula1/f1-gp-brasile-2019-pagelle-1.4892977"/>
        <a href="https://www.quotidiano.net/sport/video/f1-in-brasile-pasticcio-ferrari-1.4894135"/>
        <a href="https://www.quotidiano.net/sport/video/f1-tutti-gli-incidenti-tra-compagni-di-scuderia-1.4893602"/>
      </related>
    </article>
  </body>
</html>