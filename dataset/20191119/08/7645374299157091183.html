<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/19/news/corruzione_all_ortomercato_arrestato_il_direttore_generale_zani_e_due_imprenditori-241394793/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T08:19:00+00:00"/>
    <meta property="og:title" content="Corruzione all'Ortomercato, arrestati il direttore generale di Sogemi Stefano Zani e due imprenditori"/>
    <meta property="og:description" content="Indagini partite da una denuncia che ha consentito di svelare un sistema di corruzioni &quot;radicato&quot; messo in piedi dagli amministratori occulti di un"/>
  </head>
  <body>
    <article>
      <h1>Corruzione all'Ortomercato, arrestati il direttore generale di Sogemi Stefano Zani e due imprenditori</h1>
      <h2>Indagini partite da una denuncia che ha consentito di svelare un sistema di corruzioni "radicato" messo in piedi dagli amministratori occulti di un consorzio. Il presidente Ferrero: "La società non è indagata, grande collaborazione con la polizia"</h2>
      <address><time datetime="2019-11-19T08:19:00+00:00">19 Nov 2019, 08:19</time> by <a rel="author">ORIANA LISO</a></address>
      <p>La Squadra mobile di Milano ha eseguito un'ordinanza di custodia cautelare nei confronti di un imprenditore e un suo dipendente - amministratori occulti della società AGEAS, consorzio di cooperative concessionario per le attività di facchinaggio all’interno dell’Ortomercato - e di Stefano Zani, 53 anni, da pochi mesi non più direttore generale di Sogemi, la società partecipata del Comune che gestisce l'Ortomercato di via Lombroso a Milano: è accusato di corruzione per atti contrari ai doveri di ufficio commesso in continuazione. I due imprenditori, Giorgio Gnoli e Vincenzo Manco, sono accusati di istigazione alla corruzione. Per tutti sono stati disposti i domiciliari. Cene in ristoranti di lusso, viaggi, soldi, il restauro di un prezioso mobile antico, l'assunzione di un'amica in una cooperativa. Sono queste le "regalie" ricevute da Stefano Zani.</p>
      <h3>"Gli diamo questi 2 mila euro e lo fotografiamo": le intercettazioni dell'Ortomercato</h3>
      <figure>
        <video src="https://media.gedidigital.it/repubblicatv/file/2019/11/19/673785/673785-video-rrtv-650-jij2s9jsmn7xf97p.mp4"/>
      </figure>
      <p>"La società non è indagata, il procedimento è personale a carico del dottor Zani - spiega il presidente della Sogemi Cesare Ferrero -, stiamo collaborando da tempo in modo costruttivo con la questura e siamo profondamente dispiaciuti del fatto che ogni volta proviamo a fare un passo avanti per costruire una nuova immagine dell'Ortomercato ci siano situazioni che ci riportano indietro".<br/><br/>"Zani e Gnoli avevano uno stretto rapporto d'amicizia e professionale - ha spiegato il capo della Squadra mobile, Marco Calì - In diverse occasioni, l'allora direttore di Sogemi è intervenuto per ridimensionare le sanzioni che colpivano la società di Gnoli, sorpresa dagli ispettori in difetto con la consegna mensile delle rendicontazioni contabili. Sanzioni che prevedono la sospensione dell'attività all'Ortomercato anche per 15 giorni, con multe da 2mila euro al giorno. Zani, intervenendo personalmente, tra le altre cose diminuiva i giorni di sospensione. I due si frequentavano spesso - ha continuato Calì - ma a un certo punto la loro vicinanza è diventata troppo evidente e così hanno iniziato a comunicare in modo criptato, con squilli e telefonate monosillabi". Zani era già stato indagato nel gennaio scorso per corruzione e turbativa d'asta nell'ambito dello stesso procedimento per una presunta tangente da 2mila euro consegnata il 25 ottobre 2018 da "una delle cooperative che gestiscono il facchinaggio all'interno dell'Ortomercato". Giorgio Gnoli è l'amministratore della "Ageas Impresa Consortile Lombarda srl", una delle società che si occupano di facchinaggio nell'Ortomercato; Vincenzo Manco è un dipendente della cooperativa, a cui viene contestata anche l'istigazione alla corruzione.</p>
      <h3>Corruzione all'Ortomercato, il dirigente e l'imprenditore: "Troviamo il modo per farvi entrare"</h3>
      <figure>
        <video src="https://media.gedidigital.it/repubblicatv/file/2019/11/19/673740/673740-video-rrtv-650-poliziaortomercato.mp4"/>
      </figure>
      <p>Secondo quanto emerge dal provvedimento firmato dal gip Carlo Ottone De Marchi, l'11 gennaio 2018 i due avrebbero tentato di convincere un ispettore dell'Ortomercato con offerte e promesse di denaro. Il dipendente ha però rifiutato e quattro mesi dopo ha ricevuto a casa un proiettile con un messaggio minatorio. Le indagini sono partite dalla sua denuncia, nel febbraio 2018, che ha consentito di svelare un sistema di corruzioni "radicato" (in termini di denaro e regalie) messo in piedi dagli amministratori occulti di un consorzio concessionario di servizio in cambio di un trattamento privilegiato in "totale violazione delle normative in materia di evidenza pubblica e di concorrenza". Le successive attività di indagine, nel corso delle quali sono state anche eseguite perquisizioni presso il domicilio ed il luogo di lavoro dei destinatari dell’odierna misura, hanno consentito di dimostrare l’esistenza di un rapporto di natura corruttiva continuato e risalente nel tempo tra i due imprenditori e l’allora Direttore Generale Stefano Zani. Nello specifico quest’ultimo, a fronte della costante dazione di denaro e di utilità di vario genere, ha consentito ai due di acquisire le commesse di facchinaggio in violazione delle norme in materia di appalti e ha ripetutamente e drasticamente ridotto, nei casi in cui sono state rilevate le infrazioni da parte di altri dipendenti di Sogemi, le sanzioni inflitte al consorzio e alle sue consociate.<br/><br/>Oltre ai tre arrestati, ci sono altri due indagati: si tratta di un dipendente della Sogemi e di uno della Ageas, la società amministrata da Giorgio Gnoli, il quale "aveva un rapporto personale molto stretto" con l'allora direttore generale di Sogemi, Stefano Zani. Quando Zani ha iniziato a evitare gli inviti a cena di Gnoli per timore di essere troppo esposto, l'imprenditore ha capito di non poter più contare come un tempo sul numero uno di Sogemi e ha tentato di aggirare l'ostacolo avvicinando un ispettore della società. Secondo quanto riferito dagli investigatori, assieme al suo dipendente Vincenzo Manco, gli avrebbe offerto soldi e la possibilità di un incarico, ricevendo il secco rifiuto da parte dell'ispettore. Il quale, poco dopo, si è presentato alla polizia per raccontare il tentativo di corruzione. Nel maggio 2018, quattro mesi dopo la proposta, gli è stata recapitata a casa una lettera minatoria con un proiettile. L'episodio, tuttavia, non è stato attribuito a nessuno degli indagati.<br/><br/>"Questa indagine è nata grazie all'onestà di quest'uomo - ha commentato il capo della Squadra Mobile, Marco Calì - E' la dimostrazione che ci sono impiegati fedeli e seri che rendono onore a tante persone che lavorano nel comparto". I provvedimenti restrittivi sono stati emessi dal Giudice per le Indagini Preliminari, Carlo Ottone De Marchi, che ha accolto le richieste dei pm Maurizio Romanelli, llda Boccassini e Cristiana Roveda.<br/><br/>Da mesi era nota un'inchiesta per corruzione e turbativa d'asta che coinvolgeva Zani in relazione a presunti favori nei confronti del consorzio Ageas. E anche per questo a giugno scorso il presidente Ferrero aveva deciso di spostare Zani - da una decina d'anni dirigente in via Lombroso - all'incarico di direttore degli affari generali. Un demansionamento, di fatto, proprio perché le indagini stavano facendo emergere una situazioni di potenziale conflitto con il suo ruolo. L'11 ottobre è stato pubblicato il bando per cercare un nuovo direttore generale.</p>
    </article>
  </body>
</html>