<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426070/kataggellei-zoygkla-sth-neapolh-o-diagoras"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T08:20:01+00:00"/>
    <meta property="og:title" content="Καταγγέλλει ζούγκλα στη Νεάπολη ο Διαγόρας"/>
    <meta property="og:description" content="Μια κατάσταση η οποία ασφαλώς και πρέπει να προβληματίσει τα αρμόδια όργανα, καταγγέλλει ο Διαγόρας όσον αφορά το εκτός έδρας παιχνίδι με τον Ιωνικό! Ο «γηραιός» που ήταν μπροστά στο σκορ με 2 – 1 μέχρι και το 88’ αλλά τελικά ηττήθηκε με 3 – 2, με επιστολή του καταφέρεται και κατά της διαιτησίας αλλά και κατά της συμπεριφοράς των γηπεδούχων, κάνοντας λόγο για «ψυχολογική βία» στα κρίσιμα τελευταία λεπτά όπου το «γήπεδο έγερνε», όπως χαρακτηριστικά λέει στην ανακοίνωση του. Αναλυτικά, το πλήρες κείμενο είναι το ακόλουθο:"/>
  </head>
  <body>
    <article>
      <h1>Καταγγέλλει ζούγκλα στη Νεάπολη ο Διαγόρας</h1>
      <h2>Ο Διαγόρας με ανακοίνωσή του εκφράζει τα παράπονά του τόσο για τη διαιτησία του αγώνα με τον Ιωνικό όσο και για την κατάσταση που επικρατούσε στο γήπεδο στα τελευταία λεπτά όπου οι γηπεδούχοι μπόρεσαν να κάνουν το 1 – 2, 3 – 2 και να πάρουν τη νίκη!</h2>
      <address>
        <time datetime="2019-11-19T08:20:01+00:00">19 Nov 2019, 08:20</time>
      </address>
      <p>
        <b>Μια κατάσταση η οποία ασφαλώς και πρέπει να προβληματίσει τα αρμόδια όργανα, καταγγέλλει ο Διαγόρας όσον αφορά το εκτός έδρας παιχνίδι με τον Ιωνικό! Ο «γηραιός» που ήταν μπροστά στο σκορ με 2 – 1 μέχρι και το 88’ αλλά τελικά ηττήθηκε με 3 – 2, με επιστολή του καταφέρεται και κατά της διαιτησίας αλλά και κατά της συμπεριφοράς των γηπεδούχων, κάνοντας λόγο για «ψυχολογική βία» στα κρίσιμα τελευταία λεπτά όπου το «γήπεδο έγερνε», όπως χαρακτηριστικά λέει στην ανακοίνωση του. Αναλυτικά, το πλήρες κείμενο είναι το ακόλουθο:</b>
      </p>
      <p>«Η ΠΑΕ Γ.Σ. Διαγόρας 1905 εκφράζει τα οικτρά της παράπονα για τη διαιτησία στον αγώνα με τον Ιωνικό στο γήπεδο της Νεάπολης! Ο διαιτητής από την Λέσβο Παναγιώτης Κουκουλάς και οι συνεργάτες του (Χρήστος Ψύλλος-Λέσβου, Ευστάθιος Γαρεφαλάκης-Ηρακλείου, «βοηθοί» και Ευστάθιος Ευθυμίου-Αθηνών, «τέταρτος») από το πρώτο λεπτό μέχρι και το τελευταίο σφύριγμα είχαν «άριστες» και «ιδιαίτερα αντικειμενικές» αποφάσεις, άσχετα από το γεγονός ότι η στατιστική υπηρεσία του ματς κατέγραψε «θετικά στοιχεία» και μόνο για τους διαιτητές, όπως:<br/>-Ότι ο γηπεδούχος κέρδισε σχεδόν όλα τα φάουλ του αγώνα, ειδικά, μετά το 60΄, όταν το σκορ ήταν 1-2 υπέρ του Διαγόρα.</p>
      <p>-Ότι το γήπεδο της Νεάπολης… «έγερνε» κάθε φορά προς την εστία της ομάδας μας, με το παιχνίδι να παίζεται ειδικά στο δεύτερο μέρος σχεδόν μόνο στην περιοχή του Διαγόρα…</p>
      <p>-Ότι… «σωστά» η «εισβολή» παράγοντα και αγνώστων-περίεργων στον πάγκο μας και στα αποδυτήρια, δεν παρενοχλούσαν την εξέλιξη και γενικότερα τον αγώνα, αρμοδιότητα του τέταρτου διαιτητή…<br/>-Ότι ο τέταρτος ρέφερι από την έναρξη της αναμέτρησης περιορίστηκε να κάνει παρατηρήσεις μόνο στο Διαγόρα και μάλιστα, επίμονα, δείχνοντας τρομερά ευαίσθητος με την ιστορική μας ομάδα…</p>
      <p>-Ότι στο παιχνίδι όλα κύλησαν «ομαλά», και πολύ πιθανόν στο «Φύλλο Αγώνα»-το οποίο αναμένουμε-να μην αναγράφεται καμία παρατήρηση…</p>
      <p>Η στατιστική συμπέρανε ότι ο διαιτητής τα πήγε… «θαυμάσια», χωρίς να δείχνει στοιχεία ανθρώπου που κυριεύθηκε από το συναίσθημα φόβου, κάτι λογικό, αφού σε… καμία περίπτωση δεν παρατηρήθηκαν «ενέργειες εκφοβισμού» προς κάποιον ή κάποιους στο γήπεδο Νεάπολης. Η ΠΑΕ Γ.Σ. Διαγόρας 1905, για όλους τους παραπάνω λόγους, φρόντισε να βρει το βίντεο του παιχνιδιού, προκειμένου να το καταθέσει στις αρμόδιες Αρχές, ώστε η διαιτησία του να αποτελέσει θέμα σεμιναρίου, κι έτσι, το ποδόσφαιρο να μην επιστρέψει ξανά δεκαετίες πίσω…».<br/>-Παρελθόν από την ομάδα του «γηραιού» αποτελούν οι Μκρτσιάν και Σταματόπουλος καθώς η συνεργασία τους με τον σύλλογο ολοκληρώθηκε χθες.</p>
      <p>Ο πρώτος μάλιστα με δημόσια τοποθέτηση του αναφέρει τα ακόλουθα:<br/>«Θέλω να ευχαριστήσω την ομάδα του Διαγόρα, την διοίκηση, τους συμπαίχτες, τον κόσμο και όλους όσους συνεργαστήκαμε αυτό το διάστημα και να τους ευχηθώ καλή συνέχεια με υγεία και πολλές επιτυχίες. Ζήτησα να αποχωρίσω για προσωπικούς και αγωνιστικούς λόγους γιατί έχω μάθει να παλεύω και να προσφέρω σε όποια ομάδα και να βρίσκομαι και αυτό μπορεί να το δει ο καθένας ανατρέχοντας λίγο στην πορεία μου ως ποδοσφαιριστής και ως άνθρωπος και λυπάμαι που δεν μπόρεσα να το κάνω αυτό στην ομάδα του Διαγόρα! Καλή συνέχεια σε όλους και καλή δύναμη!».</p>
    </article>
  </body>
</html>