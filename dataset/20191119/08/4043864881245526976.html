<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232382/"/>
    <meta property="og:site_name" content="Українська правда"/>
    <meta property="article:published_time" content="2019-11-19T08:45:57+00:00"/>
    <meta property="og:title" content="&quot;Слуги народу&quot; визначаться з імунітетом Порошенка самостійно – Корнієнко"/>
    <meta property="og:description" content="Монобільшість підтримає зняття недоторканності з Петра Порошенка, якщо воно потрапить до порядку денного Верховної Ради, упевнений перший заступник керівника фракції “Слуга народу” Олександр Корнієнко."/>
  </head>
  <body>
    <article>
      <h1>"Слуги народу" визначаться з імунітетом Порошенка самостійно – Корнієнко</h1>
      <address>
        <time datetime="2019-11-19T08:45:57+00:00">19 Nov 2019, 08:45</time>
      </address>
      <p>Монобільшість підтримає зняття недоторканності з Петра Порошенка, якщо воно потрапить до порядку денного Верховної Ради.</p>
      <p><b>Джерело:</b> перший заступник керівника фракції "Слуга народу" Олександр Корнієнко в інтерв'ю <a href="https://nv.ua/ukraine/politics/aleksandr-kornienko-sluga-naroda-novosti-ukrainy-50054252.html">НВ</a></p>
      <p><b>Пряма мова:</b> "Всі мотивовані (голосувати – ред.) за зняття недоторканності. Це повинні підтримати всі депутати, тому що це чесна позиція, адже ми від неї вже відмовилися.</p>
      <p>По суті, це технічне голосування, коли просять зняти імунітет із метою процесуальних дій. Із 1 січня 2020 року, коли набудуть чинності зміни до Конституції, такі голосування будуть не потрібні".</p>
      <p><b>Деталі: </b>Щодо голосування за згоду на притягнення до кримінальної відповідальності та арешт Порошенка, буде винесено окрему ухвалу фракції, як і з інших важливих голосувань.</p>
      <p>При цьому депутати будуть визначатися самостійно відповідно до "якості подання" й "за іншими політичними мотивами".</p>
      <p>"Ми бачили голосування по Ярославу Дубневичу, коли група наших депутатів із якихось причин не підтримувала друге й третє голосування (зняття недоторканності та арешт – ред). Було багато нарікань на якість подання з боку Генпрокуратури", – зазначив Корнієнко.</p>
      <p>Заступник голови фракції більшості також зазначив, що не знає, коли апарат Верховної Ради отримає від Генпрокуратури проект підозри щодо Порошенка.</p>
      <p>
        <b>
          <i>Знати більше: <a href="https://www.pravda.com.ua/articles/2019/11/18/7232290/">Зустрінь весну без пороху. У чому підозрюють Порошенка</a></i>
        </b>
      </p>
      <p>
        <b>Передісторія:</b>
      </p>
      <ul>
        <li>18 листопада слідчі ДБР направили в Генпрокуратуру проект повідомлення про <a href="https://www.pravda.com.ua/news/2019/11/18/7232268/">підозру п'ятому президенту</a> України Петру Порошенку за статтями: публічні заклики до насильницької зміни чи повалення конституційного ладу, а також зловживання владою чи службовим становищем, що спричинило тяжкі наслідки.</li>
        <li>Також Державне бюро розслідувань підготувало для ГПУ проект подання до Верховної Ради про дозвіл на притягнення Порошенка до відповідальності.</li>
        <li>Петро <a href="https://www.pravda.com.ua/news/2019/11/18/7232334/">Порошенко скасував</a> кілька міжнародних зустрічей і повернувся в Україну після повідомлення ДБР про передачу підозри щодо нього в Генпрокуратуру. Експрезидент достроково повернувся з Туреччини й заявив, що "ця справа не має юридичної ваги"</li>
      </ul>
      <related>
        <a href="https://www.epravda.com.ua/news/2019/11/19/653861/"/>
        <a href="https://www.pravda.com.ua/news/2019/11/18/7232334/"/>
        <a href="https://www.pravda.com.ua/news/2019/11/18/7232326/"/>
      </related>
    </article>
  </body>
</html>