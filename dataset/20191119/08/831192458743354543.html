<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/erchontai-allages-se-antikeimenikes-kai-enfia-deite-poy-tha-ginoyn-ayxiseis-kai-poy-meioseis/"/>
    <meta property="og:site_name" content="europost.gr"/>
    <meta property="article:published_time" content="2019-11-19T08:45:28+00:00"/>
    <meta property="og:title" content="Έρχονται αλλαγές σε αντικειμενικές και ΕΝΦΙΑ: Δείτε που θα γίνουν αυξήσεις και που μειώσεις"/>
    <meta property="og:description" content="Όλα όσα αλλάζουν από το 2020 σε αντικειμενικές αξίες και ΕΝΦΙΑ. Πως θα επιτευχθεί η διεύρυνση της φορολογικής βάσης του ΕΝΦΙΑ κατά 20%. Αλλάζει και ο τρόπος προσδιορισμού της αξίας των ακινήτων. Συνοικίες της Αθήνας"/>
  </head>
  <body>
    <article>
      <h1>Έρχονται αλλαγές σε αντικειμενικές και ΕΝΦΙΑ: Δείτε που θα γίνουν αυξήσεις και που μειώσεις</h1>
      <address>
        <time datetime="2019-11-19T08:45:28+00:00">19 Nov 2019, 08:45</time>
      </address>
      <p>Όλα όσα αλλάζουν από το 2020 σε αντικειμενικές αξίες και ΕΝΦΙΑ. Πως θα επιτευχθεί η διεύρυνση της φορολογικής βάσης του ΕΝΦΙΑ κατά 20%. Αλλάζει και ο τρόπος προσδιορισμού της αξίας των ακινήτων. Συνοικίες της Αθήνας και προάστια όπως Γλυφάδα και Μαρούσι υποψήφιες για… αυξήσεις στις αντικειμενικές αξίες.</p>
      <p>Μέσα στους πρώτους μήνες του 2020 θα αλλάξουν οι αντικειμενικές αξίες προς την κατεύθυνση της εξίσωσης με τις εμπορικές. Η δέσμευση αυτή έχει αναληφθεί από την προηγούμενη κυβέρνηση και περιλαμβάνεται στην έκθεση της Κομισιόν που σήμερα δημοσιοποιείται.</p>
      <p>Παράλληλα η ελληνική κυβέρνηση, όπως έχουμε γράψει πρόσφατα, προκειμένου να δημιουργήσει χώρο και να προχωρήσει σε μείωση του ΕΝΦΙΑ και το 2020, όπως έχει αφήσει να εννοηθεί τόσο ο πρωθυπουργός, όσο και ο υπουργός Οικονομικών, δεσμεύεται για διεύρυνση της φορολογικής βάσης του ΕΝΦΙΑ κατά 20%, κάτι που θα επιτευχθεί μέσω της ένταξης περίπου 7.000 περιοχών στο σύστημα αντικειμενικού προσδιορισμού της αξίας των ακινήτων.</p>
      <p>Παράλληλα υπάρχει και μία ιδιαίτερα ανησυχητική εξέλιξη. Στην έκθεση της Κομισιόν αναφέρεται και σε μία από τις διατάξεις που θα περιλαμβάνονται στο φορολογικό νομοσχέδιο που θα κατατεθεί το προσεχές διάστημα στη Βουλή. Συγκεκριμένα, η Κομισιόν προειδοποιεί ότι η αναστολή του ΦΠΑ για τρία χρόνια «διακινδυνεύει να αυξήσει το μερίδιο της μαύρης οικονομίας και τίθεται υπό διερεύνηση σε σχέση με τη συμβατότητά του με το κοινοτικό δίκαιο».</p>
      <p>Αναπροσαρμογή αξιών<br/>Η αλλαγή των αντικειμενικών αξιών στοχεύει αφενός στο κλείσιμο της ψαλίδας με τις εμπορικές, αλλά η κυβέρνηση σχεδιάζει να προχωρήσει και σε αλλαγή του τρόπου προσδιορισμού της αξίας των ακινήτων. Μάλιστα σχετική διάταξη αναμένεται να κατατεθεί στο φορολογικό νομοσχέδιο.</p>
      <p>Επί της ουσίας η ένταξη περίπου 7.000 περιοχών στο σύστημα αντικειμενικού προσδιορισμού της αξίας των ακινήτων υπολογίζεται να αποφέρουν έσοδα ύψους 400-500 εκατ. ευρώ, ποσό το οποίο είναι απολύτως ρεαλιστικό αναφέρουν πηγές του υπουργείου Οικονομικών. Είναι ενδεικτικό ότι βίλα 550 τ.μ. στη Μύκονο πωλείται 3,5 εκατομμύρια ευρώ, ενώ ο ΕΝΦΙΑ είναι μόλις 1.010 ευρώ ετησίως.</p>
      <p>Τα επιπλέον έσοδα που θα προκύψουν από τις νέες εντάξεις θα χρησιμοποιηθούν για να περιορισθούν οι επιβαρύνσεις:</p>
      <p>Στις κληρονομιές και γονικές παροχές. Θα εξεταστεί η αύξηση του αφορολόγητου ορίου στη σχετική κλίμακα το οποίο σήμερα ανέρχεται στα 150.000 ευρώ ή διαφορετικά η μείωση των συντελεστών της κλίμακας.<br/>Στην κλίμακα του συμπληρωματικού φόρου του ΕΝΦΙΑ. Εξετάζονται παρεμβάσεις στην κλίμακα με αύξηση του αφορολόγητου και μείωση των συντελεστών.<br/>Στην κλίμακα του ΕΝΦΙΑ. Η αναπροσαρμογή των αντικειμενικών αξιών θα οδηγήσει σε ορισμένες περιπτώσεις στην αύξηση του ΕΝΦΙΑ. Προκειμένου να μη χαθεί η φετινή μείωση του ΕΝΦΙΑ κατά 22% μεσοσταθμικά, θα γίνουν οι απαραίτητες τροποποιήσεις έτσι ο φόρος του 2020 να παραμείνει στα ίδια τουλάχιστον επίπεδα με το 2019.<br/>Η αναπροσαρμογή των αντικειμενικών αξιών στοχεύει στο κλείσιμο της ψαλίδας μεταξύ των εμπορικών και αντικειμενικών αξιών. Με βάση τα σημερινά δεδομένα υποψήφιες για αυξήσεις είναι οι συνοικίες του κέντρου της Αθήνας όπως τα Εξάρχεια, η Κυψέλη, οι Αμπελόκηποι, τα Ιλίσια, το Παγκράτι και η Ευελπίδων.</p>
      <p>Αυξήσεις επίσης αναμένονται και σε αρκετά προάστια όπως το Μαρούσι, το Ελληνικό, το Χαλάνδρι, η Γλυφάδα. Εκτός από τις ανωτέρω περιοχές αναπροσαρμογές προς τα πάνω αναμένονται και σε πολλές από τις 4.132 περιοχές της χώρας, όπου η προηγούμενη κυβέρνηση αποφάσισε τον περασμένο Ιούνιο να κρατήσει τις τιμές στα ίδια επίπεδα προκειμένου να μην υπάρξουν επιβαρύνσεις στον ΕΝΦΙΑ.</p>
      <p>Μεγάλες αποκλίσεις καταγράφονται και στα ακριβότερα προάστια της Αττικής. Στο Παλαιό Ψυχικό, παρά τη μείωση που έγινε, η απόκλιση παραμένει σχεδόν στο 30%, στην Εκάλη στο 37% και στη Φιλοθέη στο 43,5%. Η εικόνα αυτή αποτυπώνει την πτώση των αξιών στις συγκεκριμένες περιοχές, ακριβώς ως αποτέλεσμα της υπερφορολόγησής τους και ασφαλώς και των υπόλοιπων παραγόντων που έπληξαν την αγορά ακινήτων κατά τη διάρκεια της τελευταίας δεκαετίας (ύφεση στην οικονομία, υψηλή ανεργία, έλλειψη χρηματοδότησης και μείωση της αγοραστικής δύναμης των νοικοκυριών).</p>
      <p>Πηγές του υπουργείου Οικονομικών αναφέρουν ότι ο σχεδιασμός προβλέπει και αλλαγές στον τρόπο υπολογισμού των αξιών καθώς παρατηρούνται σημαντικές στρεβλώσεις. Για παράδειγμα άλλη τιμή εφαρμόζεται για την επιβολή του ΕΝΦΙΑ και άλλη για τον υπολογισμό του φόρου μεταβίβασης, δηλαδή ένα ακίνητο φορολογείται διαφορετικά αν πρόκειται να πουληθεί και διαφορετικά αν παραμένει στην κατοχή του ιδιοκτήτη του.</p>
    </article>
  </body>
</html>