<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://oggitreviso.it/ecco-sette-studenti-trevigiani-%E2%80%9Cfuoriclasse%E2%80%9D-219497"/>
    <meta property="og:site_name" content="Oggi Treviso"/>
    <meta property="article:published_time" content="2019-11-19T08:02:55+00:00"/>
    <meta property="og:title" content="Ecco i sette studenti trevigiani “Fuoriclasse”"/>
    <meta property="og:description" content="TREVISO - I 7 trevigiani fuoriclasse sono Alberto Soldan dell’Is Galilei, Alberto Zanchin del Barsanti, Giancarlo Saran del Planck, Francesca Montellato, Daniele Furlanetto e Filippo Casarin del Da Vinci, Francesco Paronetto del Primo Levi."/>
  </head>
  <body>
    <article>
      <h1>Ecco i sette studenti trevigiani “Fuoriclasse”</h1>
      <h2>Sono tra i 78 studenti migliori d’Italia, vincitori dell’edizione 2019 del progetto dedicato alla valorizzazione dei giovani eccellenti</h2>
      <address>
        <time datetime="2019-11-19T08:02:55+00:00">19 Nov 2019, 08:02</time>
      </address>
      <p><b>TREVISO - Premiati i 7 “Fuoriclasse della Scuola” trevigiani. </b>Sono tra i 78 studenti migliori d’Italia, vincitori dell’edizione 2019, che pochi giorni fa si sono ritrovati alla Liuc – Università Cattaneo di Castellanza - per ricevere il premio che valorizza gli studenti eccellenti, un riconoscimento nato da un’intesa tra la Fondazione per l’Educazione Finanziaria al Risparmio e il Ministero dell’Istruzione con il sostegno del Museo del Risparmio, dell’Associazione Bancaria Italiana e di Confindustria.<br/><br/>I vincitori del concorso sono studentesse e studenti dell’ultimo triennio delle scuole secondarie, che si sono distinti nelle competizioni del Programma nazionale per la valorizzazione delle eccellenze: olimpiadi di astronomia, chimica, filosofia, fisica, informatica, italiano, lingue e civiltà classiche, matematica, scienze naturali, statistica, i concorsi economia e new design e la gara nazionale per gli alunni degli istituti professionali e per gli alunni degli istituti tecnici.<br/><br/><b>I 7 trevigiani fuoriclasse sono Alberto Soldan dell’Is Galilei di Conegliano, Alberto Zanchin del Barsanti, Giancarlo Saran del Planck di Treviso, Francesca Montellato, Daniele Furlanetto e Filippo Casarin del Da Vinci di Treviso, Francesco Paronetto del Primo Levi di Montebelluna. </b><br/><br/>Anche Intesa Sanpaolo è tra i sostenitori del premio che hanno donato 78 borse di studio, del valore complessivo di 156 mila euro, ma anche corsi, scambi culturali ecamp esclusivi.<br/>Anche il Wep, l’organizzazione internazionale che promuove scambi culturali e linguistici nel mondo, offre agli studenti più brillanti e meritevoli una borsa di studio del valore di mille euro, per il programma scolastico all’estero. Chiara Cecere, studentessa del Da Vinci, ha vinto una delle borse di studio per trascorrere un semestre all’estero.</p>
    </article>
  </body>
</html>