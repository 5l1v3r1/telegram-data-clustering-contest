<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lublin112.pl/niszcza-wrzucaja-do-rzeki-a-nawet-kradna-operator-systemu-rowerow-miejskich-walczy-z-wandalami/"/>
    <meta property="og:site_name" content="lublin112.pl"/>
    <meta property="article:published_time" content="2019-11-19T08:06:00+00:00"/>
    <meta property="og:title" content="Niszczą, wrzucają do rzeki, a nawet kradną. Operator systemu rowerów miejskich walczy z wandalami"/>
    <meta property="og:description" content="Operator Lubelskiego Roweru Miejskiego stara się walczyć z użytkownikami, którzy niszczą ogólnodostępne jednoślady. Sankcje są także wobec osób, które nie odstawiają rowerów do stacji, lecz porzucają jednoślady."/>
  </head>
  <body>
    <article>
      <h1>Niszczą, wrzucają do rzeki, a nawet kradną. Operator systemu rowerów miejskich walczy z wandalami</h1>
      <address>
        <time datetime="2019-11-19T08:06:00+00:00">19 Nov 2019, 08:06</time>
      </address>
      <p>
        <b>Operator Lubelskiego Roweru Miejskiego stara się walczyć z użytkownikami, którzy niszczą ogólnodostępne jednoślady. Sankcje są także wobec osób, które nie odstawiają rowerów do stacji, lecz porzucają jednoślady.</b>
      </p>
      <p>System Lubelskiego Roweru Miejskiego to 951 jednośladów, zarówno tradycyjnych, jak też tandemów i rowerów dziecięcych. Są one zlokalizowane w 97 stacjach wypożyczeń w Lublinie i Świdniku. Nie wszyscy użytkownicy jednak wykorzystują ogólnodostępne rowery zgodnie z przeznaczeniem.</p>
      <p>Wiele z nich jest niszczonych czy też porzucanych w różnych miejscach. Niejednokrotnie już informowaliśmy o miejskich rowerach leżących w rzece czy też np. wrzuconych na tory przed nadjeżdżający pociąg.</p>
      <p>Latem operator systemu, firma Nextbike Polska, uruchomiła specjalnie dedykowaną tego typu zjawiskom akcję „Zgłoś rower”. Problem ten nie dotyczy tylko Lublina, lecz również innych miast, w którym Nextbike prowadzi działalność. Osoby widząc porzucony jednoślad mogą zgłaszać jego lokalizację. Dzięki temu jest on odbierany i po przeglądzie lub jeżeli zachodzi taka potrzeba naprawie, wraca z powrotem do użytkowania. Przez pierwsze pięć miesięcy udało się w ten sposób odnaleźć ponad 330 porzuconych i skradzionych rowerów.</p>
      <p>Aplikacja webowa „Zgłoś rower” zapewnia proste i szybkie informowanie Nextbike o znalezieniu porzuconego roweru. Osoba zgłaszająca decyduje czy chce pozostać anonimowa czy też pozostawi kontakt do siebie. Ci co wybiorą drugi wariant i zostawią swój numer telefonu, ich konto, po odebraniu roweru, zostanie doładowane kwotą 5 zł. Dodatkowo nie jest konieczne podawanie adresu, gdzie znajduje się rower. Wystarczy skorzystać z opcji „Moja lokalizacja”, która automatycznie zapisze<br/>współrzędne porzuconego roweru.</p>
      <blockquote>– Pomoc i wsparcie ze strony mieszkańców są dla nas bardzo ważne. Rowery miejskie to nasze wspólne dobro. Dziękujemy tym, którzy nam pomagają o nie dbać. Zachęcamy każdego, kto zobaczy porzucony, uszkodzony rower do zgłaszania nam tego – powiedział Łukasz Dubieniecki dyrektor ds. Operacji i Utrzymania w Nextbike Polska.</blockquote>
      <p>Warto też wiedzieć, że osoby, które po wypożyczeniu jednośladu nie odstawią go do stacji, lecz np. porzucą w dowolnym miejscu, nie będą już mogły korzystać z systemu. Od początku czerwca operator założył 10 832 blokad na konta użytkowników w całym kraju. Z kolei osobom, które celowo zniszczyły bądź też uszkodziły rower, firma wystawia rachunki za ich naprawę. W tego typu sytuacjach, sprawa może zakończyć się nawet w sądzie.</p>
      <p>(fot. archiwum)</p>
    </article>
  </body>
</html>