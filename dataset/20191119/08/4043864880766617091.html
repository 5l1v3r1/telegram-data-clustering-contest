<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232379/"/>
    <meta property="og:site_name" content="Українська правда"/>
    <meta property="article:published_time" content="2019-11-19T08:01:25+00:00"/>
    <meta property="og:title" content="У Кремлі допустили зустріч Зеленського і Путіна тет-а-тет – росЗМІ"/>
    <meta property="og:description" content="У Парижі, окрім чотиристоронніх переговорів “нормандської четвірки” щодо Донбасу, може відбутися і двостороння зустріч Владіміра Путіна і Володимира Зеленського."/>
  </head>
  <body>
    <article>
      <h1>У Кремлі допустили зустріч Зеленського і Путіна тет-а-тет – росЗМІ</h1>
      <address>
        <time datetime="2019-11-19T08:01:25+00:00">19 Nov 2019, 08:01</time>
      </address>
      <p>У Парижі, окрім чотиристоронніх переговорів "нормандської четвірки" щодо Донбасу, може відбутися і двостороння зустріч Владіміра Путіна і Володимира Зеленського.</p>
      <p>Про це російському виданню "<a href="https://www.kommersant.ru/doc/4163572">Коммерсантъ</a>" заявило джерело, яке займається українським напрямом в російських держструктурах.</p>
      <p>"Все буде залежати від фону. За три тижні багато що може статися. Але зверніть увагу, що Зеленський не допускає жорстких висловлювань на адресу Москви, намагається висловлюватися нейтрально ", - сказав співрозмовник.</p>
      <p>Він також зазначив, що повернення Кремлем трьох українських суден напередодні, а також обмін полоненими у вересні покращує фон для майбутніх переговорів "четвірки" у Парижі.</p>
      <p>Разом з тим інше джерело видання зазначило, що зустріч віч-на-віч не планується і не розглядається Москвою.</p>
      <p>"За підсумками саміту буде сухий документ. Він уже готовий", - сказав співрозмовник, проте не став категорично виключати ймовірність розмови тет-а-тет між російським і українським президентами.</p>
      <p>У п'ятницю стало відомо, що зустріч в "нормандському форматі" на найвищому рівні <a href="https://www.eurointegration.com.ua/news/2019/11/15/7103104/">відбудеться</a> 9 грудня в Парижі. Вчора речник Кремля Дмітрій Пєсков підтвердив домовленість щодо дати.</p>
      <p>Напередодні проведення "нормандського саміту" Росія <a href="https://www.pravda.com.ua/news/2019/11/18/7232285/">передала</a> Україні кораблі, захоплені в Керченській протоці в листопаді 2018 року.</p>
      <p>Путін та Макрон напередодні телефоном обговорили підготовку до саміту. Макрон, серед іншого, <a href="https://www.eurointegration.com.ua/news/2019/11/18/7103180/">привітав</a> повернення в Україну суден.</p>
      <p>
        <a href="https://www.eurointegration.com.ua/news/2019/11/19/7103193/">Європейська правда</a>
      </p>
      <related>
        <a href="https://www.pravda.com.ua/news/2019/11/18/7232353/"/>
        <a href="https://www.pravda.com.ua/news/2019/11/18/7232299/"/>
        <a href="https://tabloid.pravda.com.ua/person/5dd27e50ae1ad/"/>
      </related>
    </article>
  </body>
</html>