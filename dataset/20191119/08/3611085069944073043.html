<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportazinas.com/vef-riga-aizvadis-fiba-cl-speli/"/>
    <meta property="og:site_name" content="Sportazinas.com"/>
    <meta property="article:published_time" content="2019-11-19T08:49:10+00:00"/>
    <meta property="og:title" content="“VEF Rīga” aizvadīs FIBA ČL spēli"/>
    <meta property="og:description" content="Latvijas čempione basketbolā “VEF Rīga” šodien Starptautiskās Basketbola federācijas (FIBA) Čempionu līgas grupu turnīra sestajā mačā spēkosies ar apakšgrupas līderi un šī turnīra pirmo uzvarētāju Tenerifes “Iberostar” no Spānijas."/>
  </head>
  <body>
    <article>
      <h1>“VEF Rīga” aizvadīs FIBA ČL spēli</h1>
      <address><time datetime="2019-11-19T08:49:10+00:00">19 Nov 2019, 08:49</time> by <a rel="author" href="https://www.sportazinas.com/author/leta/" target="_blank">LETA</a></address>
      <p>Latvijas čempione basketbolā “VEF Rīga” šodien Starptautiskās Basketbola federācijas (FIBA) Čempionu līgas grupu turnīra sestajā mačā spēkosies ar apakšgrupas līderi un šī turnīra pirmo uzvarētāju Tenerifes “Iberostar” no Spānijas.</p>
      <p>Mačs “Arēnā Rīga” sāksies plkst.19, un tiešraidē to pārraidīs kanāls “Best4Sport TV”.</p>
      <p>Rīdzinieki turnīru sāka ar uzvaru, bet nākamajās četrās spēlēs cietuši zaudējumus, pagājušajā trešdienā ar 55:76 piekāpjoties Bambergas “Brose” komandai. Turpretī “Iberostar” svinējusi uzvaras visās piecās spēlēs.</p>
      <p>C apakšgrupā Tenerifes “Iberostar” ir līdere ar piecām uzvarām, otrā ar četriem panākumiem ir Nimburkas ERA, bet pa trim uzvarām ir “Ņižņij Novgorod”, Peristeri “Winmasters” un Bambergas “Brose” komandām. Tālāk ar vienu uzvaru seko “Gaziantep” un “VEF Rīga”, bet piecas neveiksmes piedzīvojusi Baras “Mornar” vienība.</p>
      <p>“VEF Rīga” komanda iepriekšējā mačā uzvarēja savu principiālo pretinieci “Ventspili” un ar astoņām uzvarām astoņās spēlēs atrodama Latvijas-Igaunijas līgas līderpozīcijā. Tenerifes basketbolisti spēcīgajā Spānijas līgā deviņos mačos tikuši pie piecām uzvarām, kas dod ceturto vietu.</p>
      <p>Kanāriju salu komanda 2017.gadā kļuva par FIBA Čempionu līgas pirmās sezonas uzvarētāju, bet šogad ieguva sudrabu. “Iberostar” komanda dibināta 1994.gadā, apvienojoties trim vietējām vienībām. No ceturtās līgas tā pakāpeniski kāpa pa Spānijas basketbola hierarhijas kāpnēm līdz 2012.gadā izcīnīja vietu ACB.</p>
      <p>“VEF Rīga” Vecā kontinenta klubu turnīros iepriekšējo reizi piedalījās 2014./2015.gada sezonā, kad spēlēja ULEB Eirokausā, un šajā turnīrā debitē.</p>
      <p>Čempionu līgas turnīrā tiek aizvadīta ceturtā sezona, un iepriekš no Latvijas šajās sacensībās piedalījusies tikai “Ventspils” vienība. Tikai pirmajā gadā ventspilnieki iekļuva izslēgšanas spēļu pirmajā kārtā, nākamajās divās sezonās grupā ierindojoties attiecīgi piektajā un sestajā vietā un turpinot cīņu FIBA Eiropas kausā.</p>
      <p>Šogad četrās grupās spēlēs pa astoņām komandām, no kurām četras labākās iekļūs nākamajā kārtā, bet katras grupas četrām pēdējām vienībām turnīrs būs beidzies.</p>
      <p>Aizvadītajā sezonā par FIBA Čempionu līgas uzvarētāju kļuva Itālijas klubs Boloņas “Segafredo Virtus”.</p>
      <p>“VEF Rīga” komandā startam FIBA Čempionu līgā pieteikti: Jānis Blūms, Artūrs Kurucs, Kristaps Mediss, Roberts Freimanis, Oskars Hlebovickis, Viktors Iļjins, Verners Kohs un Roberts Stumbris, kā arī amerikāņu basketbolists Lesters Medfords, soms Aleksanders Madsens un horvāts Kristijans Krajina. Uz pārbaudes laiku pievienojies 28 gadus vecais amerikāņu saspēles vadītājs Havjērs Temss.</p>
      <p>Komandu vada galvenais treneris Jānis Gailītis, viņam asistē Jevgeņijs Kosuškins un Dāvis Čoders, kā arī fiziskās sagatavošanas treneris Oskars Ernšteins.</p>
    </article>
  </body>
</html>