<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.24sports.com.cy/gr/sports/alla-spor/alla-spor-diethni-diorganwseis/diethni-diorganwseis-tennis/o-anthropos-piso-apo-ton-pagdati-kai-tsitsipa"/>
    <meta property="og:site_name" content="24sports.com.cy"/>
    <meta property="article:published_time" content="2019-11-19T08:22:00+00:00"/>
    <meta property="og:title" content="Ο άνθρωπος πίσω από τον Παγδατή και Τσιτσιπά"/>
    <meta property="og:description" content="Όλος ο κόσμος συζητά από την Κυριακή την ιστορική επιτυχία του Στέφανου Τσιτσιπά να κατακτήσει το ATP Finals. Υπάρχει ένα άτομο που ήταν σίγουρος ότι ο Έλληνας τενίστας θα κατακτούσε μία μεγάλη διοργάνωση και όχι μόνο:"/>
  </head>
  <body>
    <article>
      <h1>Ο άνθρωπος πίσω από τον Παγδατή και Τσιτσιπά</h1>
      <h2>Τίποτα δεν είναι τυχαίο στον αθλητισμό</h2>
      <address><time datetime="2019-11-19T08:22:00+00:00">19 Nov 2019, 08:22</time> by <a rel="author">Ονησίφορος Σταύρου</a></address>
      <p>Όλος ο κόσμος συζητά από την Κυριακή την ιστορική επιτυχία του Στέφανου Τσιτσιπά να κατακτήσει το ATP Finals. Υπάρχει ένα άτομο που ήταν σίγουρος ότι ο Έλληνας τενίστας θα κατακτούσε μία μεγάλη διοργάνωση και όχι μόνο:</p>
      <p>«Φυσικά και μπορεί να κατακτήσει το Australian Open ο Στέφανος (σ.σ.: Τσιτσιπάς). Αλλά ακόμα κι αν δεν κατακτήσει τον τίτλο φέτος, αυτό θα συμβεί στο άμεσο μέλλον».</p>
      <p>Τα λόγια ανήκουν στον Πατρίκ Μουράτογλου, τον Ελληνογάλλο προπονητή τένις που έχει συνδράμει στην απογείωση του Έλληνα τενίστα. Μία τοποθέτηση που έκανε αρχές του χρόνου και λίγους μήνες μετά βλέπει τον Στέφανο να ανεβαίνει την κορυφή.</p>
      <p>«Τι μέρα. Τι εβδομάδα. Τι χρονιά. Τι έχουμε ζήσει τα τελευταία πέντε χρόνια μαζί με ολόκληρη την ομάδα της ακαδημίας. Και μόλις αρχίσαμε», έγραφε χθες στον προσωπικό του λογαριασμό στο twitter.</p>
      <p>Ποιος είναι όμως ο 48χρονος (γεννηθείς στις 8 Ιουνίου 1970) προπονητής, που είχε πρώτο «πελάτη» του τον Μάρκο Παγδατή και ουσιαστικά αναγέννησε τη Σερένα Γουίλιαμς;</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglou4_0.jpg"/>
      </figure>
      <p>Ξεκίνησε να φοιτά σε μία εμπορική σχολή, ωστόσο την εγκατέλειψε μόλις μετά από έναν χρόνο και αναγκάστηκε να ζητήσει δουλειά από τον... πατέρα του. Όπως έχει πει ο Πατρίκ, «κρατούσα λογιστικά βιβλία, έκανα διαχειριστικούς ελέγχους, κάποιες μισθώσεις ακινήτων. Έπαιρνα τα λιγότερα λεφτά από όλους, 1.500 φράγκα τον μήνα. Η δουλειά μού άρεσε, αλλά δεν μπορούσα να βλέπω τον εαυτό μου να κάνει αυτό για πάντα».</p>
      <p>
        <b>Έτσι ξεκίνησαν όλα</b>
      </p>
      <p>Ο Πατρίκ Μουράτογλου είναι γιος του επιτυχημένου Έλληνα επιχειρηματία Πάρη Μουράτογλου (ιδρυτή του ομίλου Energies en France, της εταιρείας Compagnie Generale des Eaux, της Sithe στις ΗΠΑ και της SIIF Energies, η οποία μετονομάστηκε το 2004 σε EDF Energies Nouvelles), που σε ηλικία 11 ετών έφυγε από την Ελλάδα μαζί με την οικογένειά του για να εγκατασταθούν στη Γαλλία.</p>
      <p>Έτσι, ο Πατρίκ γεννήθηκε στη Γαλλία και είναι ο πρωτότοκος γιος του Πάρη Μουράτογλου και της Γαλλίδας συζύγου του. Από πολύ μικρή ηλικία (4 ετών) άρχισε να ασχολείται με το τένις, φτάνοντας στην εφηβεία του να γίνει το Νο 6 της Γαλλίας. Τότε ακριβώς ήταν που -και με την πίεση του πατέρα του- αποφάσισε να αφήσει τον αθλητισμό κατά μέρος και να σπουδάσει.</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglopu10_0.jpg"/>
      </figure>
      <p>
        <b>Ο πρώτος «πελάτης»</b>
      </p>
      <p>Έτσι, αποφάσισε να δοκιμάσει τις δυνάμεις του στον χώρο του τένις και πάλι, αλλά αυτή τη φορά από διαφορετική οπτική γωνία. Μία ακαδημία τένις ήταν το όνειρό του, το οποίο έγινε πραγματικότητα το 1996, με την ίδρυση της Mouratoglou Tennis Academy.</p>
      <p>Ο πρώτος μαθητής της ακαδημίας ήταν ο γνωστός Κύπριος τενίστας Μάρκος Παγδατής. Τον ανέλαβε σε ηλικία 13 ετών, ταξιδεύοντας μέχρι τη χώρα μας για να πείσει τους γονείς τού Μάρκου να τον πάρει μαζί του στο Παρίσι. Όπως και έγινε. </p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglou_pagdatis.jpg"/>
      </figure>
      <p>Η συνεργασία τους οδήγησε σε θεαματικά αποτελέσματα, με τον Παγδατή να φτάνει στον τελικό του Aυστραλιανού Όπεν το 2006 (χάνοντας από τον Ρότζερ Φέντερερ, που απέκλεισε ο Τσιτσιπάς φέτος) και στα ημιτελικά του Γουίμπλεντον την ίδια χρονιά, όντας στο Νο 8 της παγκόσμιας κατάταξης. Ο Πατρίκ, από την πλευρά του, γίνεται γνωστός σε όλο τον κόσμο και χιλιάδες παιδιά συρρέουν στην ακαδημία του κυνηγώντας το όνειρο. Πλέον, 13 χρόνια μετά, οι δυο τους δεν έχουν καμία επικοινωνία.</p>
      <p>
        <b>Η αναγέννηση της Σερένα</b>
      </p>
      <p>Ακόμα πιο γνωστός, πάντως, ο 48χρονος προπονητής έγινε όταν ανέλαβε τη Σερένα Γουίλιαμς. Το 2012, η Αμερικανίδα τενίστρια ήταν σε άθλια κατάσταση, βαδίζοντας από ήττα σε ήττα και μην μπορώντας να ανακάμψει.</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglou2_0.jpg"/>
      </figure>
      <p>Η απόφασή της να απευθυνθεί στον Μουράτογλου θα είναι ευεργετική: Ο Ελληνογάλλος θα την «αναστήσει» και από εκεί που αποκλειόταν από νωρίς στα Γκραντ Σλαμ (όπως έγινε στο Ρολάν Γκαρός το 2012, όταν αποκλείστηκε από τον α' γύρο), η Σερένα θα ξεκινήσει ένα εντυπωσιακό σερί που θα τη φέρει στο Νο 1 της παγκόσμιας κατάταξης.</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglpu1_0.jpg"/>
      </figure>
      <p>Μέσα σε 7 χρόνια, η Αμερικανίδα τενίστρια, που ακόμα προπονείται με τον Πατρίκ, θα κατακτήσει 10 τίτλους Γκραν Σλαμ (σε Γουίμπλεντον, Ρολάν Γκαρός, Αμερικανικό Όπεν και Αυστραλιανό Όπεν), θα κερδίσει χρυσό μετάλλιο στους Ολυμπιακούς Αγώνες του Λονδίνου... και έπεται συνέχεια.</p>
      <p>
        <b>Τσιτσιπάς, το επόμενο πρότζεκτ</b>
      </p>
      <p>Το νέο μεγάλο πρότζεκτ του 48χρονου προπονητή είναι, φυσικά, ο Στέφανος Τσιτσιπάς. Η «γνωριμία» τους έγινε μέσω... YouTube. Όπως έχει πει ο ίδιος ο Πατρίκ, «βρήκα τον Στέφανο μέσω ενός βίντεο στο YouTube. Δεδομένης της ελληνικής καταγωγής του πατέρα μου, είμαι πάντα ενθουσιώδης όταν ακούω για καλούς, ανερχόμενους παίκτες από την Ελλάδα. Τον είδα, επικοινώνησα μαζί του και από τότε ο Στέφανος προπονείται στην ακαδημία μου».</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglopu9.jpg"/>
      </figure>
      <p>Και είναι αποφασισμένος να τον οδηγήσει στην κορυφή, πιστεύοντας πολύ στις ικανότητες του 20χρονου Έλληνα τενίστα. «Πιστεύει στον εαυτό του και θέλει να πάει όσο πιο μακριά μπορεί. Δουλεύει σκληρά και είναι ανταγωνιστικός με όλη τη δύναμη της ψυχής του. Παίζει εξαιρετικό τένις και έχει λαμπρό μέλλον», έχει δηλώσει χαρακτηριστικά ο Μουράτογλου για τον Τσιτσιπά, πριν από δέκα μήνες. </p>
      <figure>
        <img src="https://www.24sports.com.cy/assets/modules/wnp/articles/201911/315487/editor/mouratoglopu13.jpg"/>
      </figure>
      <p>Και μετά τη μεγαλειώδη νίκη του Στέφανου επί του Φέντερερ πριν μερικούς μήνες είχε σημειώσει: «Είναι η μεγαλύτερη νίκη της καριέρας του. Το γεγονός ότι νίκησε τον Φέντερερ σε Γκραντ Σλαμ κάνει ακόμα μεγαλύτερη τη νίκη. Ο Στέφανος ποτέ δεν με έχει απογοητεύσει. Δεν τον έχω δει ποτέ να παραιτείται, σε κανέναν αγώνα. Είναι μαχητής και προοδεύει γρηγορότερα απ' ό,τι περίμενα».</p>
      <p>
        <b>Η Ελλάδα στην καρδιά του</b>
      </p>
      <p>Ο ίδιος πάντως δεν ξεχνά να μιλήσει και για την Ελλάδα, τη χώρα στην οποία γεννήθηκε και μεγάλωσε ο πατέρας του. «Θεωρώ ότι υπάρχει ένα μεγάλο κομμάτι Ελλάδας μέσα μου. Η ιδιοσυγκρασία μου είναι μάλλον ελληνική, παρά γαλλική», έχει πει ο 48χρονος.</p>
      <figure>
        <img src="https://www.24sports.com.cy/assets/modules/wnp/articles/201911/315487/editor/185.jpg"/>
      </figure>
      <p>Για να συμπληρώσει: «Μου αρέσει πολύ να έχω φίλους στο σπίτι, ενίοτε μπορώ να γίνω θορυβώδης, μου αρέσει πολύ να είμαι στοργικός και γενναιόδωρος με τους δικούς μου... Η Ελλάδα είναι πατρίδα μου, όπως και η Γαλλία. Μπορεί να μεγάλωσα στη Γαλλία με μητέρα Γαλλίδα, αλλά κατά το ήμισυ αισθάνομαι Έλληνας».</p>
    </article>
  </body>
</html>