<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnnturk.com/dunya/abdli-siyasetcilerden-yonetimin-bati-seria-kararina-tepki"/>
    <meta property="og:site_name" content="CNN Türk"/>
    <meta property="article:published_time" content="2019-11-19T08:32:56+00:00"/>
    <meta property="og:title" content="ABD'li siyasetçilerden yönetimin Batı Şeria kararına tepki"/>
    <meta property="og:description" content="ABD'li siyasetçiler ve yetkililer, Trump..."/>
  </head>
  <body>
    <article>
      <h1>ABD'li siyasetçilerden yönetimin Batı Şeria kararına tepki</h1>
      <h2>ABD'li siyasetçiler ve yetkililer, Trump yönetiminin işgal altındaki Batı Şeria'da yer alan Yahudi yerleşim birimlerini artık yasa dışı olarak görmediklerini duyurmasına tepki gösterdi.</h2>
      <address><time datetime="2019-11-19T08:32:56+00:00">19 Nov 2019, 08:32</time> by <a rel="author">AA</a></address>
      <p><a href="https://www.cnnturk.com/haberleri/abd">ABD</a>'de 2020'de yapılacak başkanlık seçimlerinin aday adaylarından Vermont Senatörü <a href="https://www.cnnturk.com/haberleri/bernie-sanders">Bernie Sanders</a>, <a href="https://www.cnnturk.com/haberleri/twitter">Twitter</a>'dan ABD yönetiminin kararına tepkisini dile getirdi.</p>
      <p>Sanders, "İşgal altındaki topraklardaki Yahudi yerleşimleri yasa dışıdır. Bu uluslararası hukukta ve birçok Birleşmiş Milletler kararında açıkça belirtilmiştir. Donald Trump, bir kez daha ABD'yi izole etmekte ve aşırılıkçı tabanını tatmin etme uğruna diplomasiyi baltalamaktadır." ifadelerini kullandı.</p>
      <p>
        <b><a href="https://www.cnnturk.com/haberleri/ilhan-omar">ILHAN OMAR</a>, KARARA MARTIN LUTHER KING'İN SÖZLERİYLE TEPKİ GÖSTERDİ</b>
      </p>
      <p>Öte yandan ABD Kongresinin ilk Müslüman kadın vekillerinden Ilhan Omar da, söz konusu karara ilişkin Twitter üzerinden açıklama yaptı.</p>
      <p>Açıklamasında, Martin Luther King'in "Her şeyin sonunda, düşmanlarımızın sözlerini değil, dostlarımızın sessizliğini hatırlayacağız." sözlerine yer veren Omar, "Yahudi yerleşimleri uluslararası hukuku, ABD'nin on yıllardır süregelen dış politikasını ve Filistin halkınının insan haklarını ihlal etmektedir. Barış ihtimaline inanan herkes şu anda sesini yükseltmelidir." çağrısı yaptı.</p>
      <p>ABD Dışişleri Bakanlığının eski üst düzey Orta Doğu Yetkilisi Gerald Feierstein, Politico'ya yaptığı açıklamada, Yahudi yerleşimlerinin uluslararası hukukun açık bir ihlali olduğunu vurgulayarak, "ABD'nin bu kararı, Trump yönetiminin uluslararası toplumun durduğu noktadan ve ABD'nin 1967'den bu yana sürdürdüğü politikadan tamamen uzaklaştığını göstermektedir." yorumunda bulundu.</p>
      <related>
        <h4>ilgili haberler</h4>
        <a href="https://www.cnnturk.com/dunya/abdli-unlu-milyarderin-olumunde-dosya-genisledi-hapishane-gorevlileri-yargilanacak"/>
        <a href="https://www.cnnturk.com/dunya/ruhaniden-abdye-yaptirimlari-daha-fazla-surduremezler"/>
        <a href="https://www.cnnturk.com/dunya/trumpin-affina-bmden-tepki"/>
      </related>
    </article>
  </body>
</html>