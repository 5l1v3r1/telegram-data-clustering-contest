<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/i-poleodomiki-apraxia-chronon-prokalei-sobara-problimata.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T08:12:00+00:00"/>
    <meta property="og:title" content="Η πολεοδομική απραξία χρόνων προκαλεί σοβαρά προβλήματα"/>
    <meta property="og:description" content="ΑΝΑΓΚΑΙΑ Η ΑΜΕΣΗ ΕΚΠΟΝΗΣΗ ΤΧΣ ΚΑΙ ΠΟΛΕΟΔΟΜΙΚΟΥ ΣΧΕΔΙΟΥ  Συναντήσεις του συλλόγου οικοπεδούχων εκτός σχεδίου με δήμαρχο και βουλευτές"/>
  </head>
  <body>
    <article>
      <h1>Η πολεοδομική απραξία χρόνων προκαλεί σοβαρά προβλήματα</h1>
      <address>
        <time datetime="2019-11-19T08:12:00+00:00">19 Nov 2019, 08:12</time>
      </address>
      <p>
        <b>ΑΝΑΓΚΑΙΑ Η ΑΜΕΣΗ ΕΚΠΟΝΗΣΗ ΤΧΣ ΚΑΙ ΠΟΛΕΟΔΟΜΙΚΟΥ ΣΧΕΔΙΟΥ</b>
        <b> </b>
      </p>
      <ul>
        <li>
          <b>Συναντήσεις του συλλόγου οικοπεδούχων εκτός σχεδίου με δήμαρχο και βουλευτές</b>
        </li>
      </ul>
      <p>Η πολεοδομική απραξία χρόνων έχει προκαλέσει σοβαρά προβλήματα στην πόλη του Ρεθύμνου, που αναπτύχθηκε ραγδαία χωρίς σχέδιο και σήμερα φυσικά οι συνέπειες αποτυπώνονται στην καθημερινότητα όλων. Το πρόβλημα στέγης είναι ένα από τα σοβαρά προβλήματα που υπάρχουν και φυσικά σε αυτό προστίθενται η άναρχη δόμηση, η έλλειψη ελεύθερων χώρων και χώρων στάθμευσης στις γειτονιές εκτός του κέντρου, που οικοδομήθηκε με το παλιό σχέδιο πόλης.</p>
      <p>Αυτή η απραξία πρέπει να τελειώσει λένε τα μέλη του Συλλόγου Οικοπεδούχων εκτός σχεδίου πόλης, που πιέζουν δήμο και πολιτεία να κάνουν ό,τι είναι απαραίτητο ώστε να προχωρήσει αρχικά το Τοπικό Χωρικό Σχέδιο, το σχέδιο πολεοδόμησης και το ΓΠΣ. Γι’ αυτό το λόγο ήδη έκαναν μία συνάντηση με τον δήμαρχο Ρεθύμνου <b>Γιώργη Μαρινάκη </b>και τον βουλευτή του ΣΥΡΙΖΑ, πρώην υπουργό <b>Ανδρέα Ξανθό, </b>ενώ εκκρεμεί συνάντηση με τον υφυπουργό Μεταφορών <b>Γιάννη Κεφαλογιάννη.</b></p>
      <p>Το αποτέλεσμα των συναντήσεων περιέγραψε στον Team FM ο πρόεδρος του συλλόγου οικοπεδούχων εκτός σχεδίου <b>Μανώλης Κρεβατσούλης </b>που τόνισε για μία ακόμα φορά την ανάγκη να προχωρήσει ο πολεοδομικός σχεδιασμός.</p>
      <p><i>«Εκφράσαμε τόσο στον δήμαρχο όσο και στον βουλευτή κ. Ξανθό τα παράπονα μας, γιατί έχει καθυστερήσει επί πολλά χρόνια και δεν έχει γίνει καμία καινούρια ένταξη στο σχέδιο πόλης και μετά από αυτό είπαμε τις ανάγκες που έχουμε σήμερα ως Ρέθυμνο, τα τεράστια προβλήματα που υπάρχουν στην εξεύρεση νέων οικοπέδων, στα πολεοδομικά προβλήματα που υπάρχουν στα ήδη υφιστάμενα ελάχιστα οικόπεδα, που είναι μέσα στο σχέδιο πόλης και γιατί είναι απόλυτα απαραίτητη η άμεση ένταξη μεγάλων περιοχών στο σχέδιο πόλης, ώστε να ξεμπλοκάρει το οικοδομικό σύστημα», </i>σχολίασε ο κ. Κρεβατσούλης, ο οποίος πρόσθεσε: <i>«Ξεκινήσαμε φυσικά από τα μεγάλα προβλήματα στέγασης που υπάρχουν αυτή τη στιγμή στο δήμο μας και όχι μόνο για τους φοιτητές ή για τους ξένους, αλλά και για τους ίδιους τους ρεθυμνιώτες».</i></p>
      <p><i>«Δεν μας ενδιαφέρει η οικοπεδοποίηση περιοχών, αλλά να γίνει ένα σωστό, οργανωμένο σχέδιο πόλης, ώστε να μην βρούμε ξανά μπροστά μας τα προβλήματα του παρελθόντος, όπως άσχημη ρυμοτομία, να μην υπάρχουν ελεύθεροι χώροι, να υπάρχουν προβλήματα στάθμευσης και κυκλοφορίας», </i>συνέχισε ο ίδιος και έκανε σαφές τι είναι αυτό που απαιτείται: <i>«Αυτή τη στιγμή πρέπει να γίνει το ΤΧΣ (Τοπικό Χωρικό Σχέδιο), το οποίο είναι η επόμενη μέρα του Γενικού Πολεοδομικού Σχεδίου. Πάρα πολλά στοιχεία που θέλουμε, υφίστανται με το ΓΠΣ. Βέβαια, τα περισσότερα στοιχεία θα τα ορίσει το ΤΧΣ, το οποίο θα έχει μία διάρκεια 36 μηνών και αμέσως μετά θα ακολουθήσει το σχέδιο πολεοδόμησης και θα έχουμε μετά όλες τις λεπτομέρειες του σχεδίου πόλεως.</i></p>
      <p>
        <i>Ήταν και οι δύο, δήμαρχος και κ. Ξανθός, ιδιαίτερα θετικοί και ορίστηκε ήδη από το δήμο η επιτροπή διαβούλευσης και θα συνεδριάσει την επόμενη εβδομάδα  και εκεί θα γίνει η πρώτη συζήτηση».</i>
      </p>
      <p>
        <i> </i>
        <b>ΣΤΟ ΣΗΜΕΙΟ ΜΗΔΕΝ</b>
      </p>
      <p>
        <b>Παρότι συζητάμε την ανάγκη πολεοδόμησης δεκαετίες, εντούτοις μέχρι στιγμής δεν έχει γίνει τίποτα επί της ουσίας. Και αν σήμερα ξεκινήσει η σύνταξη του ΤΧΣ και ακολούθως του πολεοδομικού σχεδίου, είναι σαφές ότι δεν θα έχουμε πολεοδομική συγκρότηση πριν το πέρας μίας πενταετίας…</b>
      </p>
      <p><b>«</b>Αυτή τη στιγμή βρισκόμαστε στο σημείο μηδέν. Μέχρι στιγμής δεν έχει γίνει τίποτα, πέρα από το ΓΠΣ, που ξεκίνησε το 2005, ολοκληρώθηκε και υπογράφηκε το τέλος του 2011. Από εκεί και μετά δεν έχει γίνει καμία πράξη. Το θετικό είναι ότι έχουμε μία νομοθεσία του 2018 που ορίζει τον τρόπο σύνταξης των ΤΧΣ, καθώς και της πολεοδόμησης. Πρέπει λοιπόν να ξεκινήσει η διαδικασία αυτή και για πρώτη φορά βλέπουμε το πρώτο βήμα και ο σύλλογος οικοπεδούχων πιέζοντας αλλά και θέλοντας ο δήμος, έχει συσταθεί η πρώτη επιτροπή διαβούλευσης του δήμου που θα συνεδριάσει την ερχόμενη εβδομάδα.  Πιστεύω ότι αυτό αποτελεί την αφετηρία», κατέληξε ο κ. Κρεβατσούλης.</p>
      <p>Στο μεταξύ, ο σύλλογος έχει σκοπό «αμέσως μετά τις γιορτές των Χριστουγέννων να κάνουμε μία μεγάλη συγκέντρωση όλων των ιδιοκτητών για να τους ενημερώσουμε επ ακριβώς τι σημαίνει ΤΧΣ, τι σημαίνει σχέδιο πολεοδόμησης. Να τους ενημερώσουμε για τις εισφορές τους, σε γη, σε χρήμα, πότε πρέπει να δοθούν, τι ποσοστά δίνει ο καθένας και όλα τα σχετικά».</p>
    </article>
  </body>
</html>