<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828026.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T08:56:00+00:00"/>
    <meta property="og:title" content="حمایت آمریکا از اغتشاشات در ایران"/>
    <meta property="og:description" content="به گزارش فارس، «برایان هوک» نماینده ویژه رئیس‌جمهور آمریکا و رئیس «گروه اقدام ایران» در وزارت خارجه ایالات متحده بامداد سه‌شنبه ضمن تکرار اتهامات بی‌اساس علیه جمهوری اسلامی، طی اظهاراتی مداخله‌جویانه گفت واشنگتن قویاً از اغتشاشات و آشوب‌ها در این کشور حمایت می‌کند."/>
  </head>
  <body>
    <article>
      <h1>حمایت آمریکا از اغتشاشات در ایران</h1>
      <address>
        <time datetime="2019-11-19T08:56:00+00:00">19 Nov 2019, 08:56</time>
      </address>
      <p>رئیس گروه اقدام علیه ایران در وزارت خارجه آمریکا نیز از اغتشاشات و آشوب‌ها در ایران حمایت کرد.</p>
      <p>به گزارش فارس، «برایان هوک» نماینده ویژه رئیس‌جمهور آمریکا و رئیس «گروه اقدام ایران» در وزارت خارجه ایالات متحده بامداد سه‌شنبه ضمن تکرار اتهامات بی‌اساس علیه جمهوری اسلامی، طی اظهاراتی مداخله‌جویانه گفت واشنگتن قویاً از اغتشاشات و آشوب‌ها در این کشور حمایت می‌کند.</p>
      <p>هوک در مصاحبه با شبکه «اسکای‌نیوز» با بیان اینکه ایران باید حمایت از گروه‌های مقاومت منطقه‌ای را قطع کند، سعی کرد اعتراضات عراقی‌ها به فساد دولتی در کشورشان را به شکل دیگری جلوه دهد: «مردم عراق خواستار پایان یافتن تسلط ایران بر کشورشان هستند».</p>
      <p>وی با ادعای اینکه ایران اکنون «بهای توطئه‌پردازی علیه دیگر کشورها را می‌پردازد، افزود: «تظاهرات در عراق و لبنان نشان داد که سیاست رژیم ایران در صدور انقلاب رد شده است».</p>
      <p>این مقام آمریکایی همچنین با ادعای اینکه «رژیم ایران نتوانسته به وظایف خود عمل کند» و همین مردم را خسته کرده، صریحاً گفت که از اغتشاشات و آشوب‌ها در ایران حمایت می‌کنند.</p>
      <p>پیش از این هم دولت‌های آمریکا، فرانسه و آلمان در بیانیه‌هایی مداخله‌جویانه از ناآرامی‌های اخیر در برخی مناطق در ایران حمایت کرده و توقف مقابله با ناآرامی‌ها را خواستار شده بودند.</p>
      <p>همچنین «مایک پامپئو» وزیر امور خارجه آمریکا روز شنبه در توییتی مدعی حمایت واشنگتن از مردم ایران شد. وی در این توییت نوشت که آمریکا صدای مردم ایران را شنیده و از آنها حمایت می‌کند. پامپئو در حالی این پیام را منتشر می‌کند که دولت «دونالد ترامپ» رئیس جمهور آمریکا تحریم‌های گسترده‌ای علیه مردم ایران وضع کرده و حتی از افول وضعیت اقتصادی مردم ایران ابراز خرسندی کرده است.</p>
      <p>«لن کودوروسکی» مشاور ارشد امور عمومی وزارت خارجه آمریکا نیز در دخالتی آشکار در امور داخلی ایران، از آشوبگران خواست فیلم‌هایی را از ناآرامی‌های اخیر در ایران برای وی ارسال کنند.</p>
    </article>
  </body>
</html>