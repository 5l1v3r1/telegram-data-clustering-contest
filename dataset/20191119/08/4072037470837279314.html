<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/actualitate/inselaciune-si-uz-de-fals-perchezitii-domiciliare-la-domiciliul-declarat-si-la-alte-imobile-ale-unui-fost-functionar-public-705500.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-19T08:54:00+00:00"/>
    <meta property="og:title" content="Înșelăciune și uz de fals. Percheziții domiciliare. Fostul director Transelectrica a fost reținut"/>
    <meta property="og:description" content="Biroul de informare si relatii publice din cadrul Parchetului de pe langa Inalta Curte de Casatie si Justitie este imputernicit sa aduca la cunostinta opiniei publice urmatoarele In cursul ..."/>
  </head>
  <body>
    <article>
      <h6 class="kicker">UPDATE</h6>
      <h1>Înșelăciune și uz de fals. Percheziții domiciliare. Fostul director Transelectrica a fost reținut </h1>
      <address><time datetime="2019-11-19T08:54:00+00:00">19 Nov 2019, 08:54</time> by <a rel="author">Cătălina BĂLTĂREȚU, Silvia-Costina NICOLA</a></address>
      <p>
        <a href="https://www.ziuaconstanta.ro/stiri/actualitate/inselaciune-si-uz-de-fals-perchezitii-domiciliare-la-domiciliul-declarat-si-la-alte-imobile-ale-unui-fost-functionar-public-705500.html?imagini=1#scroll">🖼️ Galerie foto (1)</a>
      </p>
      <p>Biroul de informare și relații publice din cadrul Parchetului de pe lângă Înalta Curte de Casație și Justiție este împuternicit să aducă la cunoștința opiniei publice următoarele:<br/><br/>În cursul zilei de azi, 19 noiembrie 2019, ofițeri de poliție din cadrul Direcției de Investigare a Criminalității Economice a Inspectoratului General al Poliției Române, sub coordonarea procurorului de caz din cadrul Parchetului de pe lângă Înalta Curte de Casație și Justiție – Secția de urmărire penală și criminalistică, efectuează trei percheziții domiciliare în municipiul București și județul Ilfov, la domiciliul declarat și la alte imobile deținute de un fost funcționar public.<br/><br/>În cauză se efectuează cercetări sub aspectul săvârșirii infracțiunilor de înșelăciune și uz de fals, constând în modalitatea frauduloasă de angajare în cadrul unei companii naționale de interes strategic, prin utilizarea unor documente falsificate ce atestau nereal, studii superioare necesare ocupării funcției în cauză.<br/><br/>Prejudiciul reclamat este de peste 460 000 de lei, sumă cu care compania angajatoare s-a constituit parte civilă în procesul penal.<br/><br/>Raportat la actele procedurale efectuate în cauză, atunci când împrejurările vor permite, vom fi în măsură să oferim detalii suplimentare.<br/><br/>Aceste activități nu pot, în nicio situație, să înfrângă principiul prezumției de nevinovăție.<br/><br/><b>UPDATE:</b> Potrivit <a href="https://www.hotnews.ro/stiri-esential-23500793-fostul-director-transelectrica-marius-danut-carasol-retinut-procurori.htm">hotnews.ro</a>, este vorba despre<b> fostul director al Transelectrica Marius Dănuț Carașol. </b><br/><br/>Acesta a fost reținut de procurori, marți, pentru înșelăciune și uz de fals, fiind acuzat că și-a falsificat diploma de studii, necesară pentru a ocupa acel post de conducere.<br/><br/>Procurorii au pus sechestru pe un cont bancar și pe două imobile ale lui Carașol, pentru recuperarea prejudiciului de 460.000 de lei.<br/><br/>Marius Dănuț Carașol, șeful Directoratului Transelectrica, și-a trecut în CV că are diplomă de inginer diplomat, după ce a terminat în 2005 Facultatea de Electrotehnică, în cadrul Universității Politehnica București. Însă, diploma ar fi falsă, au declarat surse din Transelectrica pentru sursa mai sus citată.<br/><br/>Imediat după dezvăluirea acestui caz, Carașol a fost demis.<br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/actualitate/perchezitii-domiciliare-constanta-in-judetele-giurgiu-ilfov-si-constanta-ce-au-descoperit-anchetatorii-705525.html"/>
        <a href="https://www.ziuaconstanta.ro/stiri/actualitate/politia-romana-si-diicot-perchezitii-masive-in-ultimele-doua-saptamani-zeci-de-kilograme-de-droguri-bani-si-arme-ridicate-de-politisti-705335.html"/>
        <a href="https://www.ziuaconstanta.ro/stiri/actualitate/perchezitii-domiciliare-in-neamt-peste-o-suta-de-kilograme-de-cannabis-705222.html"/>
        <a href="https://www.ziuaconstanta.ro/stiri/actualitate/flagrant-si-perchezitii-intr-un-dosar-de-trafic-de-droguri-cinci-persoane-au-fost-retinute-galerie-foto-705133.html"/>
        <a href="https://www.ziuaconstanta.ro/stiri/actualitate/perchezitii-pentru-destructurarea-unui-grup-infractional-organizat-specializat-in-savarsirea-infractiunii-de-santaj-705042.html"/>
        <a href="https://www.ziuaconstanta.ro/stiri/actualitate/descinderi-intr-un-dosar-de-criminalitate-informatica-trei-barbati-au-fost-retinuti-705033.html"/>
        <a href="https://www.ziuaconstanta.ro/stiri/actualitate/neamt-trafic-de-influenta-si-alte-infractiuni-perchezitii-domiciliare-a-participat-si-serviciul-judetean-anticoruptie-tulcea-704594.html"/>
        <a href="https://www.ziuaconstanta.ro/stiri/actualitate/igpr-perchezitii-intr-un-dosar-de-criminalitate-informatica-704582.html"/>
        <a href="https://www.ziuaconstanta.ro/stiri/actualitate/perchezitii-domiciliare-desfasurate-la-persoane-banuite-de-contrabanda-cu-tigarete-mai-multe-persoane-au-fost-conduse-la-audieri-704571.html"/>
        <a href="https://www.ziuaconstanta.ro/stiri/actualitate/jaf-la-o-universitate-din-cluj-napoca-prejudiciu-urias-704460.html"/>
        <a href="https://www.ziuaconstanta.ro/stiri/actualitate/contrabanda-de-tutun-perchezitii-in-calarasi-si-ilfov-704456.html"/>
        <a href="https://www.ziuaconstanta.ro/stiri/actualitate/igpr-perchezitii-domiciliare-in-cadrul-unui-dosar-penal-ce-vizeaza-infractiuni-economice-704217.html"/>
        <a href="https://www.ziuaconstanta.ro/stiri/actualitate/diicot-membrii-unui-grup-infractional-organizat-specializat-in-inselaciune-retinuti-704009.html"/>
        <a href="https://www.ziuaconstanta.ro/stiri/actualitate/diicot-barbat-retinut-pentru-trafic-de-droguri-de-mare-risc-cum-a-fost-prins-in-flagrant-703738.html"/>
        <a href="https://www.ziuaconstanta.ro/stiri/actualitate/politia-transporturi-constanta-contrabanda-de-tigari-in-ostrov-703531.html"/>
      </related>
    </article>
  </body>
</html>