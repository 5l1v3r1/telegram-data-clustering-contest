<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/19/hong-kong-lunedi/"/>
    <meta property="og:site_name" content="Il Post"/>
    <meta property="article:published_time" content="2019-11-19T08:00:58+00:00"/>
    <meta property="og:title" content="Al Politecnico di Hong Kong non è finita"/>
    <meta property="og:description" content="Dopo tre giorni di violenti scontri e arresti ci sono ancora quasi 200 persone barricate nell'università circondata dalla polizia"/>
  </head>
  <body>
    <article>
      <h1>Al Politecnico di Hong Kong non è finita</h1>
      <h2>Dopo tre giorni di violenti scontri e arresti ci sono ancora quasi 200 persone barricate nell'università circondata dalla polizia</h2>
      <address>
        <time datetime="2019-11-19T08:00:58+00:00">19 Nov 2019, 08:00</time>
      </address>
      <p>Tra le 100 e le 200 persone sono <a href="https://www.bbc.com/news/world-asia-china-50465337">ancora barricate dentro al Politecnico di Hong Kong</a>, circondate dalla polizia, dopo tre giorni di violenti scontri e arresti. Tra loro ci sono maggiorenni e minorenni in condizioni sempre più precarie, come hanno raccontato quelli di loro che hanno invece lasciato l’occupazione scappando o arrendendosi alla polizia. Nel Politecnico mancano cibo e medicine e molti occupanti sono feriti o stremati da giorni di occupazione: in tanti temono però che se saranno arrestati potrebbero essere accusati di “sommossa”, un reato che a Hong Kong può portare a condanne fino a 10 anni di carcere.<br/><b><br/></b>L’occupazione del Politecnico era iniziata l’11 novembre, parte di una serie coordinata di occupazioni di scuole e università di Hong Kong da parte dei manifestanti pro democrazia. Negli ultimi giorni della settimana scorsa l’occupazione si è fatta violenta: sono iniziati gli scontri con la polizia che voleva sgomberare gli edifici della scuola <a href="https://www.ilpost.it/2019/11/18/hong-kong-politecnico/">ed è iniziata una sorta di battaglia durata fino a lunedì sera</a>. Gli occupanti hanno respinto gli attacchi della polizia con lanci di sassi, mattoni, bombe incendiarie e frecce. Alcuni di loro erano rudimentalmente armati, altri hanno improvvisato grosse fionde per lanciare bombe incendiarie contro la polizia dai tetti dell’università. La polizia ha reagito con cariche, gas lacrimogeni e proiettili di gomma, arrestando decine di persone. Molte altre sono state ferite negli scontri.</p>
      <figure>
        <img src="https://www.ilpost.it/wp-content/uploads/2019/11/poli3.jpg"/>
        <figcaption>Un gruppo di occupanti minorenni a cui la polizia ha permesso di lasciare il Politecnico senza essere arrestati (Laurel Chor/Getty Images)</figcaption>
      </figure>
      <p>Gli scontri sono andati avanti per tutto il fine settimana, raggiungendo il culmine della loro intensità tra domenica notte e lunedì mattina, quando tra le 500 e le 800 persone erano ancora barricate nel campus e quando la polizia ha deciso di assediarlo, senza permettere più a nessuno di lasciare liberamente la zona.</p>
      <figure>
        <img src="https://www.ilpost.it/wp-content/uploads/2019/11/poli2.jpg"/>
        <figcaption>Occupanti ricevono cure mediche nel Politecnico di Hong Kong (Laurel Chor/Getty Images)</figcaption>
      </figure>
      <p>Da allora, diverse centinaia di persone hanno abbandonato l’occupazione, arrendendosi alla polizia. In tutto, ha detto la governatrice di Hong Kong Carrie Lam, circa 600 persone si sono arrese: gli adulti sono stati arrestati quasi tutti, ai minorenni è stato permesso tornare a casa dopo essere stati identificati (e potrebbero essere arrestati successivamente). Qualche decina di manifestanti è riuscita a scappare, qualcuno di loro in modo rocambolesco, calandosi con delle funi su una strada non presidiata dalla polizia vicino al Politecnico e facendosi portare via da altre persone arrivate con moto e motorini.</p>
      <figure>
        <iframe data-src="https://twitter.com/SCMPNews/status/1196660969209876482?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>È improbabile che le persone che si trovano ancora nel Politecnico possano restarci a lungo, senza cibo, e non è chiaro cosa farà la polizia nelle prossime ore. Il primo ultimatum che era stato dato agli occupanti è scaduto domenica notte, ma l’occupazione è continuata. Ora <a href="https://www.hongkongfp.com/2019/11/19/hong-kong-chief-exec-carrie-lam-calls-peaceful-end-polyu-saga/">sembra che le autorità di Hong Kong stiano cercando di mediare la resa degli occupanti</a> per evitare uno sgombero violento della polizia, che potrebbe portare ad altri scontri e altri feriti.</p>
      <related>
        <h4>Articoli Correlati</h4>
        <a href="https://www.ilpost.it/2019/11/18/sciopero-calciatrici-spagna/"/>
        <a href="https://www.ilpost.it/2019/11/18/hong-kong-come-e-fatta/"/>
        <a href="https://www.ilpost.it/2019/11/18/bridge-marketing/"/>
      </related>
    </article>
  </body>
</html>