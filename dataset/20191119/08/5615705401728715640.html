<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/openmind/20204616-vidteper-amerikanci-ne-zmozhut-hovati-svoyi-dohodi-v-ukrayini"/>
    <meta property="og:site_name" content="Mind UA"/>
    <meta property="article:published_time" content="2019-11-19T08:30:00+00:00"/>
    <meta property="og:title" content="Відтепер американці не зможуть ховати свої доходи в Україні"/>
    <meta property="og:description" content="Які дані передаватиме Україна до американських контролюючих органів"/>
  </head>
  <body>
    <article>
      <h1>Відтепер американці не зможуть ховати свої доходи в Україні</h1>
      <h2>Які дані передаватиме Україна до американських контролюючих органів</h2>
      <address><time datetime="2019-11-19T08:30:00+00:00">19 Nov 2019, 08:30</time> by <a rel="author" href="https://mind.ua/author/771-ganna-stebaeva" target="_blank">Ганна Стебаєва</a></address>
      <p>
        <i>16 листопада набрав чинності <a href="https://zakon.rada.gov.ua/laws/show/229-20?lang=ru">закон </a>«Про ратифікацію Угоди між Урядом України та Урядом Сполучених Штатів Америки для поліпшення виконання податкових правил й застосування положень Закону США «Про податкові вимоги до іноземних рахунків» (FATCA).</i>
      </p>
      <p>
        <i>Президент Володимир Зеленський <a href="https://mind.ua/news/20204048-zelenskij-pidpisav-ratifikacieyu-podatkovih-ugod-iz-ssha-ta-malajzieyu">підписав зазначений документ</a> на початку жовтня.</i>
      </p>
      <p>
        <i>Як вплине цей закон на український бізнес та громадян, а також що потрібно знати та враховувати підприємцям, які співпрацюють з американськими контрагентами, пояснила <b>Mind </b>юрист ILF <b>Ганна Стебаєва</b>.</i>
      </p>
      <h3>Що таке FATCA і чому зараз?</h3>
      <p>Насправді Україна приєдналася до FATCA ще 7 лютого 2017 року, коли підписала Угоду із США. А закон, який підписав Зеленський, тільки ратифікує (робить обов'язковим у юридичному сенсі) цю угоду. Тому підписання закону – це лише виконання внутрішніх українських процедур узгодження міжнародних угод.</p>
      <p>FATCA – це абревіатура назви американського закону про податкову звітність по закордонних рахунках (Foreign Account Tax Compliance Act). Згідно з цим законом, США просять інші держави передавати їм фінансову інформацію про американських платників податків. Країна таким чином контролює оплату податків своїми громадянами, у тому числі з доходів за кордоном. Фахівці закон FATCA сприймають як принцип, що всі передають інформацію США. Тоді як США не обмінюються нею ні з ким.</p>
      <p>Цей односторонній обмін інформацією, за принципом схожий з обміном CRS (Common Reporting Standard – стандарт автоматичного обміну податковою і фінансовою інформацією). CRS – один із кроків BEPS, який введений вже в багатьох країнах. За CRS банки і податкові органи різних держав обмінюються інформацією один з одним, щоб уникнути ухилення від сплати податків своїми громадянами.</p>
      <p>Так, CRS розроблений ОЕСР (Організація економічного співробітництва і розвитку) саме за зразком FATCA. Очікується, що CRS повинен бути введений в Україні в найближчому майбутньому. А ось FATCA в Україні діє вже сьогодні.</p>
      <p>Багато експертів вважають, що це перший крок щодо подальшого введення в Україні автоматичного обміну CRS.</p>
      <h3>Що FATCA змінює для українського бізнесу</h3>
      <p>Обмін FATCA передбачає, що українські фінансові установи (банки) повинні передавати інформацію про американських платників податків безпосередньо до контролюючих органів США.</p>
      <p>Таке передання даних має відбуватися раз на рік на автоматичній основі. Під обмін підпадають рахунки американських осіб або компаній, кінцевими бенефіціарами яких є американські громадяни (навіть якщо це хоча б одна особа, незалежно від розміру її частки в компанії), і інші рахунки, пов'язані з платниками податків США.</p>
      <p>Дані, які відправляються в США, це:</p>
      <ul>
        <li>баланс (сума на рахунку),</li>
        <li>загальна валова сума надходжень від продажу та викупу майна,</li>
        <li>загальна сума відсотків за депозитними рахунками,</li>
        <li>інша інформація, яка може бути використана американською податковою для контролю сплати податків своїми громадянами.</li>
      </ul>
      <p>У зв'язку з ратифікацією FATCA Верховна Рада повинна буде внести зміни до Податкового кодексу і до законів «Про банки і банківську діяльність», «Про депозитарну систему України». Зміни вводитимуть визначення раніше не використовуваних в Україні понять, зокрема, «підзвітний рахунок і його власники», «фінансовий агент і фінансовий рахунок» та інші. Крім того, зміни пояснюватимуть процедуру обміну інформацією та відповідальність за порушення таких нових правил.</p>
      <hr/>
      <p>Тобто FATCA вплине, перш за все, на роботу українських банків. Їм доведеться розробити внутрішні процедури, визначити рахунки, які підзвітні за FATCA, виділити ресурси для виконання автоматичного обміну.</p>
      <hr/>
      <p>Водночас український бізнес, що працює з американськими контрагентами, не має відчути жодної різниці в роботі. Виняток – робота з недобросовісними американськими компаніями/громадянами, які використовували українські рахунки для уникнення сплати податків у США. З такими контрагентами тепер працювати буде небезпечно. Про їхні правопорушення рано чи пізно дізнаються американські контролюючі органи і залучать їх до відповідальності.</p>
      <p>Український бізнес, що працює з такими компаніями/громадянами, знаходитиметься під ризиком залучення в цей процес. Тобто угоди з ним можуть бути визнані недійсними, його можуть притягти як учасника до судового процесу, податкова служба США може запитувати у нього додаткову інформацію тощо. До того ж все це може позначитися на процесі отримання візи в США.</p>
      <related>
        <h4>Також читайте</h4>
        <a href="https://mind.ua/news/20204588-deripaska-poprosiv-minfin-ssha-znyati-z-cogo-sankciyi"/>
        <a href="https://mind.ua/news/20204587-amerikanske-posolstvo-kontrolyuvalo-nabu-lucenko"/>
        <a href="https://mind.ua/news/20204581-v-huawei-ne-nadto-visoko-ocinili-namiri-ssha-dozvoliti-svoyim-firmam-spivpracyuvati-z-kompanieyu"/>
      </related>
    </article>
  </body>
</html>