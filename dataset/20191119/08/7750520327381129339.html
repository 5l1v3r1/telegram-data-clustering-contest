<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/lyshe-dvoye-lyudej-bez-pomylok-napysaly-dyktant-natsionalnoyi-yednosti.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T08:27:23+00:00"/>
    <meta property="og:title" content="Лише двоє людей без помилок написали Диктант національної єдності"/>
    <meta property="og:description" content="Лише двоє людей без помилок написали Диктант національної єдності"/>
  </head>
  <body>
    <article>
      <h1>Лише двоє людей без помилок написали Диктант національної єдності</h1>
      <address>
        <time datetime="2019-11-19T08:27:23+00:00">19 Nov 2019, 08:27</time>
      </address>
      <p>
        <b>Радіодиктант національної єдності написали без жодної помилки двоє учасників. Такі результати оприлюднило 18 листопада «Українське радіо» – перший радіоканал Суспільного мовника, інформує <a href="https://1news.com.ua/">1NEWS</a>.</b>
      </p>
      <figure>
        <img src="https://1news.com.ua/wp-content/uploads/2019/11/4433.jpg"/>
      </figure>
      <p>За висновками організаторів, переможцями визнали ученицю 6-го класу з села Тур’ї Ремети на Закарпатті Анастасію Швець та ще одного учасника на ім’я Роман Бабюк, деталей щодо якого не повідомили.</p>
      <p>Друге місце посіли 33 людини – до цієї категорії організатори радіодиктанту віднесли тих, хто припустився однієї помилки: написав слово «цифра» без лапок. Третє місце з однією помилкою посів 31 учасник.</p>
      <p>Всього, за даними Суспільного мовника, радіодиктант написали та надіслали для перевірки близько 5 тисяч людей по всій Україні.</p>
      <p>19-а акція «Всеукраїнський радіодиктант національної єдності» відбулася 8 листопада, напередодні Дня української писемності та мови. Цього року правила участі в диктанті змінилися: його писали за новим правописом, а учасники мали 15 хвилин після завершення, щоб надіслати роботу на перевірку.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді всі охочі в Україні і за кордоном можуть перевірити, наскільки добре вони знають українську мову.</p>
      <p>Торік на адресу Українського радіо надійшло 32779 диктантів. З них без помилок написали 311 учасників.</p>
    </article>
  </body>
</html>