<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nepszava.hu/3057635_torokorszag-elegedetlen-a-tuzszunet-eredmenyevel-folytatna-a-sziriai-verontast"/>
    <meta property="og:site_name" content="Népszava"/>
    <meta property="article:published_time" content="2019-11-19T08:02:00+00:00"/>
    <meta property="og:title" content="Törökország elégedetlen a tűzszünet eredményével, folytatná a szíriai vérontást"/>
    <meta property="og:description" content="Ankara az oroszok és amerikaiak hibájának tartja, hogy a kurd fegyveresek nem vonultak ki a határ mellől."/>
  </head>
  <body>
    <article>
      <h1>Törökország elégedetlen a tűzszünet eredményével, folytatná a szíriai vérontást</h1>
      <address><time datetime="2019-11-19T08:02:00+00:00">19 Nov 2019, 08:02</time> by <a rel="author" href="https://nepszava.hu/szerzo/nepszava-hu/" target="_blank">nepszava.hu</a></address>
      <p>
        <b>Ankara az oroszok és amerikaiak hibájának tartja, hogy a kurd fegyveresek nem vonultak ki a határ mellől.</b>
      </p>
      <p>Mevlüt Cavusoglu török külügyminiszter szerint sem Washington, sem Moszkva nem tett eleget az októberben kötött tűzszüneti megállapodásokba foglalt vállalásának, amely értelmében az Ankara által terrorszervezetként kezelt Népvédelmi Egységek (YPG) nevű kurd milícia - a tartós fegyvernyugvás érdekében - záros határidőn belül kivonul Észak-Szíriában a határ menti sávból.</p>
      <p>Cavusoglu hétfőn az ankarai parlamentben képviselők kérdéseire és bírálataira felelt, szavait az Anadolu török állami hírügynökség idézte - írja az MTI.<br/>A beszámoló szerint a török diplomácia vezetője felszólalásában hangsúlyozta: az Egyesült Államok és Oroszország nem teljesítette, amit az egyezmények megkívánnak. A tárcavezető arra szólította fel Washingtont és Moszkvát, hogy tegyen eleget vállalásának. Cavusoglu jelezte: amennyiben Törökország ily módon nem jut eredményre, és a térség "nem tisztul meg a terroristáktól", Ankara megteszi, ami szükséges, és újraindítja a hadműveletet az YPG ellen. Hozzátette, hogy más megoldás nincs, a terrorfenyegetettségtől mindenképp meg kell szabadulniuk.  A török külügyminiszter aláhúzta: Törökország nem olyan ország, amely "beszorult" az Egyesült Államok és Oroszország közé.</p>
      <p>A török hadsereg és szíriai arab szövetségesei október 9-én indítottak átfogó beavatkozást Északkelet-Szíriában a térséget ellenőrző YPG ellen, amely mindaddig az Egyesült Államok legfőbb helyi partnerének számított az Iszlám Állam dzsihadista terrorszervezettel szemben vívott harcban. Ezzel szemben Ankara szerint az YPG nemzetbiztonsági fenyegetést jelent számára, mert a Törökországban tevékeny, nemzetközileg is terrorszervezetnek nyilvánított Kurdisztáni Munkáspárt (PKK) szakadár fegyvereseinek szíriai szövetségese.</p>
      <p>A törökök és a velük szövetségesek arab milíciák az offenzíva megkezdése óta több tucat civilt, több száz YPG-fegyverest öltek meg, az összecsapások hatására pedig több százezer ember hagyta el otthonát a szír-török határ térségében, ami egy újabb menekültválság kezdete lehet.</p>
      <p> <br/>Először október 17-én Washington és Ankara arról egyezett meg, hogy az YPG öt napon belül 30 kilométeres távolságra vonul vissza a török-szíriai határtól. Az ügyben október 22-én egy 150 óráról szóló török-orosz tűzszüneti megállapodás is született, amelynek a lejártát követően a határövezeti zónában közös orosz-török járőrszolgálat indult.</p>
      <p>A török-szíriai határ őrizetét a török hadműveleti területen kívül a szíriai kormányerők egységei vették át. </p>
    </article>
  </body>
</html>