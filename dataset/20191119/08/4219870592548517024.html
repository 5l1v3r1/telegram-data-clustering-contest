<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/naslovna/politika/aktuelno.289.html:831010-Da-li-nam-spremaju-novogodisnju-cestitku-Zagreb-najavljuje-blokadu-srpskog-evropskog-puta"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T08:02:00+00:00"/>
    <meta property="og:title" content="Da li nam spremaju „novogodišnju čestitku“: Zagreb najavljuje blokadu srpskog evropskog puta"/>
    <meta property="og:description" content="Hrvatski zvaničnici na ceremoniji"/>
  </head>
  <body>
    <article>
      <h1>Da li nam spremaju „novogodišnju čestitku“: Zagreb najavljuje blokadu srpskog evropskog puta</h1>
      <address><time datetime="2019-11-19T08:02:00+00:00">19 Nov 2019, 08:02</time> by <a rel="author">D. M. - J. K.</a></address>
      <p>
        <b>Hrvatski zvaničnici na ceremoniji "Kolona sećanja" u Vukovaru nagovestili plan: Plenković traži otvaranje arhiva i podatke o nestalima. Joksimovićeva: Srbima bi bilo bolje da su Hrvati duže pregovarali</b>
      </p>
      <p>ZVANIČNICI iz Zagreba iskoristili su učešće u "Koloni sećanja" u Vukovaru da ponovo iznesu niz optužbi na račun Srbije i zaprete novim uslovima i blokadama na našem evropskom putu.</p>
      <p>Među najglasnijima su bili hrvatski premijer Andrej Plenković i predsednik Sabora Goran Jandroković, koji tvrde da ne postoji politička volja u Srbiji da se dostave podaci o nestalima i zahtevaju da Beograd otvori arhive.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:830970-%D0%92%D1%83%D0%BB%D0%B8%D0%BD-%D1%81%D0%B0-%D0%B0%D0%BC%D0%B5%D1%80%D0%B8%D1%87%D0%BA%D0%B8%D0%BC-%D0%B0%D0%BC%D0%B1%D0%B0%D1%81%D0%B0%D0%B4%D0%BE%D1%80%D0%BE%D0%BC-%D0%93%D0%BE%D0%B4%D1%84%D1%80%D0%B8%D1%98%D0%B5%D0%BC-%D0%BE-%D0%B2%D0%BE%D1%98%D0%BD%D0%BE%D1%98-%D1%81%D0%B0%D1%80%D0%B0%D0%B4%D1%9A%D0%B8-%D0%B8-%D0%B1%D0%B5%D0%B7%D0%B1%D0%B5%D0%B4%D0%BD%D0%BE%D1%81%D1%82%D0%B8-%D1%83-%D1%80%D0%B5%D0%B3%D0%B8%D0%BE%D0%BD%D1%83"/>
      </related>
      <p>Na pitanje da li će Zagreb, koji od 1. januara preuzima predsedavanje EU, blokirati pristupne pregovore Srbije, Plenković je uzvratio da je "put Srbije u EU i ovako i onako striktan, pun uslova":</p>
      <p>- Pristupanja EU će biti dug proces.</p>
      <p>Jandroković je upozorio da je Hrvatska članica EU i da "postoje mehanizmi kojima može da se posluži kada se radi o pregovaranju bilo koje države koja pretendira ući u članstvo EU":</p>
      <p>- Aktuelna politika Srbije nije dobra i ne koristi poverenju na ovim prostorima niti poboljšanju odnosa dveju država. Hrvatska je bila žrtva velikosrpske agresije i da nije bilo Miloševićeve politike ratovi se ne bi događali i ne bi bilo velikosrpske agresije na Hrvatsku.</p>
      <p>Na poruke zvaničnika iz Zagreba reagovala je ministarka za evropske integracije Jadranka Joksimović, koja je uzvratila da je "proces pristupanja Srbije EU dug, između ostalog, i zato što put Hrvatske u EU nije bio duži i zahtevniji":</p>
      <p>- Zato je EU, poučena iskustvom, kako njeni predstavnici i kažu, pooštrila kriterijume. Da je proces pristupanja Hrvatske bio duži i zahtevniji, možda bi vladavina prava i prava Srba u Hrvatskoj bila bolja, možda bi i životni standard bio viši, i ne bi toliko ljudi odlazilo iz Hrvatske.</p>
      <p>
        <i>Hrvatski zvaničnici u Vukovaru Foto Hina Admir Buljubašić</i>
      </p>
      <figure>
        <img src="http://www.novosti.rs/upload/images/2019b//11/18n/02-zag-FOTO%20HINA%20ADMIR%20BULJUBASIC.jpg"/>
      </figure>
      <p>U Zagrebu, inače, u sredu počinje Kongres Evropske narodne partije (EPP), sa kog se očekuju poruke ohrabrenja za region Zapadnog Balkana, a na kojem će Donald Tusk biti izabran za predsednika. Međutim, posle izjava hrvatskih zvaničnika poslednjih dana, koje su dodatno zategle odnose sa Srbijom i dovele do odustajanja predsednika Aleksandra Vučića da dođe na kongres - postavlja se pitanje koliko su iskrene tvrdnje da će Hrvatska držati politiku proširenja visoko u agendi svog predsedavanja EU.</p>
      <p>Predsednik Odbora za spoljnu politiku Evropskog parlamenta Dejvid Mekalister poručio je u ponedeljak da "stabilnost Zapadnog Balkana znači i stabilnost čitave Evrope":</p>
      <p>- To je i u našem interesu. Utoliko je važnije da Hrvatska, u dogovoru s Nemačkom, koja će nakon nje predsedavati Savetom EU, posebnu pažnju posvetiti upravo tom regionu - rekao je Mekalister, i dodao da sve zemlje Zapadnog Balkana imaju otvorenu perspektivu učlanjenja.</p>
      <related>
        <a href="https://www.novosti.rs/%D0%B2%D0%B5%D1%81%D1%82%D0%B8/%D0%BD%D0%B0%D1%81%D0%BB%D0%BE%D0%B2%D0%BD%D0%B0/%D0%BF%D0%BE%D0%BB%D0%B8%D1%82%D0%B8%D0%BA%D0%B0.393.html:830965-%D0%9A%D1%83%D1%80%D1%82%D0%B8-%D1%82%D1%80%D0%B0%D0%B6%D0%B8-%D1%81%D0%B0%D0%B2%D0%B5%D0%B7%D0%BD%D0%B8%D0%BA%D0%B0-%D1%83-%D0%9C%D0%B8%D0%BB%D1%83-%D0%9D%D1%83%D0%B4%D0%B8-%D0%BE%D1%84%D0%B0%D0%BD%D0%B7%D0%B8%D0%B2%D1%83-%D0%BF%D1%80%D0%BE%D1%82%D0%B8%D0%B2-%D0%A1%D1%80%D0%B1%D0%B8%D1%98%D0%B5-%D0%B7%D0%B0%D1%83%D0%B7%D0%B2%D1%80%D0%B0%D1%82-%D1%9B%D0%B5-%D1%83%D1%80%D0%B0%D0%B4%D0%B8%D1%82%D0%B8-%D0%BE%D0%B2%D0%BE-%D0%82%D1%83%D0%BA%D0%B0%D0%BD%D0%BE%D0%B2%D0%B8%D1%9B-%D1%9B%D1%83%D1%82%D0%B8"/>
      </related>
      <p>Komemoracija u Vukovaru počela je skupom u dvorištu bolnice, a nastavljena kolonom sećanja gradskim ulicama do Memorijalnog groblja žrtava Domovinskog rata. U koloni sećanja učestvovalo je nekoliko desetina hiljada, a prema policijskim podacima nije bilo isticanja simbola koji pripadaju prošlosti. U Vukovaru je bio i ceo hrvatski državni vrh, ali i selektor hrvatske fudbalske reprezentacije Zlatko Dalić.</p>
      <p>Kandidat za predsednika i bivši premijer, Zoran Milanović, nije bio u "Koloni sećanja", ali je prethodno položio venac na Memorijalnom groblju. U "Koloni" nije bio ni predsednik SDSS, Milorad Pupovac, koji je u nedelju položio venac na Memorijalnom groblju.</p>
      <figure>
        <img src="http://www.novosti.rs/upload/images/2019b//11/18n/02-zag%20(2).jpg"/>
      </figure>
      <p>
        <b>KOLINDA PONOVO U "ZENGAMA"</b>
      </p>
      <p>HRVATSKA predsednica Kolinda Grabar Kitarović u ponedeljak u Vukovaru nije davala "zapaljive" izjave, ali se i ove godine pojavila u "zengama", kakve su tokom rata nosili "hrvatski branitelji". Reč je o poludubokim žutim cipelama, koje proizvodi fabrika "Borovo". Bojan Glavašević, iz Vukovara, poslanik u hrvatskom parlamentu, postupke aktuelne predsednice nazvao je "licemernim i vrednim prezira":</p>
      <p>- Ona nema nikakvo pravo da govori o Vukovaru. Neophodno je čuvati se trgovaca mržnjom, koji tom traumom žele da manipulišu i iskoriste je za ličnu korist, poput Kolinde Grabar Kitarović. Prvi put u Vukovaru pojavila se tek kad joj je to koristilo, u kampanji 2014.</p>
      <p>
        <b>OPET BI DA LOME ĆIRILIČKE TABLE</b>
      </p>
      <p>VUKOVARSKI veteran Zvonimir Kološnjaj Roda, koji je osuđen na tri godine uslovno zbog skidanja ćiriličkih tabli, kaže da bi ih ponovo lomio ukoliko bi bile postavljene:</p>
      <p>- Ako sam mogao stati pred srpske tenkove, pucati, mogu stati i pred ćiriličke ploče i ponovno razbijati. Ja sam ovu državu stvarao na svojoj krvi, ne želim da mi neko nameće nešto što nije naše - zapretio je Kološnjaj.</p>
      <related>
        <h4>Srodne vesti</h4>
        <a href="http://www.novosti.rs/vesti/planeta.300.html:830776-Supruga-mu-ima-srpsko-poreklo-a-on-bi-da-prekopa-Jasenovac-Ko-je-Miroslav-Skoro-i-kako-je-zapalio-hrvatsku-desnicu"/>
        <a href="http://www.novosti.rs/vesti/planeta.300.html:830540-Uhapsen-u-Novom-Sadu-Srpska-policija-privela-jednog-od-najtrazenijih-hrvatskih-begunaca--Dvaput-je-pobegao-iz-zatvora"/>
        <a href="http://www.novosti.rs/vesti/naslovna/politika/aktuelno.289.html:830128-Vucic-odlucio-da-ne-ide-u-Zagreb-da-ne-bi-otezao-polozaj-Srba-ali-veruje-da-ce-napadi-na-njega--biti-nastavljeni"/>
        <a href="http://www.novosti.rs/vesti/planeta.300.html:830076-Hrvatska-trazi-od-Srbije-1485-miliona-dolara"/>
        <a href="http://www.novosti.rs/vesti/planeta.300.html:828051-Hrvatska-trazi-pomoc-SAD-priznali-da-su-vojno-slabiji-od-Srbije"/>
        <a href="http://www.novosti.rs/vesti/naslovna/teme/teme.97.html:tema-241-Srbija---Hrvatska"/>
      </related>
    </article>
  </body>
</html>