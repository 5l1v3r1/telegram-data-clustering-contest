<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.nyteknik.se/miljo/skovlingen-av-amazonas-okar-den-hogsta-sedan-2008-6978916"/>
    <meta property="og:site_name" content="Ny Teknik"/>
    <meta property="article:published_time" content="2019-11-19T08:04:00+00:00"/>
    <meta property="og:title" content="Skövlingen av Amazonas ökar – den högsta sedan 2008"/>
    <meta property="og:description" content="Skövlingen av Amazonas har nått den högsta nivån sedan 2008. En yta motsvarande tre gånger Gotlands storlek har försvunnit under en tolvmånadersperiod."/>
  </head>
  <body>
    <article>
      <h1>Skövlingen av Amazonas ökar – den högsta sedan 2008</h1>
      <address><time datetime="2019-11-19T08:04:00+00:00">19 Nov 2019, 08:04</time> by <a rel="author">Tobias Österberg/TT</a></address>
      <h4>Skövlingen av Amazonas har nått den högsta nivån sedan 2008. En yta motsvarande tre gånger Gotlands storlek har försvunnit under en tolvmånadersperiod.</h4>
      <p>Siffrorna kommer från Brasiliens nationella rymdforskningsinstitut (INPE) och är baserat på avverkningen under tolv månader fram till och med juli i somras. Totalt handlar det om 9 762 kvadratkilometer skog som försvunnit vilket betyder en uppgång på 29,5 procent på årsbasis.</p>
      <p>Landets miljöminister Ricardo Salles meddelar nu i samband med att statistiken presenterats att han senare i veckan ska träffa representanter för de berörda regionerna för att diskutera vilka åtgärder som ska vidtas.</p>
      <h3>Varnar för utvecklingen</h3>
      <p>Forskare har tidigare varnat för att de omfattande skogsbränderna som drabbat Amazonas i sin tur är kopplade till skövlingen av skog, något som dock tidigare ifrågasatts av landets president, den omstridde Jair Bolsonaro.</p>
      <related>
        <a href="https://www.nyteknik.se/miljo/varldens-kuster-lagre-an-vad-forskarna-trott-6976848"/>
      </related>
      <p>Han har i sin hävdat att detta är felaktigt, liksom regnskogens stora betydelse ur ett klimatperspektiv.</p>
      <p>– Amazonas varken ödeläggs eller förstörs av bränder. Medier ljuger. Det är ett fel att säga att Amazonas är mänsklighetens arv, och en missuppfattning som bekräftas av forskare att säga att våra Amazonasskogar är världens lungor, hävdade bland annat Bolsonaro i samband med höstens FN-möte i New York.</p>
      <h3>Anklagar miljöorganisationer</h3>
      <p>Presidenten anklagade dessutom miljöorganisationer för att han anlagt bränderna. Hans uttalanden och hantering av hela frågan har dock gjort att många valt att vända ryggen mot honom och i opinionsundersökningar har Bolsonaro tappat stöd, något som tros ligga bakom att han tidigare i höstas överraskande valde att införa ett eldningsförbud i Amazonas.</p>
      <related>
        <h4>Relaterade artiklar</h4>
        <a href="https://www.nyteknik.se/premium/sa-mycket-koldioxid-kan-7-5-miljarder-trad-fanga-in-6973997"/>
        <a href="https://www.nyteknik.se/miljo/varldens-kuster-lagre-an-vad-forskarna-trott-6976848"/>
        <a href="https://www.nyteknik.se/miljo/glaciarvatten-lagrar-kol-battre-an-amazonas-6976424"/>
        <a href="https://www.nyteknik.se/miljo/luftfororeningar-nar-ny-rekordniva-i-delhi-6976392"/>
        <a href="https://www.nyteknik.se/miljo/branderna-i-amazonas-paverkar-hela-varlden-6969221"/>
      </related>
    </article>
  </body>
</html>