<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/economia/2019/11/19/arcelor-mittal-gualtieri-lo-stabilimento-non-chiudera-2-954392.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T08:46:04+00:00"/>
    <meta property="og:title" content="ArcelorMittal, Gualtieri: &quot;Lo stabilimento non chiuderà&quot;"/>
    <meta property="og:description" content="Economia - Approfondisci su L'Unione Sarda.it"/>
  </head>
  <body>
    <article>
      <h6 class="kicker">taranto</h6>
      <h1>ArcelorMittal, Gualtieri: "Lo stabilimento non chiuderà"</h1>
      <h2>"I negoziati sono la strada maestra", dice il ministro dell'Economia. Venerdì pomeriggio il vertice tra governo e il gruppo franco-indiano</h2>
      <address>
        <time datetime="2019-11-19T08:46:04+00:00">19 Nov 2019, 08:46</time>
      </address>
      <p>"L<a href="https://www.unionesarda.it/articolo/economia/2019/11/18/nuovo-presidio-davanti-ai-cancelli-dell-ex-ilva-2-954001.html">'Ilva</a> non chiuderà".</p>
      <p>Ne è sicuro il ministro dell'Economia Roberto Gualtieri, che esclude l'ipotesi di prestito ponte. "Prestito ponte proprio..", ha detto scettico a "Otto e mezzo".</p>
      <p>"ArcelorMittal deve sedersi al tavolo a negoziare, ho sempre detto che questa è la strada maestra", visto che loro sono quelli "che hanno vinto la gara. Auspichiamo una ripresa dei negoziati", ribadisce.</p>
      <p>Niente nazionalizzazioni però: "Sarebbe un'illusione pensare che c'è uno strumento semplice da usare", come la nazionalizzazione.</p>
      <p>Sullo scudo penale "è evidente che se si definirà un accordo ci sarà anche questa componente. Io credo che debba essere fatto".</p>
      <p>Intanto continua su tutti i fronti la battaglia per fronteggiare l'addio di ArcelorMittal al polo siderurgico italiano. Ieri il giudice di Milano ha chiesto al colosso franco-indiano di non interrompere l'attività degli impianti finché non ci sarà uno sviluppo del processo. E la società ha risposto con la sospensione delle procedure di spegnimento (anche l'altoforno 2 al momento resta acceso) in attesa della prima udienza sul ricorso d'urgenza presentato dai commissari, fissata per il 27 novembre.</p>
      <p>Il governo prepara un piano B e incassa la data di un nuovo incontro tra il premier Giuseppe Conte, i ministri dello Sviluppo economico, Stefano Patuanelli, e dell'Economia, Roberto Gualtieri, e ArcelorMittal. Il vertice è fissato per venerdì alle 18.30.</p>
      <p>Sul caso si è espresso anche il presidente della Repubblica Sergio Mattarella che ieri ha accolto i sindacati al Colle: l'ex-Ilva, ha detto, "è un grande problema nazionale, che va risolto con tutto l'impegno e la determinazione, non solo per le implicazioni importantissime sul piano occupazionale, ma anche per quanto riguarda il sistema industriale italiano".</p>
      <p>(Unioneonline/D)</p>
    </article>
  </body>
</html>