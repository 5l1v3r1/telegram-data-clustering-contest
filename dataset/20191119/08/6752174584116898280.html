<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-csepel-tamogatja-az-atletikai-vilagbajnoksag-megrendezeset/"/>
    <meta property="og:site_name" content="lokál"/>
    <meta property="article:published_time" content="2019-11-19T08:44:02+00:00"/>
    <meta property="og:title" content="Csepel támogatja az atlétikai világbajnokság megrendezését"/>
    <meta property="og:description" content="A csepeli önkormányzat támogatja az atlétikai stadion felépítését és a 2023-as atlétikai világbajnokság budapesti megrendezését - döntött a XXI. kerületi képviselő-testület hétfőn."/>
  </head>
  <body>
    <article>
      <h1>Csepel támogatja az atlétikai világbajnokság megrendezését</h1>
      <address><time datetime="2019-11-19T08:44:02+00:00">19 Nov 2019, 08:44</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2019/10/Nemzeti-Atl%C3%A9tikai-K%C3%B6zpont-1280x640.jpg"/>
      </figure>
      <p>
        <b>A csepeli önkormányzat támogatja az atlétikai stadion felépítését és a 2023-as atlétikai világbajnokság budapesti megrendezését – döntött a XXI. kerületi képviselő-testület hétfőn.</b>
      </p>
      <p>Borbély Lénárd (Fidesz-KDNP), a kerület polgármestere az ülés bevezetőjében arra kérte a testületet, hogy támogassa a fejlesztést.</p>
      <p>Felhívta a figyelmet arra, hogy a Csepelt is érintő beruházás keretében hetvenhét hektárnyi közpark jönne létre, négyezer fával gazdagodna a terület, három gyalogos-kerékpáros híd épülne meg, és a projekt felgyorsítaná a csepeli HÉV rekonstrukcióját is.</p>
      <p>Emlékeztetett: Karácsony Gergely főpolgármester – még jelöltként – úgy nyilatkozott, hogy ha őt választják meg, a főváros nem támogatja majd a 2023-as vb megrendezését. Azóta azonban a stadion felépítése és a világbajnokság megrendezése mellett foglalt állást a Magyar Atlétikai Szövetség, a Magyar Sportújságírók Szövetsége, több helyi sportegyesület és a nemzet sportolóinak testülete is.</p>
      <p>Az ülésen Schneller Domonkos, a Miniszterelnökség helyettes államtitkára hangsúlyozta: a beruházás a Déli városkapu elnevezésű városfejlesztési program keretében készülne el, és a közlekedési beruházások, az új hidak, a HÉV-vonal rekonstrukciója révén Csepel végre a főváros szerves részévé válhat.</p>
      <p>Miközben a sportlétesítményekre hazai forrás kell, a közlekedési fejlesztésekhez felhasználhatók a 2021 és 2025 közötti uniós támogatások – fűzte hozzá. Mindez pedig azt is jelenti – folytatta -, hogy az elmúlt hetven év legnagyobb egységes városfejlesztési projektje valósulhat meg Budapesten.</p>
      <p>Gyulai Miklós a Magyar Atlétikai Szövetség elnöke és Vágó Imréné a Csepeli Diák Atlétikai Club vezetője is úgy nyilatkozott az ülésen, hogy a stadion megépítése és a világbajnokság nagy lökést adhat a magyar atlétika fejlődésének.</p>
      <p>Az ülés végén az a határozat született, hogy a XXI. kerület kiáll a Budapesti Atlétikai Központ és Közpark, a hozzá kapcsolódó zöldterület-növelő és közlekedési beruházások megvalósítása, valamint az atlétikai világbajnokság megrendezése mellett. A képviselő-testület 11 igen szavazattal, 5 ellenében, egy tartózkodás mellett fogadta el határozati javaslatot.</p>
      <p>Budapest tavaly kapta meg a 2023-as vb rendezésének a jogát, jelenleg viszont még nem lehet tudni, hogy a főváros új vezetősége hozzájárul-e a vb-hez szükséges stadion megépítéséhez. Karácsony Gergely főpolgármester, miután részt vett a november 6-ai kormányülésen, közölte: azt kérte, hogy várják meg a közgyűlés november végi ülését; addig részletesebben tájékozódnak az atlétikai világbajnokságról és a hozzá kapcsolódó beruházásokról.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-kiallnak-az-atletikai-vilagbajnoksag-mellett-a-nemzet-sportoloi/">Kiállnak az atlétikai világbajnokság mellett a nemzet sportolói</a>
        </li>
        <li>
          <a href="https://www.lokal.hu/2019-11-a-nemzet-sportoloi-is-az-atletikai-vilagbajnoksag-megrendezeset-kerik/">A nemzet sportolói is az atlétikai világbajnokság megrendezését kérik</a>
        </li>
        <li>
          <a href="https://www.lokal.hu/2019-11-tobb-fovarosi-fejlesztest-leallitana-karacsony/">Több fővárosi fejlesztést leállítana Karácsony</a>
        </li>
        <li>
          <a href="https://www.lokal.hu/2019-11-hosszu-katinka-is-kiall-a-2023-as-vb-ert/">Hosszú Katinka is kiáll a 2023-as vb-ért</a>
        </li>
        <li>
          <a href="https://www.lokal.hu/2019-10-atletaink-kiallnak-a-budapesti-vb-mellett/">Atlétáink kiállnak a budapesti vb mellett</a>
        </li>
      </ul>
    </article>
  </body>
</html>