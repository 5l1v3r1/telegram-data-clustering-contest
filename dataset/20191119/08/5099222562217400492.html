<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499866-carrie-lam-face-apel-detensionarea-situatiei-din-campusul-universitatii-politehnice-din-hong-kong.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T08:07:00+00:00"/>
    <meta property="og:title" content="Carrie Lam face apel la detensionarea situației din campusul Universității Politehnice din Hong Kong"/>
    <meta property="og:description" content="Șefa Guvernului din Hong Kong, Carrie Lam, a declarat marți că speră ca situația din campusul Universității Politehnice, unde sute de studenți s-au baricadat în urma unor confruntări cu"/>
  </head>
  <body>
    <article>
      <h1>Carrie Lam face apel la detensionarea situației din campusul Universității Politehnice din Hong Kong</h1>
      <address><time datetime="2019-11-19T08:07:00+00:00">19 Nov 2019, 08:07</time> by <a rel="author">A.Z.</a></address>
      <p><b>Șefa Guvernului din Hong Kong, Carrie Lam, a declarat marți că speră ca situația din campusul Universității Politehnice, unde sute de studenți s-au baricadat în urma unor confruntări cu forțele de ordine, să se detensioneze și a făcut apel la Poliție să îi trateze pe protestatari în mod uman, scrie Mediafax, citând Reuters. </b><br/><br/>Potrivit Reuters, aproximativ o sută de studenți au mai rămas marți baricadați în clădirea Universității Politehnice Hong Kong, după ce peste 200 de persoane au fost rănite în urma confruntărilor din ultima săptămână. Protestatarii care încă se află în clădirea Universătății solicită anchetarea violențelor Poliției și instituirea votului universal în acest teritoriu. <br/><br/>Polițiștii au utilizat până în prezent gloanțe de cauciuc, însă au avertizat în repetate rânduri că, în cazul în care studenții care s-au baricadat în clădirea Universității nu vor colabora, vor utiliza gloanțe de război. În cadrul unei conferințe de presă de marți, Lam a făcut apel la pace. <br/><br/>„Dacă protestatarii vor ieși (din clădire, n.r.) în mod pașnic, atunci nu se pune problema utilizării violenței”, a spus ea. Oficialul a adăugat, însă, că dacă situația va degenera, Poliția va fi nevoită să ia „măsurile necesare”. <br/><br/>Lam s-a declarat „șocată” de faptul că respectivul campus a fost transformat de către protestatari în „fabrică de armament”. Șefa Guvernului a mai informat că 600 de protestatari au părăsit deja campusul, inclusiv 200 de studenți minori. <br/><br/>Protestele în Hong Kong, care deseori au fost marcate de incidente violente între demonstranți și forțele de ordine, au izbucnit în urmă cu șase luni, ca reacţie la controversatul proiect de lege ce ar fi facilitat extrădările spre China continentală. Manifestanţii contestă politicile Guvernului local pro-Beijing, condus de Carrie Lam.</p>
    </article>
  </body>
</html>