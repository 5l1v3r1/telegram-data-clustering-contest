<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sthlm/regionfullmaktige-samlas-for-batalj-runt-tajt-budget/"/>
    <meta property="og:site_name" content="DN.SE"/>
    <meta property="article:published_time" content="2019-11-19T08:39:04+00:00"/>
    <meta property="og:title" content="Regionfullmäktige samlades för batalj runt tajt budget"/>
    <meta property="og:description" content="På tisdagens budgetfullmäktige presenterade S ett ”räddningspaket för sjukvården” efter storvarslet på Karolinska."/>
  </head>
  <body>
    <article>
      <h1>Regionfullmäktige samlades för batalj runt tajt budget</h1>
      <address><time datetime="2019-11-19T08:39:04+00:00">19 Nov 2019, 08:39</time> by <a rel="author" href="https://www.dn.se/av/anna-gustafsson/" target="_blank">Anna Gustafsson</a></address>
      <p>
        <b>På tisdagens budgetfullmäktige presenterade S ett ”räddningspaket för sjukvården” efter storvarslet på Karolinska. Det avfärdades som ”cyniskt” av den blågröna majoriteten. V anklagade i sin tur det blågröna styret för att inte se akutsjukvårdens behov.<br/>– Jag skulle kalla det för slakt, er så kallade omställning, sade Jonas Lindberg, sjukvårdspolitisk talesperson. </b>
      </p>
      <p>Den socialdemokratiska oppositionen med nytillträdda oppositionsledaren regionrådet Aida Hadzialic frångick principerna när partiet under sittande möte i Stockholms regionfullmäktige lade fram en justering av sitt eget budgetförslag – ett krispaket på en halv miljard för att rädda sjukvården i Stockholm som de menar är i kris. </p>
      <p>Förslaget lanseras mot bakgrund av att Karolinska <a href="https://www.dn.se/sthlm/karolinska-universitetssjukhuset-varslar-600/">varslat 600 ur vårdpersonalen, 250 läkare och 350 undersköterskor</a>. Även på <a href="https://www.dn.se/sthlm/kraftiga-besparingar-pa-stockholmssjukhusen-infor-anstallningsstopp/">övriga sjukhus i regionen väntar tuffa besparingar</a>. </p>
      <p>– Det här förslaget omfattar även de andra sjukhusen. Vi kan inte genomföra så stora förändringar i sjukvården. Det är möjligt att prioritera om och ändra riktning i sin ekonomiska politik. Vi tar pengar från de krångliga och dyra vårdvalen och lägger på personalen, sade Aida Hadzialic. </p>
      <p><b>Krispaketet möttes </b>med hårda ord under tisdagens budgetdebatt i regionfullmäktige.</p>
      <p>– När jag läser S budgetförslag ser jag att ni vill ta 400 miljoner från vårdvalen till sjukhusen. Jag undrar – vem är det i öppenvården som inte ska få vård, sade regionrådet Ella Bohlin (KD).</p>
      <figure>
        <img src="https://cached-images.bonnier.news/cms30/UploadedImages/2019/11/19/401f82c8-e0ed-4bcc-972a-b3d3ef872bb4/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>”När 600 ur vårdpersonalen varslas så anser vi att det hotar patientsäkerheten”, sade oppositionsregionrådet Aida Hadzialic (S).<cite>Foto: Magnus Hallgren</cite></figcaption>
      </figure>
      <p>Sjukvårdsregionrådet Anna Starbrink (L) upprepade, liksom flera av alliansens företrädare, att ansvar var det som låg till grund för den blågröna koalitionens budget som innebär stora besparingar för regionens sjukvård. De borgerliga partierna motiverar åtstramningarna med minskade skatteintäkter, vikande konjunktur och en förändrad utjämningsskatt. Man framhåller även en planerad omställning där sjukvård ska flyttas från sjukhusen och ut i vårdvalen.</p>
      <p>– Vi har fått en ny oppositionsledare som nu i all hast kastar fram ett förslag. Som vill trycka tillbaka vård in på sjukhusen och de som ska betala för det är till exempel kvinnor som söker gynekologisk vård i vårdvalen. Det är alltså de som ska betala för de populistiska förslagen, sade Anna Starbrink. </p>
      <p><b>Aida Hadzialic försvarade</b> under debatten krispaketet. </p>
      <p>– Vi vill visa att det finns en annan väg framåt. Man behöver inte säga upp de här 600 läkarna och undersköterskorna. </p>
      <p>SD:s gruppledare Gabriel Kroon påpekade att sjukvårdsbudgeten avgörs inte bara av regionen utan även av regeringen, och ville därför lägga en del av budgetansvaret på S själva. </p>
      <p>Finansregionrådet Irene Svenonius kallade å sin sida budgetförslaget för ett ”luftslott”.  Hon pekade på en pågående omställning av Stockholms sjukvård, då vård ska flyttas från akutsjukhusen till primärvård och privata vårdgivare i vårdval. </p>
      <p>– Alla är överens om att den nära vården ska byggas ut men du säger något annat. Du vill lägga ytterligare resurser där patienterna inte är - vad är ditt alternativ? sade Svenonius i ett replikskifte med Aida Hadzialic. </p>
      <p>Tillskottet till primärvården under 2020 är 1,5 procent i den blågröna budgeten. </p>
      <p>Svenonius fick själv skarp kritik, inte minst från Vänsterpartiet, det enda parti som föreslog en höjning av regionens skattesats med 30 öre. Vänsterpartiets talesperson i vårdfrågor Jonas Lindberg uppmanade majoriteten att tala klarspråk. </p>
      <p>– Jag har läst er budget, och ser då ordet effektiviseringar ett otal gånger. Varför är ni inte ärliga och kallar det besparingar? </p>
      <p><b>Lindberg menade att</b> Irene Svenonius inte tagit sitt politiska ansvar.</p>
      <p>– När jag läste din pamflett (Irene Svenonius nya bok reds. anm) så undrar jag vilka politiska förebilder du har, det känns som om du tagit rygg på Bagdad Bob.</p>
      <figure>
        <img src="https://cached-images.bonnier.news/cms30/UploadedImages/2019/11/19/58685e6b-ba8f-4310-a993-becbe5267a32/bigOriginal.jpg?interpolation=lanczos-none&amp;downsize=1010:*&amp;output-quality=80&amp;output-format=auto"/>
        <figcaption>Finansregionrådet Irene Svenonius (M) kallade S krispaket för ett luftslott.<cite>Foto: Magnus Hallgren</cite></figcaption>
      </figure>
      <p>När de borgerliga partierna lägger fram sitt budgetförslag efter 13 år vid makten är det nu tack vare Miljöpartiet, som efter valet ingår i en blågrön koalition. Något regionrådet Tomas Eriksson (MP) klargjorde från talarstolen, där han medgav att Mp i opposition varit kritiska, bland annat till den nya organisationen och värdebaserad vård på Karolinska. </p>
      <p>– Vi gick in i majoriteten för att vi var övertygade om att vi kunde göra skillnader för människor i deras vardag - och för att förhindra SD från inflytande. Nu får jag höra här och i andra debatter, att vi nu bidrar till slakten av välfärden och sjukvården. Det stämmer inte - det pågår ingen slakt. Men att tillåta ett underskott på 1,6 miljarder - när Karolinska utför 20 procent mindre vård, det kan man som politiker inte låta fortgå. </p>
      <p>På åhörarläktaren följde Darius Barimani, kirurg på Karolinska, förmiddagens allmänpolitiska debatt på plats. Barimani, som också tillhör föreningen Socialistiska läkare, säger att han kommit dit för att protestera men att debatten gjorde honom så upprörd att han var tvungen att gå ut. </p>
      <p>– Jag ska strax börja mitt nattpass och måste då ägna de första timmarna åt att leta vårdplatser. Politikerna som sitter här inne är så långt ifrån verkligheten, men allt de bestämmer påverkar mig direkt i mitt arbete, sade Darius Barimani. </p>
      <p><b>Utanför regionfullmäktigesalen </b>samlades demonstranter från Vänsterpartiet med plakat med krav på maktskifte och finansregionrådets avgång. </p>
      <p>– Framför allt reagerar vi på varslet på Karolinska och att Svenonius frånsäger sig det yttersta ansvaret. Det här är ohållbart för skattebetalarna och patientsäkerheten, sade pensionären Göran Larsson. </p>
      <p>Undersköterskan Amanda Sandholm, som företräder Kommunal Vänster och även är kommunpolitiker i Nacka, säger att hon befarar fler varsel. </p>
      <p>– Jag jobbar på SÖS, och jag är förbannad efter jättevarslet på Karolinska. Jag vill visa min solidaritet. Vi vill att Svenonius och hennes entourage avgår, sade Amanda Sandholm. </p>
      <p><a href="https://www.dn.se/sthlm/karolinska-sparkar-vardpersonal-men-utokar-sjukhusledningen/">Läs mer: Karolinska varslar vårdpersonal – men utökar sjukhusledningen</a> </p>
      <details>
        <summary>Fakta/Budget Region Stockholm:</summary>
        <p>• Budgeten för Region Stockholm omfattar 108 miljarder kronor för 2020, enligt den blågröna majoritetens förslag. </p>
        <p>• Fullmäktige beslutade under tisdagen om oförändrad regional skattesats på 12,08 kronor. </p>
        <p>• Den blågröna alliansens budgetförslag innehåller påslag på 1,5 procent på akutsjukhusen Södersjukhuset, Danderyds sjukhus och Södertälje sjukhus liksom till primärvården. Karolinska procentuella påslag är på 2 procent. Vårdverksamheterna har sparbeting på 2,5 procent. </p>
      </details>
    </article>
  </body>
</html>