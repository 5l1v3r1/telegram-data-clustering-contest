<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-gruzija-sud-protest/30279901.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T08:53:41+00:00"/>
    <meta property="og:title" content="У Тбілісі суд розглядає справи затриманих під час протестів"/>
    <meta property="og:description" content="Міський суд Тбілісі 19 листопада розглядає справи 37 затриманих на акції протесту 18 листопада. Їх звинувачують у хуліганстві та непокорі поліції. Затримані учасники протесту заявили, що не визнають"/>
  </head>
  <body>
    <article>
      <h1>У Тбілісі суд розглядає справи затриманих під час протестів</h1>
      <address>
        <time datetime="2019-11-19T08:53:41+00:00">19 Nov 2019, 08:53</time>
      </address>
      <p>Міський суд Тбілісі 19 листопада розглядає справи 37 затриманих на акції протесту 18 листопада. Їх звинувачують у хуліганстві та непокорі поліції.</p>
      <p>Затримані учасники протесту заявили, що не визнають своєї провини. Серед них цивільні активісти та адвокати. Підтримати їх до будівлі суду прийшли десятки людей.</p>
      <p>18 листопада для розгону демонстрантів, які блокували входи до будівлі парламенту, спецпризначенці застосували водяні гармати. Постраждали шість людей четверо протестувальників і двоє поліцейських. Зараз усі входи до парламенту відкриті, автомобільний рух на проспекті Руставелі відновлений.</p>
      <figure>
        <video src="https://flashvideo.rferl.org/Videoroot/Pangeavideo/2019/11/a/ad/add30c96-1413-4e0a-b4fa-8c89cf9b91d3_mobile.mp4?download=1"/>
      </figure>
      <p>Демонстрації в Тбілісі розпочалися після того, як 14 листопада парламентська більшість владної партії «Грузинська мрія» проголосувала проти поправки про проведення виборів за партійними списками, а не за мішаною системою. Демонстранти вимагають відставки уряду і призначення дострокових парламентських виборів. За даними МВС, в акції біля будівлі парламенту брали участь понад п’ять тисяч людей.</p>
      <p>Представники опозиції заявили, що силовий розгін не вплине на протести і вони триватимуть доти, доки не будуть досягнуті конкретні результати.</p>
    </article>
  </body>
</html>