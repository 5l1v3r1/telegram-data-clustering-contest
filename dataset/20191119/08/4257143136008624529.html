<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/19/robusztus-magyar-novekedesre-szamit-a-moodys"/>
    <meta property="og:site_name" content="infostart"/>
    <meta property="article:published_time" content="2019-11-19T08:16:35+00:00"/>
    <meta property="og:title" content="Robusztus magyar növekedésre számít a Moody's"/>
    <meta property="og:description" content="A magyar gazdaság növekedése a valamelyes lassulás ellenére a következő két évben is várhatóan robusztus ütemű marad - áll a Moodys Investors Service kedden Londonban ismertetett éves adósprofil-jelentésében."/>
  </head>
  <body>
    <article>
      <h1>Robusztus magyar növekedésre számít a Moody's</h1>
      <address><time datetime="2019-11-19T08:16:35+00:00">19 Nov 2019, 08:16</time> by <a rel="author">Infostart / MTI</a></address>
      <h3>A magyar gazdaság növekedése a valamelyes lassulás ellenére a következő két évben is várhatóan robusztus ütemű marad - áll a Moody's Investors Service kedden Londonban ismertetett éves adósprofil-jelentésében.</h3>
      <p>A nemzetközi hitelminősítő közölte: a magyar szuverén adósprofilt alátámasztó tényezők között van az erőteljes gazdasági növekedés, az államháztartási hiány és az államadósság-teher csökkentése melletti elkötelezettség, valamint a magyar gazdaság külső sérülékenységeinek jelentős mértékű és fenntartható mérséklődése.</p>
      <p>A Moody's előrejelzése szerint a magyar bruttó hazai termék (GDP) növekedési üteme a továbbiakban lassul ugyan, de</p>
      <blockquote>2020-ban és 2021-ben is 3,2 százalék körül lesz, ami még mindig robusztusnak számít.</blockquote>
      <p>A fő adósminőségi kihívások közé tartozik a továbbra is jelentős államadósság-ráta, amely 2018 végén a GDP-érték 70,2 százaléka volt, de a Moody's várakozása szerint az erőteljes nominális GDP-növekedés környezetében 2021-re 64 százalék körüli szintre csökken - áll az előrejelzésben.</p>
      <p>
        <i>Nyitókép: MTI/EPA/Andrew Gombert</i>
      </p>
    </article>
  </body>
</html>