<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3360385/milicevic-o-zivotnoj-drami-otvorila-mi-se-rana-rebro-mi-je-probilo-kozu"/>
    <meta property="og:site_name" content="kurir.rs"/>
    <meta property="article:published_time" content="2019-11-19T08:37:00+00:00"/>
    <meta property="og:title" content="MILIĆEVIĆ O ŽIVOTNOJ DRAMI: Otvorila mi se rana, rebro mi je probilo kožu"/>
    <meta property="og:description" content="Đorđe Milićević, potpredsednik Skupštine Srbije i funkcioner SPS, koji je pre godinu dana zadobio teške povrede u saobraćajnoj nezgodi, ponovo prolazi kroz dramu, jer mu se otvorila rana na stomaku, saznaje Kurir.Milićević nema desni trbušni mišić, već nosi ..."/>
  </head>
  <body>
    <article>
      <h6 class="kicker">Otkrivamo</h6>
      <h1>MILIĆEVIĆ O ŽIVOTNOJ DRAMI: Otvorila mi se rana, rebro mi je probilo kožu</h1>
      <address>
        <time datetime="2019-11-19T08:37:00+00:00">19 Nov 2019, 08:37</time>
      </address>
      <p>Đorđe Milićević, potpredsednik Skupštine Srbije i funkcioner SPS, koji je pre godinu dana zadobio teške povrede u saobraćajnoj nezgodi, ponovo prolazi kroz dramu, jer mu se otvorila rana na stomaku, saznaje Kurir.</p>
      <p>Milićević nema desni trbušni mišić, već nosi pojas koji mu drži stomak, pa mu je, po svemu sudeći, rebro probilo kožu. Milićević je potvrdio naša saznanja.</p>
      <p>
        <b>Pogoršanje</b>
      </p>
      <p>- Nemam desni trbušni mišić, izgleda da je rebro probilo kožu. Steznik mi sve drži, pojas koji nosim na stomaku. Od trenutka udesa, koji je bio u novembru 2018, do 10. januara nosio sam creva u kesama. Leva strana stomaka se oporavlja dobro, a desni trbušni mišić je potpuno uništen - kaže ovaj socijalista i dodaje: - Rana mi se otvorila prošle nedelje i vratio sam se svakodnevnim previjanjima. Lekari sad imaju dilemu da li je rebro nagnječilo kožu koja je tu ili je neki unutrašnji konac, verovatno ih ima još, izbio na površinu i stvorio ponovno krvarenje. Na sve to, za vikend sam doživeo i napad bubrega, a nikad ranije nisam imao problema s tim.</p>
      <figure>
        <img src="https://www.kurir.rs/data/images/2019/11/18/20/2056883_0504_ff.jpg?ver=1574107190"/>
        <figcaption>Jedva preživeo... Milićevićev auto posle saobraćajke<cite>foto: Kurir</cite></figcaption>
      </figure>
      <p>
        <b>Vraćanje unazad</b>
      </p>
      <p>Pomenuti pojas nosi od operacije, on mu je, kaže, sastavni deo života kako ne bi napravio nagli pokret, da trbušni mišić ne oseti neku težinu ili ne dođe do gojenja u tom delu.</p>
      <p>Kada je video krv na pojasu, nije se uplašio, ali je znao da se nešto iskomplikovalo. - Prva reakcija je bila da se nešto iskomplikovalo, i to posle duže vremena. Lekari su mi rekli da će to, u ovom trenutku, sanirati previjanjem, a predlog je da vidimo kako će ići regeneracija mišića - ako ne ide ili se jave komplikacije, uradiće mi intervenciju stavljanja mrežice na stomak - kaže Milićević i dodaje: - To je nešto što je sastavni deo života. Taman pomisliš da si krenuo napred, onda se desi ovako nešto što te malo vrati unazad.</p>
      <p>Podsetimo, Milićević i njegov vozač bili su teško povređeni u saobraćajnoj nesreći kod Valjeva 2. novembra 2018. Poslanik SPS je bio u teškom stanju, imao je više unutrašnjih povreda. Oporavak je trajao mesecima.</p>
      <blockquote><b>Snalazi se<br/></b><b>PAUZU KORISTIM ZA PREVIJANJE<br/></b>.: Milićević kaže da radi iako je primoran da ide na previjanja. - Kad sam u Skupštini, napravim pauzu i odem na previjanje, a onda se vratim na posao. Kad baš ne mogu da izdržim na poslu, ja odem. Znači mi što radim - kaže Milićević.</blockquote>
      <p>
        <b>Kurir.rs/ Katarina Blagović  Foto: Zorana Jevtić, Ana Paunković</b>
      </p>
      <related>
        <h4>NE PROPUSTITE</h4>
        <a href="https://www.kurir.rs/vesti/politika/3211281/ispovest-djordja-milicevica-posle-teske-saobracajne-nesrece-davali-su-mi-minimalne-sanse-ali-cudom-sam-preziveo-vracam-se-jaci-foto"/>
        <a href="https://www.kurir.rs/vesti/politika/3238861/orila-se-skupstina-djordje-milicevic-vratio-se-na-radno-mesto-posle-teske-nesrece-pogledajte-kako-su-ga-kolege-docekale-i-pozdravile-aplauzom-i-zasto-mu-je-radikal-sarovic-rekao-prvo-pa-musko-video"/>
        <a href="https://www.kurir.rs/vesti/politika/3206804/dacic-posetio-djordja-milicevica-nasmejani-socijalista-se-nakon-teske-nesrece-uskoro-vraca-u-poslanicke-klupe-foto"/>
        <a href="https://www.kurir.rs/vesti/politika/3310279/nemoc-pristine-milicevic-o-tvrdnjama-da-su-note-o-polacenju-priznanja-nezavisnosti-kosova-falsifikovane"/>
      </related>
    </article>
  </body>
</html>