<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/cluj-napoca/cum-reusit-vanzatoare-curajoasa-zadarniceasca-tentativa-jaf-femeia-s-a-luptat-talharul-fost-imobilizat-dat-mana-politistilor-1_5dd39d155163ec42712c32f3/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-19T08:54:57+00:00"/>
    <meta property="og:title" content="Cum a reuşit o vânzătoare curajoasă să zădărnicească o tentativă de jaf. Femeia s-a luptat cu tâlharul până când acesta a fost imobilizat şi dat pe mâna poliţiştilor"/>
    <meta property="og:description" content="O tentativă de jaf avut loc luni seara, în jurul orei 20.00, la un magazin de pe strada Constantin Brâncuşi, din cartierul clujean Gheorgheni."/>
  </head>
  <body>
    <article>
      <h1>Cum a reuşit o vânzătoare curajoasă să zădărnicească o tentativă de jaf. Femeia s-a luptat cu tâlharul până când acesta a fost imobilizat şi dat pe mâna poliţiştilor</h1>
      <address><time datetime="2019-11-19T08:54:57+00:00">19 Nov 2019, 08:54</time> by <a rel="author">Ştefan Lică</a></address>
      <h4>O tentativă de jaf avut loc luni seara, în jurul orei 20.00, la un magazin de pe strada Constantin Brâncuşi, din cartierul clujean Gheorgheni.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/locale/cluj-napoca/video-reactia-socanta-unui-sofer-recalcitrant-i-atrage-atentia-incalca-regulile-circulatie-1_5dd29acd5163ec4271253238/index.html"/>
        <a href="https://adevarul.ro/locale/cluj-napoca/cea-mai-succes-editie-cluj-blues-fest-show-exceptie-trupei-castigatoare-european-blues-challenge-2019-1_5dd28da35163ec427124ba02/index.html"/>
        <a href="https://adevarul.ro/locale/cluj-napoca/cum-s-a-spulberat-visul-ceausescu-bomba-nucleara-afacerile-murdare-apa-grea-romaniei-1_5dcd992b5163ec427105c4d1/index.html"/>
      </related>
      <p>Incidentul a avut loc la un magazin situat la intersecţia dintre stada Constantin Brâncuşi cu strada Lăcrămioarelor. Un bărbat purtând o cagulă pe cap a intrat într-un magazin şi a ameninţat-o pe vânzătoare. Femeia nu a intrat în panică, deşi a fost tăiată la o mână, scrie <a href="https://www.stiridecluj.ro/social/video-eroul-din-gheorgheni-a-oprit-o-tentativa-de-jaf-de-la-un-magazin-vanzatoarea-a-avut-curaj-nebun-exclusiv">Ştiri de Cluj</a>. A refuzat să scoată banii din casă şi a reuşit să dea alarma, dar a avut şi noroc. Un bărbat care se afla în zonă a intervenit şi l-a imobilizat pe tâlhar până când la faţa locului au apărut poliţiştii.</p>
      <p>„A intrat un băiat cu cagulă pe cap şi m-a ameninţat cu cuţitul. M-a înjurat şi a zis să îi dau banii. L-am înjurat şi eu şi am zis că nu îi dau nimic. M-a împins şi eu strigam ajutor şi s-a dus cineva la Panemar şi a chemat ajutor. A venit un bărbat care l-a scos afară. Aici afară este cagula. L-au pus pe frigiderul de îngheţată şi l-au imobilizat”, a relatat vânzătoarea de la magazin, pentru sursa citată. </p>
      <p>„A întrat peste vânzătoare în magazin, a mers la ea după tejghea şi a zgâriat-o şi a tăiat-o la mâini. Avea cutit şi cagulă”, a relatat Denisa, care trecea prin zonă în momentul producerii incidentului.</p>
      <p>Reprezentanţii Poliţiei Cluj au anunţat că infractorul a fost reţinut. Agresorul este cercetat acum pentru comiterea infracţiunii de tâlhărie.</p>
      <p>„În data de 18.11.2019, în jurul orei 20.00, am fost sesizaţi printr-un apel la 112 cu privire la faptul că, la intersecţia străzilor Constantin Brâncuşi cu strada Lăcrimioarelor, din Cluj-Napoca, a intrat într-un magazin o persoană de sex masculin care purta o cagulă şi, sub ameninţarea vânzătoarei cu un cuţit,  a încercat să sustragă bani din casa de marcat. În ajutorul vanzatoarei a intervenit o persoană care se afla în zonă. La scurt timp a ajuns şi patrula din cadrul Secţiei 3 Poliţie, bărbatul fiind încatuşat. Vânzătoarea a suferit leziuni, motiv pentru care a fost chemată ambulanţa la faţa locului pentru acordarea îngrijirilor medicale. În continuare se fac cercetări pentru comiterea infracţiunii de tâlhărie", au informat reprezentanţii Inspectoratului de Poliţie Cluj.</p>
      <hr/>
    </article>
  </body>
</html>