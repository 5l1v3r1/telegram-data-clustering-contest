<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187000/"/>
    <meta property="og:site_name" content="Janam TV"/>
    <meta property="article:published_time" content="2019-11-19T08:30:28+00:00"/>
    <meta property="og:title" content="76 സിആർപിഎഫ് സൈനികരുടെ മരണത്തിനിടയാക്കിയ 2010 ലെ ആക്രമണം ; കമ്മ്യൂണിസ്റ്റ് ഭീകരൻ ദീപക്കിന്റെ പങ്ക് സ്ഥിരീകരിച്ചു"/>
    <meta property="og:description" content="കോയമ്പത്തൂർ : 2010 ൽ ഛത്തീസ്ഗഡിലെ ദന്തേവാഡയിൽ 76 സി ആർ പി എഫ് സൈനികർ കൊല്ലപ്പെട്ട കേസിൽ ആനക്കട്ടിയിൽ പിടിയിലായ കമ്മ്യൂണിസ്റ്റ് ഭീകരൻ ദീപക്കിനു"/>
  </head>
  <body>
    <article>
      <h1>76 സിആർപിഎഫ് സൈനികരുടെ മരണത്തിനിടയാക്കിയ 2010 ലെ ആക്രമണം ; കമ്മ്യൂണിസ്റ്റ് ഭീകരൻ ദീപക്കിന്റെ പങ്ക് സ്ഥിരീകരിച്ചു</h1>
      <address><time datetime="2019-11-19T08:30:28+00:00">19 Nov 2019, 08:30</time> by <a rel="author">Janam TV Web Desk</a></address>
      <p>കോയമ്പത്തൂർ : 2010 ൽ ഛത്തീസ്ഗഡിലെ ദന്തേവാഡയിൽ 76 സി ആർ പി എഫ് സൈനികർ കൊല്ലപ്പെട്ട കേസിൽ ആനക്കട്ടിയിൽ പിടിയിലായ കമ്മ്യൂണിസ്റ്റ് ഭീകരൻ ദീപക്കിനു പങ്കുണ്ടെന്ന് പൊലീസ് സ്ഥിരീകരിച്ചു . ഛത്തീസ് ഗഡിൽ നിന്ന് കോയമ്പത്തൂരിലെത്തിയ പൊലീസും ഈ വിവരങ്ങൾ സ്ഥിരീകരിച്ചിട്ടുണ്ട് .</p>
      <p>സുക്മ ജില്ലയിൽ നിന്നുള്ള ഡിവൈ എസ് പി മനോജ്കുമാർ , ഇൻസ്പെക്ടർ സഞ്ജയ് സിംഗ് , എ എസ് ഐ മഹേശ്വരൻ എന്നിവരാണ് കോയമ്പത്തൂരിലെത്തിയത് . 2010 ലെ കേസും മറ്റ് ആക്രമണങ്ങളുമായി ബന്ധപ്പെട്ട് ദീപക്കിനെതിരെ ഉടൻ അറസ്റ്റ് വാറന്റ് പുറപ്പെടുവിക്കാനുള്ള നീക്കങ്ങൾ നടക്കുന്നുണ്ട് . ദീപക്കിനെ കൊണ്ടു പോകാനായി ട്രാൻസിറ്റ് വാറന്റ് വാങ്ങാനുള്ള ശ്രമങ്ങളും നടക്കുന്നുണ്ട് .</p>
      <p>2010 ഏപ്രിൽ ആറിനാണ് ദന്തേവാഡയിൽ സി ആർ പി എഫിനെതിരെ ഭീകരാക്രമണമുണ്ടായത് . വനമേഖലയിൽ വച്ച് സേനയ്ക്ക് നേരെ വെടിവയ്പ്പുണ്ടായി , ഒപ്പം ഉഗ്ര ശേഷിയുള്ള വസ്തുക്കൾ ഉപയോഗിച്ച് സ്ഫോടനങ്ങളും നടന്നു . 76 സൈനികരാണ് ഇതിൽ വീരമൃത്യൂ വരിച്ചത് .</p>
      <p>ഐ.ഇ.ഡി.കൾ നിർമിക്കാനും എ.കെ. 47 ഉൾപ്പെടെയുള്ള തോക്കുകൾ കൈകാര്യം ചെയ്യുന്നതിലും വിദഗ്ധനാണ് ദീപക് . മറ്റുള്ളവർക്ക് പരിശീലനം നൽകാനാണ് കേരളം, കർണാടകം, തമിഴ്‌നാട് ഭാഗത്തേക്ക് ദീപക് എത്തിയതെന്നും പൊലീസ് പറയുന്നു .</p>
      <p>ഈ മാസം ഒന്നിനു ആനക്കട്ടിയിൽ വച്ച് പിടിയിലാകുമ്പോൾ ദീപക്കിന്റെ കൈവശം തോക്കിനുപുറമേ നാല് ഡിറ്റണേറ്റർ, സ്‌ഫോടക ശേഷിയുള്ള 125 ഗ്രാം മിശ്രിതം, ബാറ്ററികൾ, വയറുകൾ എന്നിവയുണ്ടായിരുന്നതായും പോലീസ് പറയുന്നു. 22 വരെ ജുഡീഷ്യൽ കസ്റ്റഡിയിലാണിയാൾ. പ്രത്യേക ദൗത്യസേനയാണ് ഇയാളെ പിടികൂടിയത് .</p>
      <p>സി.പി.ഐ. (എം.എൽ.) യുടെ സായുധസേനാ വിഭാഗമായ പീപ്പിൾസ് ലിബറേഷൻ ഗറില്ലാ ആർമിയുടെ കേന്ദ്ര കമ്മിറ്റി അംഗമാണ് ദീപക് എന്നാണു കരുതുന്നത്. ദണ്ഡകാരണ്യ പ്രത്യേക മേഖലാ കമ്മിറ്റി അംഗവുമാണ്.</p>
      <p>അട്ടപ്പാടി മഞ്ചക്കണ്ടിയിലെ വെടിവയ്പ്പിനിടെ ദീപക്ക് പരിക്കേൽക്കാതെ രക്ഷപ്പെടുകയായിരുന്നുവെന്നാണ് പൊലീസ് കരുതുന്നത് . ഇയാൾക്കൊപ്പം ഉണ്ടായിരുന്നവർക്കായി അന്വേഷണം തുടരുകയാണ്.</p>
    </article>
  </body>
</html>