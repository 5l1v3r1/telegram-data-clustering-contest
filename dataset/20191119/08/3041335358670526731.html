<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/19/science-technology/ektypotis-dimiourgei-egxroma-trisdiastata-ologrammata/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-19T08:30:06+00:00"/>
    <meta property="og:title" content="Εκτυπωτής δημιουργεί έγχρωμα τρισδιάστατα ολογράμματα"/>
    <meta property="og:description" content="Ένας νέος γαλλικός εκτυπωτής δημιουργεί πολύ ρεαλιστικά τρισδιάστατα έγχρωμα ολογράμματα."/>
  </head>
  <body>
    <article>
      <h6 class="kicker">Νέες τεχνολογικές δυνατότητες</h6>
      <h1>Εκτυπωτής δημιουργεί έγχρωμα τρισδιάστατα ολογράμματα</h1>
      <h2>Ένας νέος γαλλικός εκτυπωτής δημιουργεί πολύ ρεαλιστικά τρισδιάστατα έγχρωμα ολογράμματα.</h2>
      <address><time datetime="2019-11-19T08:30:06+00:00">19 Nov 2019, 08:30</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Γάλλοι ερευνητές κατασκεύασαν ένα νέο εκτυπωτή που παράγει ψηφιακά τρισδιάστατα έγχρωμα ολογράμματα με μεγαλύτερη λεπτομέρεια και χρωματικό ρεαλισμό από ό,τι κάθε άλλο μηχάνημα στο παρελθόν.</p>
      <p>Τα προϊόντα του εκτυπωτή μπορούν να χρησιμοποιηθούν ως αναπαραστάσεις αντικειμένων σε μουσεία, ως αρχιτεκτονικά μοντέλα, στη διαφήμιση κ.α. Το πλεονέκτημα τους είναι ότι δεν απαιτούν ειδικά γυαλιά ή άλλα οπτικά βοηθήματα για να γίνουν ορατά.</p>
      <p>
        <a href="https://www.tanea.gr/2019/11/19/greece/anapantita-erotimata-gia-ti-dipli-tragodia-stin-katerini/">Διαβάστε ακόμη : Αναπάντητα ερωτήματα για τη διπλή τραγωδία στην Κατερίνη</a>
      </p>
      <h3>Πως λειτουργεί ο «Chimera»</h3>
      <p>Οι ερευνητές, με επικεφαλής τον Ιβ Ζεντέ της εταιρείας Ultimate Holography του Μπορντό, παρουσίασαν τον εκτυπωτή με την ονομασία Chimera, στο περιοδικό «<a href="https://www.osapublishing.org/ao/abstract.cfm?uri=ao-58-34-G226">Applied Optics</a>» (Εφαρμοσμένη Οπτική) της Οπτικής Εταιρείας.</p>
      <p>Ο εκτυπωτής, που χρησιμοποιεί χαμηλής έντασης φως λέιζερ με διάφορα χρώματα (κόκκινο, πράσινο, μπλε) και ένα ειδικό φωτογραφικό υλικό, παράγει ολογράμματα που έχουν προηγουμένως δημιουργηθεί ως τρισδιάστατα μοντέλα σε υπολογιστή ή έχουν προκύψει με σάρωση πραγματικού αντικειμένου με ειδικό scanner.</p>
      <h3>Η εκτύπωση ολογραμμάτων έχει ιστορία ετών</h3>
      <p>Οι προσπάθειες εκτύπωσης ολογραμμάτων έχουν μια ιστορία μερικών ετών αλλά και μια προϊστορία τεχνικών δυσκολιών, που ανάγκασαν ορισμένες κατασκευάστριες εταιρείες να κλείσουν.</p>
      <p>Η νέα τεχνολογία χρειάζεται περίπου 11 ώρες για να δημιουργήσει ένα ολόγραμμα 30 επί 40 εκατοστών, περίπου το μισό χρόνο σε σχέση με προηγούμενες τεχνολογίες, που επιπλέον ήσαν πιο δαπανηρές. Ο εκτυπωτής Chimera μέχρι στιγμής μπορεί να παράγει έγχρωμα ολογράμματα με διαστάσεις έως 60 επί 80 εκατοστών.</p>
      <p>Οι ερευνητές ανέφεραν ότι καθώς η τεχνολογία βελτιώνεται σταδιακά, ιδίως το τρισδιάστατο λογισμικό της, θα είναι δυνατό να επεκταθεί η χρήση της και σε άλλα πεδία, όπως η παραγωγή ιατρικών ολογραμμάτων.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.in.gr/2019/11/19/greece/4411365/">Ποινικός Κώδικας : Έως και ισόβια για όσους αφαιρέσουν ζωές οδηγώντας υπό την επήρεια αλκοόλ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/18/science-technology/whatsapp-sfalma-epitrepei-klopi-eikonon-kai-minymaton/"/>
        <a href="https://www.tanea.gr/2019/11/18/science-technology/oi-pithanotites-na-mas-pesei-o-ouranos-sto-kefali-kai-oi-alloi-kindynoi-afanismou-tis-gis/"/>
        <a href="https://www.tanea.gr/2019/11/15/science-technology/aris-petyximeni-dokimi-prosedafisis-sti-gi-apo-tin-kina/"/>
      </related>
    </article>
  </body>
</html>