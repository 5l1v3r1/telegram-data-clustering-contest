<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/to-tsirko-se-apognosi-apili-ke-ekviazi"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T08:20:00+00:00"/>
    <meta property="og:title" content="Το «τσίρκο» σε απόγνωση απειλεί και... εκβιάζει"/>
    <meta property="og:description" content="Στο λιμάνι της αγωνίας οι Κοσκωτάδες το «τερμάτισαν» και βάζουν πλώρη ολοταχώς για το Δρομοκαΐτειο - Αρθρογραφεί ο Δ.Μπούζας"/>
  </head>
  <body>
    <article>
      <h1>Το «τσίρκο» σε απόγνωση απειλεί και... εκβιάζει</h1>
      <h2>Στο λιμάνι της αγωνίας οι Κοσκωτάδες το «τερμάτισαν» και βάζουν πλώρη ολοταχώς για το Δρομοκαΐτειο - Αρθρογραφεί ο Δ.Μπούζας</h2>
      <address><time datetime="2019-11-19T08:20:00+00:00">19 Nov 2019, 08:20</time> by <a rel="author">Δημήτρης Μπούζας</a></address>
      <p>Είπαμε ρε παιδιά, ακόμη και στη δική σας «ειδική περίπτωση» χρειάζεται κάποιο φρένο, μια έστω και μικρή προσπάθεια αυτοσυγκράτησης. Διαφορετικά θα ξοδέψετε και τα τελευταία αποθέματα ανοχής και συμπόνιας της κοινής γνώμης για τα όσα δραματικά και ψυχολογικά αδιέξοδα βιώνετε.</p>
      <p>Με αυτά που κάνετε θα μας υποχρεώσετε όλους να πιστέψουμε, ότι έχετε πάρει τις αποφάσεις, οι οποίες οδηγούν σε καταστάσεις εξωφρενικές και μη ελεγχόμενες. Με απλά λόγια σε παραλογισμούς που σας εκθέτουν και σας οδηγούν σε ταπεινώσεις. Μην είστε τόσο αφελείς ώστε να πιστεύετε πως η κοινή γνώμη δεν καταλαβαίνει που το πάτε, όπως επίσης και ότι η πανίσχυρη προπαγάνδα σας είναι σε θέση να καλύψει τις πομπές και την σκοτεινή δράση σας. Έχετε ξεφύγει προ πολλού, προφανώς θεωρώντας ότι είστε κράτος εν κράτει, αντλώντας εξουσία και θράσος από όλες ανεξαιρέτως τις Κυβερνήσεις. Κάτι που πραγματικά και δυστυχώς ισχύει. Η ιστορία όμως καταγράφει την ολοκληρωτική από μέρους σας κακοποίηση και καταδυνάστευση επί δεκαετίες του ελληνικού ποδοσφαίρου, με γεγονότα που άφησαν πληγές, οι οποίες ακόμη δεν έχουν κλείσει. Όπως οι ληστείες του προέδρου σας Κοσκωτά και οι εποχές της… θρυλικής παράγκας. Για εσάς σήμερα το χθες με το αμαρτωλό και βρώμικο καθεστώς με τους χειραγωγούμενους θεσμούς, τους φυτευτούς προέδρους της ΕΠΟ, τα στημένα παιχνίδια και τις αλλοιώσεις αποτελεσμάτων (εγκλήματα για τα οποία διώκονται κορυφαίοι παράγοντες σας), δεν σημαίνει απολύτως τίποτα.</p>
      <p>Κι αυτό το χθες δυστυχώς είναι κάτι που δεν μπορεί καμιά δύναμη να το διαγράψει. Έρχεστε εσείς λοιπόν σήμερα και σαν να μην συμβαίνει τίποτε και αφού επί αρκετό καιρό από τότε που χάσατε τον έλεγχο της κατάστασης – ΕΠΟ, ΚΕΔ – επιδοθήκατε σε ένα κυνικό μπούλινγκ με ψυχρούς εκβιασμούς σε πρόσωπα και θεσμούς, πέρα βέβαια και από την περίεργη σύμπτωση όλα αυτά να συμβαίνουν συγχρόνως με τις εγκληματικές επιχειρήσεις λιντσαρίσματος Ελλήνων διαιτητών, έρχεστε λοιπόν να προσθέσετε και το τελευταίο απίστευτο, εκκωφαντικό και άκρως διασκεδαστικό για να είμαστε ειλικρινείς, της απειλής αποχώρησης σας από το πρωτάθλημα! Βέβαια αυτό κάτι θυμίζει αλλά και κάτι μυρίζει. Θυμίζει την ενέργεια του μπασκετικού δαφνοστεφανομένου ο οποίος αποχώρησε αλλά ήδη βρίσκεται στην Α2 και μυρίζει επίσης πιθανή υπόσχεση σε εσάς, ότι κάτι τέτοιο πιθανό να μην συμβεί εάν το επιχειρήσετε. Ότι όμως και να υπάρξει σαν εξέλιξη δεν μπορεί να κρύψει την αγωνία σας μην τυχόν και μείνετε για μια χρονιά ακόμη έξω και μακριά από τη χορηγία των χρυσοφόρων ταμείων του Τσάμπιονς Λιγκ την οποία επί χρόνια διασφαλίζατε με τα παρασκήνια, με τις παράγκες και με όλους τους ελεγχόμενους και χειραγωγούμενους θεσμούς.</p>
      <p>Με τους τελευταίους, να σας δίνουν το δικαίωμα να ελέγχετε απόλυτα το ελληνικό ποδόσφαιρο. Σαφέστατα αυτός είναι ο πόνος, ο καημός και η επιδίωξη σας. Για αυτό οδηγείστε σε διαρκείς παραλογισμούς και κλείνετε άκομψα, περίεργα και ύποπτα ραντεβού με τον πάντοτε – όπως αποδεικνύεται – πρόθυμο να στήνει ευήκοον ους τα παράπονα και τις επιθυμίες σας, νέο Υφυπουργό Αθλητισμού. Ο οποίος ασφαλώς και θα γνωρίζει ότι οι Έλληνες φορολογούμενοι ακόμη πληρώνουν για τη ληστεία της Τράπεζας Κρήτης από τον πρόεδρο σας, το οποίο κουβαλούσατε ως ήρωα επί των ώμων σας. Όπως επίσης θα είναι ενήμερος και για τις μέχρι τώρα αλλεπάλληλες ύποπτες μετακυλίσεις ληξιπρόθεσμων (από αρχαιοτάτων καιρών) δανείων σας από ανώτατους δικαστικούς λειτουργούς.</p>
      <p>Ίσως θα πρέπει κάποια στιγμή όμως να καταλάβετε, ότι όσο και αν σας ανέχονται, όσο και αν σας αβαντάρουν Κυβερνήσεις και θεσμοί, η κοινή γνώμη έχει βγάλει εδώ και καιρό την ετυμηγορία της. Ότι είστε ένα «τσίρκο» παχύδερμων που δεν νοιάζεται για την εικόνα του και για τις συμπεριφορές του. Όσο για το περίφημο «είμαστε οι περισσότεροι για αυτό και κάνουμε κουμάντο» ξεχάστε το. Η κοινή γνώμη έχει κάνει την πρόσθεση της κι έχει βγάλει κι εδώ την ετυμηγορία της. Οι απέναντι σας είναι απείρως περισσότεροι. Κάτι που ασφαλώς θα πρέπει να το αντιληφθεί και ο κ. Αυγενάκης τον οποίον με τη νέα ενέργεια σας επιχειρείτε να τον πιέσετε και να τον πείσετε πως στο μεγάλο παιχνίδι που έρχεται, θα πρέπει να μπει διαιτητής της αρεσκείας σας. Αυτός είναι ο στόχος σας. Σε αυτό αποσκοπεί ο νέος αιφνιδιασμός, η νέα απειλή σας. Τολμήστε το!</p>
      <p>*Από την έντυπη έκδοση της Metrosport (18/11)</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/den-chriazete-apantisi-stis-thrilikes-arloumpes"/>
        <a href="http://www.metrosport.gr/article/olotachos-pros-tin-kanonikotita-vadizi-ethniki-me-ton-fant-sip"/>
        <a href="http://www.metrosport.gr/article/ta-atermona-paramithia-tis-chalimas-ki-iraklis"/>
        <a href="http://www.metrosport.gr/article/file-afto-pou-ekane-tsitsipas-ine-megalitero-apo-to-euro-2004"/>
        <a href="http://www.metrosport.gr/article/gelia-theatriki-parastasi-apo-ton-olimpiakoapistefti-apofasi-avgenaki"/>
        <a href="http://www.metrosport.gr/article/sintomi-thitia-tou-angelou-stin-ethniki-itan-lathos-tou-grammenou"/>
      </related>
    </article>
  </body>
</html>