<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773993,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ההחלטה מתקרבת: תל־אופן חשמלי או ביטול השירות"/>
    <meta property="og:description" content="עיריית תל אביב תחליט בקרוב אם להשקיע 6-8 מיליון שקל במעבר לאופניים חשמליים עירוניים להשכרה, או להשאיר את התושבים תלויים בקורקינטים החשמליים של חברות ההשכרה הפרטיות"/>
  </head>
  <body>
    <article>
      <h1>ההחלטה מתקרבת: תל־אופן חשמלי או ביטול השירות</h1>
      <h2>עיריית תל אביב תחליט בקרוב אם להשקיע 6-8 מיליון שקל במעבר לאופניים חשמליים עירוניים להשכרה, או להשאיר את התושבים תלויים בקורקינטים החשמליים של חברות ההשכרה הפרטיות</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אודי עציון</a></address>
      <p>רגע האמת של תל־אופן: עיריית תל־אביב תחליט אם להסב את צי האופניים של שירות ההשכרה העירוני לחשמל, להפעילו באותה צורה <a href="https://www.calcalist.co.il/local/articles/0,7340,L-3762228,00.html">או לוותר עליו,</a> נוכח חדירת שירותי השכרת הקורקינטים החשמליים של בירד, ליים ו־ווינד. החוזה הנוכחי של המפעילה FSM יסתיים בסוף השנה.</p>
      <p>בעירייה שוקלים להסב את רוב הצי של תל־אופן לחשמלי, 2,000 זוגות, אך להשאיר גם כלים רגילים שיוצעו בעלויות שימוש נמוכות יותר. העלות: 6־8 מיליון שקל לקניית אופניים חדשים, כולל סוללות.</p>
      <figure>
        <img src="https://images1.calcalist.co.il/PicServer3/2019/06/13/913142/1NL.jpg"/>
        <figcaption>תל אופן <br/>צילום: עמית שעל</figcaption>
      </figure>
      <p>בתל־אופן חשבו להסב את האופניים הקיימים לחשמליים, אך העדיפו כלים ייעודיים שיהיו קלים ובטוחים יותר. הם יצוידו בצמיגי 26 אינץ' וסל קדמי למטען, יגיעו ל־25 קמ"ש כחוק ויוכלו לנסוע 70 ק"מ. הסוללות ייאספו מאתרי העגינה בידי המפעילה לצורך טעינה.</p>
      <p>השירות <a href="https://www.calcalist.co.il/local/articles/0,7340,L-3536502,00.html">קיים מ־2010.</a> ראש העירייה חולדאי קיבל השראה משירות ההשכרה הפריזאי Velib ורצה לייבא את המודל לעיר הפקוקה ונטולת החניה, שבניגוד לפריז גם נטולת מטרו, ועם מעט מדי נתיבי תחבורה ציבורית.</p>
      <p>תחילה היו בעיות במערכת העגינה ועבר זמן עד השלמת הפריסה, עם 200 תחנות ו־2,200 זוגות. עד אז כבשו את הדרכים אופניים חשמליים, שהודחו לאחרונה בידי הקורקינטים החשמליים. תל־אופן, שהגיע בשיאו ל־100 אלף השכרות בחודש, ירד ל־50 אלף. מספר מנוייו צנח מ־8,600 ב־2016 ל־4,000 אשתקד.</p>
      <p>הפעילות התרחבה לבת־ים ורמת־גן אך שם העדיפו כלים חשמליים, גם על חשבון הולכי הרגל שנפגעים מהרוכבים על המדרכות או שנתקלים בקורקינטים הזרוקים.</p>
      <figure>
        <img src="https://images1.calcalist.co.il/PicServer3/2018/04/16/810546/1NL.jpg"/>
        <figcaption>תל אופן <br/>צילום: צביקה טישלר</figcaption>
      </figure>
      <p>העירייה משלמת ל־FSM כ־7 מיליון שקל בשנה, והדיון הוא אם עליה להמשיך לסבסד את המיזם מלבד הסבתו לחשמל, ולכמה זמן. חברות הקורקינט החשמלי מפעילות בעיר 7,500 זוגות, שלא עולים לעירייה כסף.</p>
      <p>אלה לא מוחזרים לתחנות עגינה ומושלכים על מדרכות ובתחנות אוטובוס, גם מאז שהחלה העירייה לקנוס את החברות ולקבוע חניות מוסדרות.</p>
      <p>הפעלת השירות מאפשרת לעירייה להבטיח זמינות גם בשכונות מרוחקות. שירות כזה יידרש עוד יותר עם התרחבות עבודות הרכבת הקלה.</p>
      <p>מעיריית ת"א נמסר: "תל־אופן הוא פרויקט חלוצי שיזמנו והוביל למהפכת שימוש באופניים בעיר. החוזה עם הזכיין נגמר בסוף 2020, והעירייה תידרש להחליט אם להאריכו, לשנותו, או להפסיק כליל את הפעילות".</p>
    </article>
  </body>
</html>