<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699100/%D8%AC%D8%B1%DB%8C%D9%85%D9%87-40-%D9%85%DB%8C%D9%84%DB%8C%D9%88%D9%86-%D8%AA%D9%88%D9%85%D8%A7%D9%86%DB%8C-%D8%A8%D8%B1%D8%A7%DB%8C-%DB%8C%DA%A9-%D9%81%D8%B1%D9%88%D8%B4%D9%86%D8%AF%D9%87-%D9%85%D8%AA%D8%AE%D9%84%D9%81-%D8%AF%D8%B1-%D8%A8%DB%8C%D8%B1%D8%AC%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="جریمه 40 میلیون تومانی برای یک فروشنده متخلف در بیرجند"/>
    <meta property="og:description" content="مدیرکل تعزیرات حکومتی استان خراسان جنوبی گفت: در بازرسی‌های گشت مشترک تعزیرات حکومتی و سازمان صنعت، معدن و تجارت یکی از فروشگاه‌های متخلف به گران‌فروشی شناسایی و به ۴۱۹ میلیون ریال جریمه محکوم شد."/>
  </head>
  <body>
    <article>
      <h1>جریمه 40 میلیون تومانی برای یک فروشنده متخلف در بیرجند</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038623_838.jpg"/>
      </figure>
      <p>مدیرکل تعزیرات حکومتی استان خراسان جنوبی گفت: در بازرسی‌های گشت مشترک تعزیرات حکومتی و سازمان صنعت، معدن و تجارت یکی از فروشگاه‌های متخلف به گران‌فروشی شناسایی و به ۴۱۹ میلیون ریال جریمه محکوم شد.</p>
      <p>به گزارش روابط عمومی اداره کل تعزیرات حکومتی خراسان جنوبی محمدحسین اشرفی افزود: عوامل گشت مشترک تعزیرات حکومتی و بازرسان سازمان صنعت، معدن و تجارت از واحدهای صنفی سطح شهر بیرجند بازرسی کردند.</p>
      <p>وی گفت: عوامل گشت در بازرسی‌ از فروشگاه لوازم صوتی و تصویری که به عنوان نمایندگی در بیرجند فعالیت می‌کرد با افزایش قیمت‌ها بالاتر از نرخ قانونی مواجه شدند و در این زمینه پرونده تخلف در هیات بدوی رسیدگی به تخلفات صنفی مرکز استان تشکیل شد.</p>
      <p>مدیرکل تعزیرات حکومتی خراسان جنوبی اظهار داشت: پس از بررسی پرونده و محرز شدن تخلف گران‌فروشی، متهم به پرداخت مبلغ ۴۱۹ میلیون ریال در حق دولت محکوم شد.</p>
      <p>وی گفت: متصدی فروشگاه پس از رویت رای ابلاغی، اعتراض خود را نسبت به دادنامه صادره اعلام داشت تا پرونده برای رسیدگی مجدد به هیات تجدیدنظر استان ارسال شود.</p>
      <p>اشرفی تصریح کرد: هیات تجدید نظر استان نیز پس از مطالعه اوراق پرونده و لایحه اعتراضیه و نظر به اینکه در این مرحله از رسیدگی متهم نتوانست دلایل و مدارک مستندی را برای نقض رای هیات بدوی ارائه کند ضمن رد اعتراض، رای صادره در هیات بدوی را تایید کرده است.</p>
      <p>وی گفت: به موجب تبصره ۲ ماده ۷۲ قانون نظام صنفی، رسیدگی به تخلفات گران‌فروشی، کم‌فروشی، تقلب، احتکار و عدم اجرای ضوابط قیمت‌گذاری و توزیع با تخلف بیشتر از چهار میلیون و ۴۹۰ هزار ریال توسط هیاتی متشکل از رئیس شعبه تعزیرات حکومتی و نمایندگان اتاق اصناف و سازمان صنعت، معدن و تجارت صورت می‌گیرد.</p>
    </article>
  </body>
</html>