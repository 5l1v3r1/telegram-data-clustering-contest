<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.milligazete.com.tr/makale/3378758/sakir-tarim/turkiye-savassiz-yok-ediliyor"/>
    <meta property="og:site_name" content="Milli Gazete"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="Türkiye savaşsız yok ediliyor!"/>
    <meta property="og:description" content="Bismillâhirrahmânirrahîm;"/>
  </head>
  <body>
    <article>
      <h1>Türkiye savaşsız yok ediliyor!</h1>
      <address><time datetime="2019-11-19T00:30:00+00:00">19 Nov 2019, 00:30</time> by <a rel="author" href="https://www.milligazete.com.tr/yazar/sakir-tarim" target="_blank">Şakir Tarım</a></address>
      <p>Bismillâhirrahmânirrahîm;</p>
      <p>Dünya emperyalist güçlere dar geliyor. Dünya nüfusunu ilk etapta 2 milyara, daha sonra da yarım milyara düşürme planları var. Süreç çoktan başlamış durumda. Gıda maddeleri, ilâçlar, sağlık ve çocuk bezleri üzerinden birtakım tuzaklar kuruyorlar. Kademeli öldürme ve kısırlaştırma yoluyla. 2018’de Türkiye’de kısırlaştırmanın yüzde 23’e ulaştığı haberleri dolaştı.</p>
      <p>Ülkeyi savaşsız yok etmeyi amaçlayan İstanbul Sözleşmesi tuzağını bir de bu gerçekler ışığında ele alın! Şu bilinmelidir ki, Batılılar İstanbul’un fethi ve Bizans’ın yıkılışını hâlâ hazmedebilmiş değiller. 3 bin civarındaki sivil toplum kuruluşunun desteğini alan Türkiye Aile Meclisi Başkanı Âdem Çevik, “İstanbul Sözleşmesi fethin intikamıdır” diyerek emperyalist güçlerin Türkiye’de oynadığı oyunları deşifre etti.</p>
      <p>Âdem Çevik, Millî Gazete’den Abdüssamet Karataş’a verdiği mülâkatta (07.11.2019), “Aile kutsaldır. Aileyi yok etme küresel savaşına karşı elbirliğiyle mücadele etmeye çalışıyoruz” diyerek; sözleşmenin hilâfet merkezi İstanbul’un adıyla anılmasındaki amacın İstanbul’un fethinin intikamı ve rövanşı olduğunu anlattı.</p>
      <p>Avrupa Konseyi’nin dayatması olan sözleşmenin birçok Avrupa ülkesi tarafından kabul edilmediğini anlatan Türkiye Aile Meclisi Başkanı; ABD, Rusya, Kanada, Vatikan, Japonya, Azerbaycan, Meksika, İngiltere gibi ülkelerin İstanbul Sözleşmesi’ni ülkelerine sokmadıklarını açıkladı.</p>
      <p>AB Uyum Yasaları diyerek ülkemizin yapısına aykırı kanunlar yapmak yetmiyormuş gibi; şimdi de İstanbul Sözleşmesi’yle ülkenin manevî dinamiklerinin yok edilmesine fırsat verilmemelidir.</p>
      <h3>NASIL KABUL EDİLDİ?</h3>
      <p>İstanbul Sözleşmesi’nin kabul edilme yöntemi tam bir skandal. Sözleşme; uzmanlar, hukukçular, siyasiler, ilim adamları tarafından tartışılmadı. Halkımızın görüşü alınmadı. Referandumun önemini kavrayan Türkiye, bu kadar önemli bir konuda halk oylamasına gitmeli, değil miydi? Konu tamamen oldubittiye getirildi. Bunu, halkın iradesini yok saymaktan başka nasıl izah edersiniz? Âdem Çevik Sözleşme’nin kabul edilme sürecini özetliyor:</p>
      <p>“11 Kasım 2011’de TBMM Kadın Erkek Fırsat Eşitliği Komisyonu (KEFEK) heyeti, TBMM Dışişleri Komisyonu Başkanı Volkan Bozkır başkanlığında, dönemin Başbakanı Recep Tayyip Erdoğan’ın önüne bir rapor sunuluyor. Bu sözleşmenin şerh konulmadan(!) Meclis’ten geçmesi lâzım, diyorlar ve Erdoğan’ı ikna ediyorlar. Sözleşme maddesi 24 Kasım’ın geç saatlerinde Meclis’te görüşülüyor. Saat 22.50’de Meclis Başkan Vekili Sadık Yakut, 80 maddeden 3 maddeyi okutup toplu oylamaya sunuyor. İstanbul Sözleşmesi bu şekilde Meclis’ten 26 dakikada geçiyor.”</p>
      <p>Türkiye Aile Meclisi Başkanı, bu uygulamanın ancak işgal devletlerinde, mandacı bir mecliste yaşanabileceğini anlatıyor. İstanbul Sözleşmesi’nin kabulünde, milletimizin görüşünü dikkate almayan AKP, CHP, MHP ve HDP’nin vebali büyük. Bu konuda fikir birliği yapmışlar…</p>
      <p>AKP ve İstanbul Sözleşmesi’ni Avrupa Konseyi’nden geldiği gibi, gözü kapalı onaylayan diğer 3 siyasi parti millet iradesini yok saydılar. Halk yalnız oy deposu mu? Milletin geleceğini yok edebilecek sözleşme hem komisyonlarda, hem de milletin Meclis’inde tartışılmadan 26 dakikada nasıl geçebilir?</p>
      <h3>SONUÇLARINI GÖRÜN!</h3>
      <p>Güya İstanbul Sözleşmesi’yle kadın cinayetlerini ve aile içi şiddeti önleyeceklerdi. Rakamlar size hiçbir şey anlatmıyor mu? Kadın cinayetleri ve aile içi şiddet 2012’den bu tarafa kademeli olarak arttı. Türkiye’nin problemlerini sömürgecilerin müdahalesiyle çözemezsiniz! Ancak, içimizdeki uzmanlar ve milletin görüşü alınarak ortaya konulan reçeteler derdimize derman olabilir.</p>
      <p>Cumhurbaşkanı Erdoğan, Ankara İlâhiyat’ın 70. yılı töreninde “dindar nesil yetiştirme” (06.11.2019)  söylemini tekrarladı. Yeni Akit yazarı Abdurrahman Dilipak uyardı: “Dindar nesil İstanbul Sözleşmesi’yle gelmeyecek. İstanbul Sözleşmesi’nin en büyük savunucusu KADEM’dir.” (08.11.2019)</p>
      <p>AKP Genel Başkanı yaklaşık 2 sene önce, “Zina Yasası çıkarmakla hata ettik” demişti. Tamam, hata ettiniz.  Peki, düzeltmek için tek adım atmayacak mısınız? Bu uygulamalarla “dindar nesil” yetişir mi? İsterseniz, döneminizde yetişenlere bakın!</p>
      <p>İstanbul Sözleşmesi ve o yönde çıkarılan 6284 sayılı yasa, “Kadının beyanı esastır” diyerek erkeği kukla olarak görüyor. Yeni Akit sonucu manşetten duyurdu: “6284’ün 2.5 senelik bilançosu: 746 bin baba evinden uzaklaştırıldı.” (05.11.2019)</p>
      <p>Yeni Akit’teki kardeşler ömür boyu nafaka, İstanbul Sözleşmesi, 6284 sayılı yasa konusunda çok güzel yayınlar yaptı. Ancak, tam destek verdikleri hükümete sözlü uyarıda bulunmayacaklar mı? Bekliyoruz.</p>
      <p>Yuvaları yıkan, aileleri dağıtan, cinsiyet tanımayan, ülkeyi savaşsız yok oluşa götüren İstanbul Sözleşmesi ve 6284 sayılı yasa acilen iptal edilmelidir.</p>
      <related>
        <h4># YAZARIN DİĞER YAZILARI</h4>
        <a href="https://www.milligazete.com.tr/makale/3374532/sakir-tarim/abdnin-tiynetini-iyi-taniyin"/>
        <a href="https://www.milligazete.com.tr/makale/3303675/sakir-tarim/cok-sesli-olumler-duyulmuyor-mu"/>
        <a href="https://www.milligazete.com.tr/makale/3290633/sakir-tarim/yetti-gayri-bu-kadar-haksizlik"/>
        <a href="https://www.milligazete.com.tr/makale/3284162/sakir-tarim/mehmedim-sevinin-baslar-yuksekte"/>
        <a href="https://www.milligazete.com.tr/makale/3279499/sakir-tarim/saadet-frankfurtta-maya-tutmus"/>
        <a href="https://www.milligazete.com.tr/yazar/sakir-tarim"/>
      </related>
    </article>
  </body>
</html>