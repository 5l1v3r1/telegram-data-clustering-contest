<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.naturetoday.com/intl/nl/nature-reports/message/?msg=25659"/>
    <meta property="og:site_name" content="NatureToday"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Te koop: decoratieve reuzenberenklauw!?"/>
    <meta property="og:description" content="Waarschijnlijk ben je ze weleens tegengekomen bij een bloemist, woonwinkel of bij iemand thuis: de prachtige, gedroogde takken van de reuzenberenklauw. Ze kunnen wel drie meter hoog worden en zijn zeer decoratief. Weinig mensen weten echter dat je niet meer mag handelen in deze soort. Hij bezorgt de Nederlandse natuur teveel overlast. De NVWA ziet toe op de handhaving in deze handel."/>
  </head>
  <body>
    <article>
      <h1>Te koop: decoratieve reuzenberenklauw!?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Nederlandse Voedsel- en Warenautoriteit</a></address>
      <p>
        <b>19-NOV-2019 - Waarschijnlijk ben je ze weleens tegengekomen bij een bloemist, woonwinkel of bij iemand thuis: de prachtige, gedroogde takken van de reuzenberenklauw. Ze kunnen wel drie meter hoog worden en zijn zeer decoratief. Weinig mensen weten echter dat je niet meer mag handelen in deze soort. Hij bezorgt de Nederlandse natuur teveel overlast. De NVWA ziet toe op de handhaving in deze handel.</b>
      </p>
      <p>De reuzenberenklauw staat sinds 2 augustus 2017 op de Europese <a href="https://www.nvwa.nl/onderwerpen/invasieve-exoten/unielijst-invasieve-exoten">Unielijst</a> van soorten die je niet meer mag verhandelen, importeren, kweken, uitwisselen, vervoeren of houden. De soort levert in de Nederlandse natuur grote overlast op. Niet alleen voor de mens, die er flinke brandwonden van kan oplopen, maar ook voor inheemse planten. Deze kunnen worden weggedrukt door de reuzenberenklauw. Mensen die de plant in de tuin hebben, moeten voorkomen dat hij zich verder kan verspreiden. Het op de juiste wijze verwijderen van planten is de meest effectieve maatregel om verspreiding naar de omgeving en gezondheidsschade te voorkomen. </p>
      <figure>
        <img src="https://images.e-vision.nl/naturetoday/images/optimized/b6a98aef-490a-4f7c-85a0-13c06742b85e.jpg&amp;w=1280"/>
        <figcaption>Reuzenberenklauw in een bos in Groningen<cite>Bron: Jenneke Leferink</cite></figcaption>
      </figure>
      <figure>
        <img src="https://images.e-vision.nl/naturetoday/images/optimized/52bd878b-076c-4396-ab55-6f2c9072984b.jpg&amp;w=1280"/>
        <figcaption>Reuzenberenklauw bij een handelaar<cite>Bron: Staatsbosbeheer</cite></figcaption>
      </figure>
      <p>Vaak worden de gedroogde takken verkocht onder de naam berenklauw, maar dat is een inheemse soort met kleine bloemen. Vrijwel altijd betreft het de reuzenberenklauw, een soort met veel grotere bloemen die oorspronkelijk uit Azië komt. De soort mag niet zomaar uit de omgeving geoogst worden. Staatsbosbeheer heeft al geregeld boetes uitgedeeld aan mensen die zonder toestemming planten oogstten in hun gebieden.</p>
      <p>Bij het oogsten en vervoeren van gedroogde takken, kan het zaad zich namelijk gemakkelijk verspreiden. Dit zaad is wel zes jaar kiemkrachtig. In veel takken die je te koop ziet staan, is nog zaad aanwezig. In dat geval is verkoop en vervoer verboden. En als je takken zonder zaad ziet staan, kun je je afvragen waar dat zaad dan gebleven is. Hoe mooi het ook is, het beste kun je deze soort dus niet kopen en ook niet zelf uit de natuur oogsten. </p>
      <p>Kijk <a href="https://www.nvwa.nl/onderwerpen/invasieve-exoten/documenten/plant/planten-in-de-natuur/exoten/risicobeoordelingen/factsheet-reuzenberenklauw">hier</a> voor meer informatie over de reuzenberenklauw en de bestrijding ervan.</p>
      <p>Tekst: <a href="http://www.NVWA.nl/">NVWA</a><br/>Foto’s: J.L.C.H. van Valkenburg (leadfoto: uitgebloeide reuzenberenklauw); J. Leferink, <a href="http://www.NVWA.nl/">NVWA</a>; <a href="http://www.staatsbosbeheer.nl/">Staatsbosbeheer</a></p>
      <related>
        <h4>Zie ook</h4>
        <a href="https://www.naturetoday.com/intl/nl/nature-reports/message/?msg=25071"/>
        <a href="https://www.naturetoday.com/intl/nl/nature-reports/message/?msg=23362"/>
        <a href="https://www.naturetoday.com/intl/nl/nature-reports/message/?msg=25609"/>
        <a href="https://www.naturetoday.com/intl/nl/nature-reports/message/?msg=25310"/>
        <a href="https://www.naturetoday.com/intl/nl/nature-reports/message/?msg=25139"/>
      </related>
    </article>
  </body>
</html>