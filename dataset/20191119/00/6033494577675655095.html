<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/beda-zmiany-w-zarzadzie-wojewodztwa-roman-kolek-moze-zrezygnowac-z-funkcji-wicemarszalka/ar/c1-14591597"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Będą zmiany w zarządzie województwa? Roman Kolek może zrezygnować z funkcji wicemarszałka"/>
    <meta property="og:description" content="Roman Kolek przyznaje, że chciałby wrócić do zawodu lekarza, ale zaznacza, że nie podjął jeszcze ostatecznej decyzji co do swojej przyszłości. Od działaczy Mniejszości Niemieckiej słyszymy, że jej kierownictwo namawia Kolka, by pozostał w zarządzie województwa. Na tym zmiany w tym gremium mogą się nie skoczyć."/>
  </head>
  <body>
    <article>
      <h1>Będą zmiany w zarządzie województwa? Roman Kolek może zrezygnować z funkcji wicemarszałka</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Piotr Guzik</a></address>
      <p>
        <b>Roman Kolek przyznaje, że chciałby wrócić do zawodu lekarza, ale zaznacza, że nie podjął jeszcze ostatecznej decyzji co do swojej przyszłości. Od działaczy Mniejszości Niemieckiej słyszymy, że jej kierownictwo namawia Kolka, by pozostał w zarządzie województwa. Na tym zmiany w tym gremium mogą się nie skoczyć.</b>
      </p>
      <p>Pogłoski o tym, że Roman Kolek chce zrezygnować z funkcji wicemarszałka województwa krążą po urzędzie już od jakiegoś czasu. Roman Kolek jest przedstawicielem Mniejszości Niemieckiej we władzach regionu od 2010 roku.</p>
      <p>- I jest tym już zmęczony. Swoje na pewno zrobiło zamieszanie wokół SOR-u w Szpitalu Wojewódzkim w Opolu przy okazji niedawnej kampanii wyborczej, ale o tym, że nie zamierza być wicemarszałkiem przez pełną kadencję samorządu Roman Kolek mówił już krótko po wyborach z 2018 roku - słyszymy od działacza MN proszącego o anonimowość.</p>
      <p>Nasz rozmówca twierdzi, że chęć rezygnacji z roli wicemarszałka była jednym z czynników, które przesądziły o starcie Romana Kolka w niedawnych wyborach do Senatu. Pierwotnie miał startować z poparciem Koalicji Obywatelskiej, ale kilka dni po wspólnej konferencji przedstawiciele KO poinformowali o wycofaniu poparcia i wystawieniu własnego kandydata do Senatu. Został nim Beniamin Godyla. I to właśnie on wygrał, pokonując zarówno Romana Kolka, jak i faworyzowanego Bogdana Tomaszka z PiS.</p>
      <p>- Ta porażka tylko utwierdziła go w zamiarze rezygnacji - mówi działacz MN.</p>
      <h3>Roman Kolek: Rozważam rezygnację</h3>
      <p>Roman Kolek przyznaje, że rozważa rezygnację z funkcji wicemarszałka województwa. Zaznacza, że ostatecznej decyzji w tej kwestii nie podjął. Nie kryje jednak, że przymierza się do tego, by ponownie wykonywać zawód lekarza, ponieważ to on jest dla niego "źródłem największej satysfakcji".</p>
      <p>- Jestem przewodniczącym komisji zdrowia w Związku Województw RP, gdzie w kraju podzielonym na dwie walczące ze sobą opcje polityczne udaje mi się zjednoczyć zwaśnione strony i przyjmować w temacie polityki zdrowotnej takie stanowiska, które niekoniecznie muszą podobać się władzy centralnej. Byłem i jestem zaangażowany w tę komisję. Nie muszę być wicemarszałkiem, by nadal to robić - stwierdza Roman Kolek.</p>
      <h3>Rafał Bartek: Jeszcze tego nie przegadaliśmy</h3>
      <p>Od działaczy MN słyszymy, że jeśli Roman Kolek zdecyduje się zrezygnować z funkcji wicemarszałka, to będzie to dla tego środowiska poważny problem. - W naszym gronie trudno znaleźć osobę, która byłaby gotowa wziąć na swoje barki działkę tak skomplikowaną, jak służbą zdrowia. I dlatego kierownictwo namawia Kolka, by pozostał w zarządzie województwa - słyszymy.</p>
      <p>Nieco inaczej sytuację prezentuje Rafał Bartek, lider MN oraz przewodniczący sejmiku. - Mamy wśród radnych oraz poza nimi osoby, które mogłyby podjąć funkcję wicemarszałka. Wiem też o rozważaniach Romana Kolka. Nie mieliśmy jednak okazji szerzej o tym porozmawiać - mówi.</p>
      <p>- To jest konieczne o tyle, że niezależnie od tego, kto miałby zastąpić Romana Kolka, musi podjąć decyzje co do swojej przyszłości zawodowej. Oprócz tego konieczne są ustalenia zarówno w naszym gronie, jak i z pozostałymi koalicjantami w sejmiku - wylicza Rafał Bartek.</p>
      <p>W urzędzie marszałkowskim słyszymy, że możliwe jest, iż to właśnie Rafał Bartek zastąpiłby Romana Kolka w zarządzie. Wtedy przewodniczącą sejmiku mogłaby zostać radna Zuzanna Donath-Kasiura. Acz możliwe jest też, że to właśnie ona zastąpiłaby Romana Kolka.</p>
      <h3>Będzie więcej zmian w zarządzie województwa?</h3>
      <p>Andrzej Buła, marszałek województwa i przewodniczą Platformy w woj. opolskim, zaznacza, że nie otrzymał oficjalnego zgłoszenia, że Roman Kolek nosi się z zamiarem rezygnacji z zarządu województwa.</p>
      <p>Dodajmy, że nie tylko w przypadku przedstawiciela Mniejszości Niemieckiej mówi się o możliwych zmianach w tym gremium. Kwestią otwartą jest też przyszłość reprezentanta PSL. Obecnie przedstawicielem ludowców w zarządzie jest Stanisław Rakoczy, lider PSL w regionie. Miał tam być tylko na rok, do czasu wyborów parlamentarnych, by potem ustąpić miejsca Antoniemu Konopce.</p>
      <p>Teraz realizacja tego scenariusza nie jest taka pewna, a w samym PSL trwają wewnętrzne przepychanki w tej materii.</p>
    </article>
  </body>
</html>