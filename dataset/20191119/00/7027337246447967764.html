<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699066/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A8%D9%88%D8%AF%D8%AC%D9%87-%DB%B9%DB%B9-%D8%A7%D8%B1%D8%AA%D8%A8%D8%A7%D8%B7-%D8%B2%DB%8C%D8%A7%D8%AF%DB%8C-%D8%A8%D8%A7-%D9%82%DB%8C%D9%85%D8%AA-%D8%AF%D9%84%D8%A7%D8%B1-%D9%86%D8%AF%D8%A7%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="وزیر اقتصاد: بودجه ۹۹ ارتباط زیادی با قیمت دلار ندارد"/>
    <meta property="og:description" content="بودجه مدنظر ما در سال آینده زیاد به قیمت دلار ارتباطی پیدا نمی‌کند."/>
  </head>
  <body>
    <article>
      <h1>وزیر اقتصاد: بودجه ۹۹ ارتباط زیادی با قیمت دلار ندارد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>بودجه مدنظر ما در سال آینده زیاد به قیمت دلار ارتباطی پیدا نمی‌کند.</b>
      </p>
      <figure>
        <img src="https://cdn.asriran.com/files/fa/news/1398/8/28/1038553_965.jpg"/>
      </figure>
      <p>وزیر امور اقتصادی و دارایی تاکید کرد که بودجه سال آینده ارتباط زیادی با قیمت دلار ندارد.</p>
      <p>به گزارش ایسنا، فرهاد دژپسند امروز (سه‌شنبه) در حاشیه نمایشگاه تراکنش که در مرکز نمایشگاهی بوستان گفت‌وگو برگزار شد، در جمع خبرنگاران درباره قیمت دلار در بودجه سال آینده تصریح کرد که بودجه مدنظر ما در سال آینده زیاد به قیمت دلار ارتباطی پیدا نمی‌کند.</p>
      <p>سخنگوی اقتصادی دولت با اشاره به اهمیت نمایشگاه ایران تراکنش در هوشمندسازی بانک‌ها، اظهار کرد: بانک‌های ایران اکنون هوشمند نیستند و اگر بخواهند نقشی پویا و بالنده در اقتصاد داشته باشند، باید خودشان را به فناوری‌های نوین مجهز کنند.</p>
      <p>وی افزود: در این عرصه باید از بانک‌داری الکترونیک به دیجیتال و پس از آن به سمت بانک‌داری هوشمند حرکت کنیم و در این بخش بسیار مهم است که بتوانیم ابعاد مختلف موضوع را در بانک‌ها اجرایی کنیم.</p>
      <p>وزیر امور اقتصاد خاطرنشان کرد: باید بتوانیم ارتباط بین‌المللی را چه در انتقال فناوری‌ به بانک‌ها و چه در تشکیل کنسرسیوم‌هایی در زمینه بانک‌داری دیجیتال تقویت کنیم.</p>
      <p>دژپسند با اشاره به موانع پیش‌روی بانک‌داری هوشمند در ایران، گفت: این طرح در ایران اجرا می‌شود، اما سرعتی که مدنظر ماست را ندارد که در حال حاضر تمهیدات لازم صورت گرفته و برنامه‌های خوبی در بانک‌ها طراحی می‌شود که این سرعت را افزایش می‌دهد.</p>
    </article>
  </body>
</html>