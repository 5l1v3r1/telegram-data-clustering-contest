<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/742380"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T00:12:00+00:00"/>
    <meta property="og:title" content="สหรัฐต่อเวลาผ่อนผันให้หัวเว่ยอีก 90 วัน"/>
    <meta property="og:description" content="รัฐบาลวอชิงตันขยายระยะเวลาผ่อนผันแก่บริษัทหัวเว่ยเพิ่มอีก 90 วัน ในการทำธุรกรรมร่วมกับผู้ประกอบการของสหรัฐ โดยเป็นการต่อเวลาให้เป็นระยะตั้งแต่เดือนส.ค. ที่ผ่านมา"/>
  </head>
  <body>
    <article>
      <h1>สหรัฐต่อเวลาผ่อนผันให้หัวเว่ยอีก 90 วัน</h1>
      <address>
        <time datetime="2019-11-19T00:12:00+00:00">19 Nov 2019, 00:12</time>
      </address>
      <p>
        <b>รัฐบาลวอชิงตันขยายระยะเวลาผ่อนผันแก่บริษัทหัวเว่ยเพิ่มอีก 90 วัน ในการทำธุรกรรมร่วมกับผู้ประกอบการของสหรัฐ โดยเป็นการต่อเวลาให้เป็นระยะตั้งแต่เดือนส.ค. ที่ผ่านมา</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 18 พ.ย. ว่ากระทรวงพาณิชย์ของสหรัฐออกแถลงการณ์เมื่อวันจันทร์ ขยายระยะเวลาผ่อนผันให้แก่บริษัทหัวเว่ย เทคโนโลยีของจีน เพิ่มอีก 90 วัน ในการค้าขายและจัดการเรื่องธุรกรรมกับบริษัทคู่ค้าในสหรัฐ หลังทยอยผ่อนผันเป็นระยะตั้งแต่เดือนส.ค. ที่ผ่านมา โดยกระทรวงพาณิชย์จะยังคงใช้เวลาในช่วงผ่อนผันครั้งใหม่ เดินหน้าพิจารณาใบอนุญาตให้แก่ผู้ประกอบการของสหรัฐต่อไป ในการค้าขายและทำธุรกรรมร่วมกับหัวเว่ย ตราบใดที่ความร่วมมือนั้น "ไม่สร้างความเสี่ยงและส่งผลกระทบด้านความมั่นคง"<br/> </p>
      <figure>
        <iframe data-src="https://twitter.com/CommerceGov/status/1196470129858633729?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/HuaweiUSA/status/1195105381275430913?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ประธานาธิบดีโดนัลด์ ทรัมป์ ลงนามในคำสั่งฝ่ายบริหาร เมื่อกลางเดือนพ.ค. ที่ผ่านมา ว่าด้วย "สถานการณ์ฉุกเฉินด้านเทคโนโลยี" เพื่อพิทักษ์ระบบโครงข่ายอินเตอร์เน็ตและเทคโนโลยีสารสนเทศของสหรัฐจาก "การรุกรานโดยศัตรู" แม้คำสั่งของผู้นำสหรัฐไม่ได้ระบุชื่อของบริษัทหรือพาดพิงถึงประเทศหนึ่งประเทศใดอย่างเจาะจง แต่ทุกฝ่ายตีความไปในทางเดียวกันว่าพุ่งเป้าไปที่หัวเว่ย "เป็นพิเศษ" ด้านหัวเว่ยออกแถลงการณ์ว่า มาตรการกดดันของรัฐบาลวอชิงตัน "จะส่งผล" ต่อสหรัฐมากกว่าจีน และกล่าวถึงกรณีที่แคนาดายังคงควบคุมตัวน.ส.เมิ่ง หว่านโจว ทายาทคนโตของหัวเว่ย ตั้งแต่เดือนธ.ค. ปีที่แล้ว ตามหมายจับของศาลรัฐบาลกลางนครนิวยอร์กในข้อหาละเมิดมาตรการคว่ำบาตรอิหร่าน แต่รัฐบาลวอชิงตันยืนกรานว่า เรื่องของทายหัวเว่ยกับการให้ผู้ประกอบการของสหรัฐยุติความร่วมมือกับหัวเว่ยนั้น "ไม่เกี่ยวกัน"</p>
      <figure>
        <img src="https://www.dailynews.co.th/admin/upload/20191119/news_ZkAzDYjFOX072440_533.jpg?v=201911190710?v=5547"/>
      </figure>
      <p><b>นายวิลเบอร์ รอสส์ รมว.กระทรวงพาณิชย์สหรัฐ<br/></b><br/>อนึ่ง การขยายระยะเวลาผ่อนผันให้แก่หัวเว่ยครั้งล่าสุดของสหรัฐ เกิดขึ้นในขณะที่ทรัมป์หมายมั่นปั้นมือบรรลุข้อตกลงการค้า "เฟสแรก" กับจีนให้ได้อย่างเป็นทางการภายในสิ้นปีนี้.<br/><br/><b>เครดิตภาพ : AP</b></p>
    </article>
  </body>
</html>