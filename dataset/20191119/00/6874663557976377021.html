<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774084,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="טראמפ מאיים: לא יהיה הסכם סחר עם סין? אעלה את המכסים עוד יותר"/>
    <meta property="og:description" content="כך לדברי נשיא ארה&quot;ב בקבינט; לאחר דיווחים על התקדמות מסוימת בשיחות סביב סוגיות הסחר, לאחרונה עולה כי הן הגיעו למבוי סתום"/>
  </head>
  <body>
    <article>
      <h1>טראמפ מאיים: לא יהיה הסכם סחר עם סין? אעלה את המכסים עוד יותר</h1>
      <h2>כך לדברי נשיא ארה"ב בקבינט; לאחר דיווחים על התקדמות מסוימת בשיחות סביב סוגיות הסחר, לאחרונה עולה כי הן הגיעו למבוי סתום</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שירות כלכליסט</a></address>
      <p>מלחמת הסחר בין ארה"ב וסין: נשיא ארה"ב דונלד טראמפ איים היום (ג') בהעלאה נוספת של המכסים שהוטלו על סחורות סיניות אם סין לא תחתום על הסכם סחר. זאת לאחר שלאחרונה כבר <a href="https://www.calcalist.co.il/world/articles/0,7340,L-3772880,00.html">דווח שחלה התקדמות בין הצדדים</a>. </p>
      <p>דבריו של טראמפ נאמרו במהלך פגישה עם הקבינט. ארה"ב וסין, שתי הכלכלות הגדולות בעולם, נמצאות במבוי סתום בשיחות הסחר שנמשכות כבר כמעט שנתיים וכוללת הטלת מכסים הדדית.</p>
      <figure>
        <img src="https://images1.calcalist.co.il/PicServer3/2019/10/06/939612/4L.jpg"/>
        <figcaption>הנשיא טראמפ <br/>צילום: Reuters</figcaption>
      </figure>
      <p>"אם לא נעשה עסקה עם סין, אני אעלה את המכסים אפילו יותר", כך אמר טראמפ בפגישה.</p>
      <p>ארה"ב וסין הסכימו על הסכם סחר מ"שלב ראשון" באוקטובר, אך בייג'ינג ו-וושינגטון שלחו מאז <a href="https://www.calcalist.co.il/world/articles/0,7340,L-3773707,00.html">סימנים סותרים לגבי האופן בו הן מתכוונות לנוע קדימה</a>. דובר של משרד המסחר הסיני אמר מוקדם יותר החודש ששתי המדינות הסכימו לבטל חלק מהמכסים הנוכחיים בו זמנית. טראמפ אמר בעקבות זאת שהוא לא הסכים על ביטול מכסים, והנמיך בכך את התקוות לחתימה על עסקה. "הם רוצים לחזור למצב הקודם. לא הסכמתי על שום דבר", כך לדברי טראמפ.</p>
      <p>היועץ הכלכלי של הבית הלבן, מארק קודלו, אמר ביום שישי שהמדינות "מתקרבות" לעסקה. בשבת שוחח סגן נשיא סין ליו הי עם שר האוצר האמריקאי סטיבן מנוצ'ין ונציג הסחר האמריקאי רוברט לייטיזר. על פי משרד המסחר הסיני האישים ניהלו "שיחות קונסטרוקטיביות" והסכימו להישאר בקשר קרוב.</p>
      <p>ארה"ב הטילה עד עתה מכסים על סחורות סיניות בשווי 500 מיליארד דולר. סין הגיבה במכסים משלה על סחורות אמריקאיות בשווי 110 מיליארד דולר.</p>
    </article>
  </body>
</html>