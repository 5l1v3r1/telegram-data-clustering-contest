<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/culture-newspaper/_u-bilorusi-nacionalnogo-troshki-mozhna-ale-naspravdi-ni/938750"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:45:00+00:00"/>
    <meta property="og:title" content="У Білорусі національного, трошки можна, але насправді — ні"/>
    <meta property="og:description" content="&amp;ndash; З 2010 року не мали жодного концерту вдома. Лише за кордоном, у Литві, Україні, &amp;ndash; каже білоруський рокер Лявон Вольський, 53 роки. 21 листопада зі своєю групою &quot;Крамбамбуля&quot; виступить у Києві. Останній альбом гурту вийшов 2015-го. Замість веселих пісень про алкогольні ..."/>
  </head>
  <body>
    <article>
      <h1>У Білорусі національного, трошки можна, але насправді — ні</h1>
      <address><time datetime="2019-11-19T00:45:00+00:00">19 Nov 2019, 00:45</time> by <a rel="author">Іван СТОЛЯРЧУК</a></address>
      <figure>
        <img src="https://static2.gazeta.ua/img2/cache/gallery/938/938750_1_w_1200.jpg?v=0"/>
        <figcaption>Білоруський рокер Лявон Вольський за активну громадську позицію довгий час був у неофіційному ”чорному списку” діячів культури. Режим Олександра Лукашенка заборонив йому виступати на батьківщині<cite>Автор: ФОТО З САЙТА FACEBOOK.COM @LAVONVOLSKI</cite></figcaption>
      </figure>
      <p>– З 2010 року не мали жодного концерту вдома. Лише за кордоном, у Литві, Україні, – каже білоруський рокер <b>Лявон Вольський, 53 роки</b>.</p>
      <p>21 листопада зі своєю групою "Крамбамбуля" виступить у Києві. Останній альбом гурту вийшов 2015-го. Замість веселих пісень про алкогольні традиції різних народів на платівці були войовничі композиції.</p>
      <p>– Продовжувати писати в жанрі альтернативна естрада не було сенсу. І ми перетворилися на партизанів. І зараз виглядаємо, як загін повстанців із лісу.</p>
      <p>
        <b>Коли в Білорусі заборонили рок-музику?</b>
      </p>
      <p>– З 1994 по 2005 роки була відносна свобода. Лише в провінції могли існувати місцеві заборони. Коли хтось із керівників міста не хотів брати відповідальність за рок-концерт у себе. Але тиску не відчували. Грали навіть у концертному залі "Мінськ", що належить до управління справ президента.</p>
      <p>2005-го виступили під час мітингу опозиції на 10-річчя режиму Лукашенка. Незабаром почалися репресії. Після Плошчі-2010 (Плошча – білоруською Майдан. У грудні 2010-го в центрі Мінська зібралася мирна 60-тисячна демонстрація проти фальсифікації результатів президентських виборів. Її розігнали внутрішні війська, десятки людей затримали, зокрема і кандидатів у президенти Володимира Некляєва, Андрія Саннікова, Григорія Костусєва, Миколу Статкевича, Віталія Римашевського. – ГПУ) не можна було зіграти навіть у кав'ярні. Власникам телефонували, шантажували. Казали – якщо хочете займатися бізнесом, не проводьте концертів.</p>
      <p>Теперішня відлига – після подій в Україні. Влада злякалася й почала відпускати гайки.</p>
      <p>
        <b>Ви на сцені з 1981 року. Як легенда білоруського року зможете виступити в мінському Палаці спорту?</b>
      </p>
      <p>– Прокатники домовлялися з цим майданчиком. Але там керівництво непередбачуване. Ще пам'ятають час повних заборон. Можуть підписати угоду й за тиждень розірвати. Сказати, що в них щось протекло чи змагання позапланові. Чи взагалі перехотіти співпрацювати. У 2-мільйонному Мінську є від сили два-три відповідні зали для білоруських рокерів. Наприклад, постійний концертний майданчик Зьміцера Вайцюшкевіча – Палац культури глухонімих.</p>
      <p>– Це така хитра гра, лицемірна позиція влади. Щось національного, незалежного трошки можна, але насправді – ні, – додає культуролог із Мінська <b>Максим Жбанков, 61 рік</b>.</p>
      <p>У столичному "Докер пабі" гурт Лявона Вольського "Крамбамбуля" виконає пісні, які грав на Майдані в Києві в грудні 2013-го. Також відомі в Україні хіти "Госьці", "Турысты", пісню "Суседзі", яку 2004-го записали з лідером "Скрябіна" Андрієм Кузьменком. У ній Кузьма співав білоруською, а Лявон Вольський – українською.</p>
    </article>
  </body>
</html>