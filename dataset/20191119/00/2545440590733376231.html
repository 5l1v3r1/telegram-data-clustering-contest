<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/turk-zirhlisi-yoruk-samuray-olmaya-talip/1649677"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Türk zırhlısı Yörük 'samuray' olmaya talip"/>
    <meta property="og:description" content="Nurol Makina, Japonya'daki ilk büyük ölçekli entegre savunma etkinliği DSEI Japan Fuarı'na Yörük 4x4 hafif zırhlı araçla katıldı."/>
  </head>
  <body>
    <article>
      <h1>Türk zırhlısı Yörük 'samuray' olmaya talip</h1>
      <h2>Nurol Makina, Japonya'daki ilk büyük ölçekli entegre savunma etkinliği DSEI Japan Fuarı'na Yörük 4x4 hafif zırhlı araçla katıldı.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Göksel Yıldırım  </a></address>
      <h4>Ankara</h4>
      <p><b>Türk savunma sanayisi</b>nin son dönemde geliştirdiği <b>zırhlı kara araçları</b>ndan <b>Yörük 4x4</b>, Japonya'daki ilk büyük ölçekli entegre savunma etkinliği <b>DSEI Japan Fuarı</b>'nda boy gösterdi.</p>
      <p>Makuhari Messe'de düzenlenen DSEI Japan Fuarı, 3 gün boyunca 50'den fazla ülkeden üst düzey konuğa ve dünyanın dört bir yayından 250'den fazla katılımcıya ev sahipliği yapacak. Fuar için savunma sanayisinin önde gelen global oyuncuları Japonya'nın yolunu tuttu.</p>
      <p>Fuarda, Japon endüstrisinin küresel pazarla etkileşimde bulunması ve küresel savunma endüstrisine Japonya'da yeni iş fırsatları sunulması amaçlanıyor. Japonya aynı zamanda Asya-Pasifik pazarına giriş kapısı olma açısından da önem taşıyor.</p>
      <p>Japonya'nın savunma bütçesi rekor bir artışla 46 milyar dolara ulaştı ve savunma yeteneklerinin ciddi biçimde artırılması hedefleniyor. Fuar, Asya-Pasifik bölgesinde pazar için arayışta bulunan üreticilere geniş bir buluşma imkanı sunuyor.</p>
      <p>Türkiye'nin zırhlı kara aracı üreticilerinden Nurol Makina da binlerce kilometre uzaklıktaki fuara Yörük 4x4 hafif zırhlı araçla katıldı. Japonya'da sergilenen ilk Türk zırhlısı olan Yörük 4x4, ülkeye 3 haftalık bir deniz yolculuğuyla ulaştı. Araç, fuarda, üzerindeki ASELSAN'ın Uzaktan Komutalı Silah Sistemi ürün ailesinin yeni üyesi Sarp-Zafer ile birlikte sergilendi. Nurol Makina, fuarda zırhlı araç sergileyen sınırlı sayıdaki üreticiler arasında yer aldı.</p>
      <figure>
        <img src="https://www.aa.com.tr/uploads/userFiles/caec1b32-8257-4f58-87b0-6657c62b92b3/New%20folder%20(8)%2Fyoruk2.jpg"/>
      </figure>
      <h3>İhracat başarısı</h3>
      <p>Nurol Makina, Ejder Yalçın ve Yörük gibi zırhlı araçları bir dizi ülkeye ihraç etme başarısı yakaladı. Bu kapsamda Katar tarafından tercih edilen Yörük 4x4 ve Sarp-Zafer, böylece ilk ihracat başarısına birlikte imza atmıştı.</p>
      <p>Şirket, Japonya ile eş zamanlı olarak Asya-Pasifik bölgesinin önde gelen savunma sanayisi etkinliklerinden Bangkok'taki Tayland Savunma ve Güvenlik Fuarı'na katılıyor.</p>
      <h3>Yörük ihtiyaca göre şekilleniyor</h3>
      <p>Yörük, özellikle eklemeli zırh ve mobilite kabiliyetleriyle rakiplerinin önüne geçiyor. Herhangi bir zırh plakası eklenmemiş haliyle Seviye-1 balistik korumaya sahip Yörük'ün koruma seviyesi, farklı zırh plakalarının eklenmesiyle Seviye 4'e kadar çıkarılabiliyor.</p>
      <p>İhtiyaca göre farklı silah sistemleri entegre edilebilen Yörük, düşük silüeti, kısa dönüş yarıçapı ve yüksek süratiyle keşif-gözetleme görevlerinde ve meskun mahal operasyonlarında da fark yaratıyor. Ağırlık merkezi alçakta olan ve kullanıcıya üstün bir yol tutuş sunan aracın 140 kilometre/saat olan azami hızı, kendi sınıfında en üst segmentte yer alıyor.</p>
      <related>
        <a href="https://www.aa.com.tr/tr/turkiye/turk-zirhlisi-yoruk-samuray-olmaya-talip/1649677"/>
        <a href="https://www.aa.com.tr/tr/turkiye/vuran-teslimatlari-tam-gaz-suruyor/1641397"/>
        <a href="https://www.aa.com.tr/tr/ekonomi/askeri-arac-ihracatinda-8x8-performans/1639079"/>
        <a href="https://www.aa.com.tr/tr/analiz/turkiye-nin-milli-teknoloji-hamlesi-/1638183"/>
      </related>
    </article>
  </body>
</html>