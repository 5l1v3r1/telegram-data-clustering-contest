<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238459-blaznivy-december-slovana-spoznali-sme-termin-osemfinale-slovnaft-cupu"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Bláznivý december Slovana, spoznali sme termín osemfinále Slovnaft Cupu"/>
    <meta property="og:description" content="Osemfinále národného pohára Slovnaft Cup medzi Slovanom a Žilinou sa odohrá v stredu 4. decembra o 18:30 na Tehelnom poli. O termíne informoval domáci klub prostredníctvom oficiálneho webu."/>
  </head>
  <body>
    <article>
      <h1>Bláznivý december Slovana, spoznali sme termín osemfinále Slovnaft Cupu</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michal Šášky</a></address>
      <p>Osemfinále národného pohára Slovnaft Cup medzi Slovanom a Žilinou sa odohrá v stredu 4. decembra o 18:30 na Tehelnom poli. O termíne informoval domáci klub prostredníctvom oficiálneho webu.</p>
      <p>Termín nebol známy kvôli nabitému programu slovenského majstra, ktorý musel pre povinnosti v pohárovej Európe odkladať zápasy Slovenského pohára. Uplynulý víkend si poradil v 4. kole s druholigovým Bardejovom (5:2) a stal sa definitívnym účastníkom osemfinále. Doň už koncom septembra postúpila Žilina, ktorá vyradila postupne Lipany, Starú Ľubovňu a Nové Mesto nad Váhom.</p>
      <p>Duel Slovana a Žiliny je posledným v osemfinálovom programe Slovnaft Cup-u. Koncom októbra si postup do štvrťfinále zaistili Trenčín, Sereď, Nitra, Ružomberok, Dunajská Streda a druholigový Poprad, minulý týždeň v dohrávke aj Zlaté Moravce.</p>
      <related>
        <a href="https://profutbal.sk/clanok/238349-slovan-laka-fanusikov-na-vrcholy-jesene-straka-ocakavame-vysoke-navstevy"/>
      </related>
      <p>Belasí tak budú mať v závere roka mimoriadne nabitý program. V priebehu dvoch týždňov totiž odohrajú päť atraktívnych a náročných stretnutí – v lige si zmerajú sily so Žilinou a Dunajskou Stredou, v Európskej lige cestujú na štadión Besiktasu Istanbul a doma privítajú Bragu, medzi to sa vsunul domáci pohárový duel so Žilinou.</p>
      <p>Predaj lístkov sa zatiaľ nezačal. Držitelia permanentiek však majú vstup na zápas zahrnutý v cene svojej permanentnej vstupenky.</p>
    </article>
  </body>
</html>