<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3774020,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="המגרש שעליו שוכן מועדון האומן 17 בת&quot;א נמכר ב-355 מיליון שקל"/>
    <meta property="og:description" content="החברות י.ח דימרי ויהלומית פרץ רכשו במכרז את המגרש בן 16 דונם שממוקם על ציר שלבים. השמאי העריך את שווי הקרקע ב-200 מיליון שקל, אבל הרוכשות הקפיצו את המחיר ככל הנראה מתוך תקווה שהעירייה תגדיל את זכויות הבנייה באזור"/>
  </head>
  <body>
    <article>
      <h1>המגרש שעליו שוכן מועדון האומן 17 בת"א נמכר ב-355 מיליון שקל</h1>
      <h2>החברות י.ח דימרי ויהלומית פרץ רכשו במכרז את המגרש בן 16 דונם שממוקם על ציר שלבים. השמאי העריך את שווי הקרקע ב-200 מיליון שקל, אבל הרוכשות הקפיצו את המחיר ככל הנראה מתוך תקווה שהעירייה תגדיל את זכויות הבנייה באזור</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שלומית צור</a></address>
      <p>החברות י.ח דימרי שבשליטת יגאל דמרי, ויהלומית פרץ, בשליטת דוד פרץ, זכו אמש (ב') במכרז למכירת קרקע בציר שלבים בתל אביב, תמורת 355 מיליון שקל. מדובר בחטיבת קרקע בת 16 דונם, שבה שוכן המועדון הידוע האומן 17 (רחוב אברבנאל 88), המצויה בבעלות של כ-30 בעלים.</p>
      <p>בחודש פברואר האחרון, קיבל בית המשפט המחוזי בתל אביב תביעה לפירוק שיתוף שהגישה חברת יובלים בשליטת איציק ברוך, שמחזיקה יחד עם צחי ארבוב מבעלי אקרו נדל"ן 40% מהזכויות בקרקע, ומינה את עו"ד שי רוה ככונס נכסים למכירתה. על פי הערכת השמאי לקרקע שערך השמאי עודד האושנר עבור בית המשפט, שוויה עומד על 200 מיליון שקל. במכרז שקיים אתמול רוה בין המציעים, גברו החברות דמרי ויהלומית פרץ שחברו יחד, על הצעתן של חברות אחרות בהן קרן ריאליטי, יובלים, ואקרו נדל"ן.</p>
      <figure>
        <img src="https://images1.calcalist.co.il/PicServer3/2019/11/19/948422/Untitled-1_l.jpg"/>
        <figcaption>מועדון האומן 17 תל אביב <br/>צילום: google street view</figcaption>
      </figure>
      <figure>
        <img src="https://images1.calcalist.co.il/PicServer3/2017/01/22/697873/3_l.jpg"/>
        <figcaption>יגאל דמרי, בעלי חברת הנדל"ן י. ח דמרי <br/>צילום: אוראל כהן</figcaption>
      </figure>
      <p>הקרקע ממוקמת בין הרחובות סלמה בצפון, אברבנאל במזרח, וציר שלבים במערב. על הקרקע מצויים כיום מבנים נמוכים ומיושנים של תעשייה ומלאכה. למרות המחיר הגבוה שהוצע, זכויות הבנייה במתחם טרם ידועות, אך המחיר משקף את האופטימיות של היזמים גם לאור נדיבותה של עיריית תל אביב במתן זכויות בנייה לאזור זה, בין היתר בשל התוכנית להפוך את ציר שלבים לעורק תנועה ראשי.</p>
      <p>על פי תוכנית המתאר של תל אביב תא/5000, לאזור פוטנציאל להקמת פרויקט הכולל עירוב שימושים של תעסוקה ומגורים, והחברות צפויות לקדם תוכנית נקודתית לקרקע. בשלב הבא יתבצעו הליכים המסדירים את חלוקת הזכויות בין הבעלים, שעל פיהן תיקבע חלוקת התמורה ביניהם.</p>
    </article>
  </body>
</html>