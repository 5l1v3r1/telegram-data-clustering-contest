<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/abdnin-kararinin-ardindan-israilli-eski-bakandan-yasa-disi-yahudi-yerlesimlerini-ilhak-cagrisi/1649498"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ABD'nin kararının ardından İsrailli eski bakandan yasa dışı Yahudi yerleşimlerini ilhak çağrısı"/>
    <meta property="og:description" content="ABD yönetiminin Batı Şeria'da yer alan Yahudi yerleşim birimlerini artık yasa dışı olarak görmediklerini duyurmasının ardından eski İsrail Adalet Bakanı ve Yeni Sağ Partisi lideri Şaked, söz konusu yerleşimlerin İsrail'e ilhak edilmesi çağrısı yaptı."/>
  </head>
  <body>
    <article>
      <h1>ABD'nin kararının ardından İsrailli eski bakandan yasa dışı Yahudi yerleşimlerini ilhak çağrısı</h1>
      <h2>ABD yönetiminin Batı Şeria'da yer alan Yahudi yerleşim birimlerini artık yasa dışı olarak görmediklerini duyurmasının ardından eski İsrail Adalet Bakanı ve Yeni Sağ Partisi lideri Şaked, söz konusu yerleşimlerin İsrail'e ilhak edilmesi çağrısı yaptı.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Mustafa Deveci  </a></address>
      <h4>Quds</h4>
      <p><b>ABD</b> yönetiminin işgal altındaki <b>Batı Şeria</b>'da yer alan yasa dışı Yahudi yerleşim birimlerini artık yasa dışı olarak görmediklerini duyurmasının ardından <b>eski İsrail Adalet Bakanı ve Yeni Sağ Partisi lideri Ayelet Şaked,</b> söz konusu yerleşimlerin İsrail'e ilhak edilmesi çağrısı yaptı.</p>
      <p>Aşırı sağ görüşleriyle öne çıkan Şaked, Twitter hesabında paylaştığı mesajda, Batı Şeria'daki yasa dışı Yahudi yerleşim birimlerine ilişkin karardan dolayı ABD Başkanı Donald Trump ve Dışişleri Bakanı Mike Pompeo'ya teşekkür etti.</p>
      <p>Yahudilerin Batı Şeria'da yaşamaya yasal ve ahlaki hakları olduğunu iddia eden Şaked, "Artık egemenliğimizi bu yerleşimlere uygulama zamanı." ifadesini kullandı.</p>
      <p>İsrail Başbakanı Binyamin Netanyahu da 17 Eylül'de İsrail'de yapılan erken seçimler öncesi Batı Şeria'daki yasa dışı Yahudi yerleşim birimlerini İsrail'e ilhak vaadinde bulunmuştu.</p>
      <p>ABD Dışişleri Bakanı Mike Pompeo, işgal altındaki Batı Şeria'da yer alan Yahudi yerleşim birimlerini artık yasa dışı olarak görmediklerini duyurmuştu.</p>
      <p>İsrail'in 1967'de işgal ettiği Batı Şeria'da 250'ye yakın yasa dışı Yahudi yerleşim birimi bulunuyor. Bu yerlerde 400 binden fazla Yahudi yerleşimci ikamet ediyor.</p>
      <p>Uluslararası hukuka göre, işgal altındaki topraklarda bulunan tüm Yahudi yerleşim birimleri yasa dışı kabul ediliyor.</p>
      <related>
        <a href="https://www.aa.com.tr/tr/dunya/trump-yonetimi-israil-ne-istediyse-yapti-/1649500"/>
        <a href="https://www.aa.com.tr/tr/dunya/abdnin-kararinin-ardindan-israilli-eski-bakandan-yasa-disi-yahudi-yerlesimlerini-ilhak-cagrisi/1649498"/>
        <a href="https://www.aa.com.tr/tr/dunya/ab-israilin-yerlesim-birimleri-uluslararasi-hukuk-uyarinca-yasa-disidir/1649421"/>
        <a href="https://www.aa.com.tr/tr/dunya/abdli-isimlerden-yonetimin-yahudi-yerlesimleri-kararina-tepki-/1649273"/>
        <a href="https://www.aa.com.tr/tr/dunya/filistin-basbakani-istiyye-abdnin-karari-uluslararasi-kanunlarin-hafife-alinmasi-anlamina-geliyor/1649268"/>
        <a href="https://www.aa.com.tr/tr/dunya/pompeo-abdye-gore-bati-seriadaki-yerlesimler-artik-hukuka-aykiri-degil/1649149"/>
      </related>
    </article>
  </body>
</html>