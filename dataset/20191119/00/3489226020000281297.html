<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/o-mpogdanos-smparaliase-ta-ideologika-themelia-toy-diafwtismoy"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Ο Μπογδάνος σμπαράλιασε τα ιδεολογικά θεμέλια του Διαφωτισμού"/>
    <meta property="og:description" content="Σε ένα ακόμα κρεσέντο νεοσυντηρητισμού και εξύμνησης του αρχαίου ελληνικού πνεύματος και της χριστιανορθόδοξης παράδοσης του ελληνικού έθνους επιδόθηκε από το βήμα της Βουλής ο Κ. Μπογδάνος, βρίσκοντας τον τρόπο να καταστήσει υπερασπιστές της ορθοδοξίας ακόμα και τους αγνωστικιστές και τους άθεους!"/>
  </head>
  <body>
    <article>
      <h1>Ο Μπογδάνος σμπαράλιασε τα ιδεολογικά θεμέλια του Διαφωτισμού</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Άγγελος Προβολισιάνος</a></address>
      <h4>Σε ένα ακόμα κρεσέντο νεοσυντηρητισμού και εξύμνησης του αρχαίου ελληνικού πνεύματος και της χριστιανορθόδοξης παράδοσης του ελληνικού έθνους επιδόθηκε από το βήμα της Βουλής ο Κ. Μπογδάνος, βρίσκοντας τον τρόπο να καταστήσει υπερασπιστές της ορθοδοξίας ακόμα και τους αγνωστικιστές και τους άθεους!</h4>
      <p>Κατά τη συζήτηση στην Ολομέλεια της Βουλής για τη δεύτερη θεματική της Συνταγματικής Αναθεώρησης η οποία περιστρέφεται γύρω από την απροθυμία της πλειοψηφίας να κατοχυρώσει συνταγματικά τη <b>θρησκευτική ουδετερότητα</b> <b>του κράτους</b>, ο βουλευτής της ΝΔ <b>σμπαράλιασε τα ιδεολογικά θεμέλια του Διαφωτισμού </b>προκειμένου να υποστηρίξει τη θέση του κόμματός του, εντοπίζοντας <b>σκοταδιστικές προσπάθειες (!) επισκίασης της εθνικής ταυτότητας προς όφελος κάποιων που προσβάλλονται.</b></p>
      <p>Κι αν όλα αυτά αρχίζουν πλέον και γίνονται μέρος της<b> «κανονικότητας»</b>, αυτό που δεν περίμενε να ακούσει κανείς είναι ότι μέχρι και οι άθεοι και οι αγνωστικιστές υψώνουν ανάστημα ενάντια στην <i><b>«επηρμένη αξίωση να διαγραφεί με μια (!) μονοκοντυλιά ένα από τα πολυτιμότερα στοιχεία πολιτειακής ιστορίας και παράδοσης»</b></i>. Δηλαδή, η <b>ελληνορθόδοξη παράδοση!</b></p>
      <h3>Το επίμαχο σημείο της τοποθέτησης Μπογδάνου</h3>
      <p>
        <i>«Είναι κακοχωνεμένος προοδευτισμός η αξίωση -που διατυπώθηκε στο πλαίσιο αυτής της συζήτησης- <b>οι Έλληνες να μη θρησκευόμαστε δημοσίως</b>. Είναι <b>κακοχωνεμένος</b> <b>προοδευτισμός </b>η άκριτη εισαγωγή ιδεολογημάτων -όπως αυτό της κοσμικότητας- που αρμόζουν σε έθνη με διαφορετική διαδικασία γενέσεως, διαφορετικά απολύτως σεβαστά αξιακά φορτία. <b>Είναι κακοχωνεμένος προοδευτισμός και συνιστά και προσβολή απέναντι στην συντριπτική πλειονότητα των ελλήνων ορθοδόξων και μη,</b> <b>θρησκευομένων και μη, αγνωστικιστών, αθέων, η επηρμένη αξίωση να διαγραφεί με μια (!) μονοκοντυλιά ένα από τα πολυτιμότερα στοιχεία πολιτειακής ιστορίας και παράδοσης».</b></i>
      </p>
      <p>Ευτυχώς, ο πρώην δημοσιολόγος του ΣΚΑΪ χαρακτήρισε <b>«αληθινά προοδευτική»</b> την ολοένα και βαθύτερη κατοχύρωση των δικαιωμάτων και των ελευθεριών όλων των πολιτών. Και έκλεισε την τοποθέτησή του <b>στηλιτεύοντας την προσπάθεια απόκρυψης της ταυτότητάς μας </b>και όσων <b>«είμαστε και πιστεύουμε»</b> προς όφελος κάποιων που προσβάλλονται.<i><b> «Δεν είναι αξίωση φιλελεύθερη, δεν είναι αξίωση διαφωτιστική. Αντίθετα, είναι αξίωση βαθιά σκοταδιστική. Και στην Ελλάδα αρμόζει το φως…»</b></i> κατέληξε ποιητικά.</p>
      <p>Να σημειωθεί ότι ο πρώην πρόεδρος της Βουλής,<b> Ν. Βούτσης,</b> μιλώντας μετά τον <b>Κ. Μπογδάνο</b> από το βήμα της Βουλής, ανέφερε δηκτικά ότι ο πρώην δημοσιολόγος που δεν κατέθετε πόθεν έσχες ως όφειλε<b> τον «κυνηγούσε» στο πρόσφατο παρελθόν για να του δώσει συνέντευξη αναφορικά με τη δρομολόγηση των διαδικασιών για τη λειτουργία των αποτεφρωτηρίων! </b></p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>