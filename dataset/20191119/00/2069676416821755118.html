<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/strycova-po-dvou-letech-ukoncila-spolupraci-s-trenerem-kotyzou-27392/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Strýcová po dvou letech ukončila spolupráci s trenérem Kotyzou"/>
    <meta property="og:description" content="Barbora Strýcová po dvou sezonách ukončila spolupráci s trenérem Davidem Kotyzou. Vítězka čtyřhry ve Wimbledonu a deblová světová jednička to oznámila na sociálních sítích."/>
  </head>
  <body>
    <article>
      <h1>Strýcová po dvou letech ukončila spolupráci s trenérem Kotyzou</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Ondřej Jirásek, TenisPortal.cz</a></address>
      <p>
        <b>Barbora Strýcová po dvou sezonách ukončila spolupráci s trenérem Davidem Kotyzou. Vítězka čtyřhry ve Wimbledonu a deblová světová jednička to oznámila na sociálních sítích.</b>
      </p>
      <p>Třiatřicetiletá Strýcová prožila životní sezonu a nikdy nezapomene na letošní Wimbledon. Na nejslavnějším turnaji světa se poprvé dostala do semifinále grandslamu ve dvouhře a získala první grandslamový titul ve čtyřhře, navíc letošní tenisový rok zakončila jako deblová světová jednička.</p>
      <p>"Milí fanoušci, mám pro vás zprávu z mého týmu. Po dvou úžasných sezónách jsme se po finále na Turnaji mistryň naposled objali s Davidem Kotyzou jako hráčka a trenér. Rozhodli jsme se ukončit spolupráci," napsala rodačka z Plzně na Instagram.</p>
      <p>"S Davidem jsme si před dvěma lety stanovili cíle. Říkala jsem tomu spíše "reálné tenisové sny." A i když je samozřejmě vždycky prostor, aby bylo lépe, všechny velké cíle, kterých jsem pod Davidovým vedením chtěla dosáhnout, se povedly. Třeba letos jsme vše směřovali k Wimbledonu a byl to můj nejkrásnější turnaj v životě."</p>
      <p>S Kotyzou, který osm let vedl Petru Kvitovou, jíž pomohl ke dvěma wimbledonským triumfům, Karolínu Plíškovou nebo Caroline Wozniackou, si nemohla dvouletou spolupráci vynachválit. "David je jeden z nejlepších trenérů v Česku a protože se můj tenisový důchod přibližuje, přišlo mi trošku sobecký ho držet u sebe za každou cenu. Davide, díky za tvrdou práci, za všechny rady a za tvoji trpělivost. Byla to jízda, bylo to nahoru a dolu a bylo to skvělý!"</p>
    </article>
  </body>
</html>