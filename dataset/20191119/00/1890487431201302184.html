<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520541-bytova-vystavba-na-vysocine-v-1-az-3-ctvrtleti-2019-pokles/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Bytová výstavba na Vysočině v 1. až 3. čtvrtletí 2019: pokles..."/>
    <meta property="og:description" content="V 1. až 3. čtvrtletí 2019 byla v Kraji Vysočina zahájena výstavba 1 376 bytů, což bylo o 91 bytů méně než v prvních devíti měsících roku 2018 (- 6,2 %, tj. třetí nejvyšší úbytek v rámci krajů). Počet nově zahájených bytů.."/>
  </head>
  <body>
    <article>
      <h1>Bytová výstavba na Vysočině v 1. až 3. čtvrtletí 2019: pokles...</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">ČSÚ</a></address>
      <p> </p>
      <p>V 1. až 3. čtvrtletí 2019 byla v <a href="https://regiony.kurzy.cz/kraj/vysocina/">Kraji Vysočina</a> <b>zahájena výstavba</b> 1 376 bytů, což bylo o 91 bytů méně než v prvních devíti měsících roku 2018 (- 6,2 %, tj. třetí nejvyšší úbytek v rámci krajů). Počet nově zahájených bytů byl <a href="https://regiony.kurzy.cz/kraj/vysocina/">na Vysočině</a> mezi kraji České republiky osmý nejvyšší, vyšší počet zahájených bytů byl zaznamenán v Praze, <a href="https://regiony.kurzy.cz/kraj/stredocesky/">Středočeském</a>, <a href="https://regiony.kurzy.cz/kraj/jihomoravsky/">Jihomoravském</a>, <a href="https://regiony.kurzy.cz/kraj/moravskoslezsky/">Moravskoslezském</a>, <a href="https://regiony.kurzy.cz/kraj/plzensky/">Plzeňském</a>, <a href="https://regiony.kurzy.cz/kraj/jihocesky/">Jihočeském</a> a <a href="https://regiony.kurzy.cz/kraj/olomoucky/">Olomouckém kraji</a>. Na celkovém počtu zahájených bytů v České republice se <a href="https://regiony.kurzy.cz/kraj/vysocina/">Vysočina</a> podílela 4,7 %.</p>
      <p>Pokles počtu zahájených bytů byl ve srovnání se stejným obdobím roku 2017 zaznamenán ve čtyřech regionech, nejvýraznější v <a href="https://regiony.kurzy.cz/kraj/kralovehradecky/">Královéhradeckém kraji</a> (o 8,5 %). K nejvýraznějšímu nárůstu počtu zahájených bytů došlo v <a href="https://regiony.kurzy.cz/kraj/liberecky/">Libereckém kraji</a>.</p>
      <p>Ke zvýšení počtu zahájených bytů v <a href="https://regiony.kurzy.cz/kraj/vysocina/">Kraji Vysočina</a> došlo ve třech okresech, nejvýraznější byl nárůst v okrese <a href="https://www.kurzy.cz/obec/havlickuv-brod/">Havlíčkův Brod</a>, v němž se počet zahájených bytů oproti stejnému období roku 2018 zvýšil o 21,2 %. Výstavba většího počtu bytů v bytových domech byla zahájena v okresech <a href="https://www.kurzy.cz/obec/jihlava/">Jihlava</a> a <a href="https://www.kurzy.cz/obec/pelhrimov/">Pelhřimov</a>.</p>
      <p>Na <a href="https://regiony.kurzy.cz/kraj/vysocina/">Vysočině</a> tradičně převládají byty v rodinných domech, v prvních třech čtvrtletích roku 2019 dosáhl jejich podíl 65,0 % z celkového počtu zahájených bytů, což bylo o čtrnáct procentních bodů více než v celé České republice. Podíl nově zahájených bytů v bytových domech činil v kraji 20,0 %. V rámci <a href="https://regiony.kurzy.cz/kraj/vysocina/">Vysočiny</a> připadlo nejvíce zahájených bytů na Jihlavsko (28,6 %), nejméně na okres <a href="https://www.kurzy.cz/obec/trebic/">Třebíč</a> (13,4 %).</p>
      <p>Počet <b>dokončených bytů </b>v <a href="https://regiony.kurzy.cz/kraj/vysocina/">Kraji Vysočina</a> v lednu až září 2019 činil 962 a oproti stejnému období předchozího roku se snížil o 3,9 %. Vývoj v kraji se tak výrazně lišil od celorepublikového trendu – v celé České republice se počet dokončených bytů zvýšil o 10,8 %. Zvýšení počtu dokončených bytů bylo zaznamenáno ve většině regionů České republiky, nejvýraznější bylo v <a href="https://regiony.kurzy.cz/kraj/olomoucky/">Olomouckém</a> (o 62,7 %) a <a href="https://regiony.kurzy.cz/kraj/kralovehradecky/">Královéhradeckém kraji</a> (o 48,8 %). <a href="https://regiony.kurzy.cz/kraj/vysocina/">Vysočina</a> se zařadila mezi čtyři kraje, v nichž došlo k poklesu počtu dokončených bytů. Nejvyšší byl v <a href="https://regiony.kurzy.cz/kraj/liberecky/">Libereckém</a> (o 22,6 %) a <a href="https://regiony.kurzy.cz/kraj/pardubicky/">Pardubickém kraji</a> (o 10,2 %).</p>
      <p>Ke zvýšení počtu dokončených bytů došlo v rámci kraje pouze v okresech <a href="https://www.kurzy.cz/obec/jihlava/">Jihlava</a> (o 12,1 %) a <a href="https://www.kurzy.cz/obec/pelhrimov/">Pelhřimov</a> (o 3,2 %). Nejvýraznější pokles byl zaznamenán v okrese <a href="https://www.kurzy.cz/obec/havlickuv-brod/">Havlíčkův Brod</a> (o 25 %).</p>
      <p>Ze struktury dokončených bytů vyplývá, že i nadále u nich v <a href="https://regiony.kurzy.cz/kraj/vysocina/">Kraji Vysočina</a> <b>převládá výstavba bytů v rodinných domech</b> (68,7 %). Největší podíl dokončených bytů v kraji v 1. až 3. čtvrtletí 2019 připadl na okresy <a href="https://www.kurzy.cz/obec/zdar-nad-sazavou/">Žďár nad Sázavou</a> (25,5 %) a <a href="https://www.kurzy.cz/obec/jihlava/">Jihlava</a> (24,1 %), nejméně bytů bylo dokončeno na Pelhřimovsku (13,5 %).</p>
      <figure>
        <img src="https://img2.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/1.png"/>
      </figure>
      <figure>
        <img src="https://img3.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/2.png"/>
      </figure>
      <figure>
        <img src="https://img.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/3.png"/>
      </figure>
      <figure>
        <img src="https://img1.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/4.png"/>
      </figure>
      <p> </p>
      <p><b>Kontakt:</b><br/>Ing. Vlastislav Valda<br/>Oddělení informačních služeb, Krajská správa ČSÚ v Jihlavě<br/>E-mail: vlastislav.valda@czso.cz<br/>Tel.: 567 109 062</p>
      <h3>Přílohy</h3>
      <ul>
        <li>Bytová výstavba <a href="https://regiony.kurzy.cz/kraj/vysocina/">na Vysočině</a> v 1. až 3. čtvrtletí 2019 (aktualita v pdf)</li>
        <li>Zahájené a dokončené byty v 1. až 3. čtvrtletí 2019 (tabulka)</li>
        <li>
          <b>Související informace:</b>
        </li>
        <li>
          <p>Bytová výstavba, stavební povolení a stavební zakázky - časové řady</p>
          <figure>
            <img src="https://img1.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/aboutblank.gif"/>
          </figure>
          <p>Odkaz [nové okno]</p>
        </li>
        <li>
          <p>Stavebnictví - září 2019</p>
          <figure>
            <img src="https://img1.kurzy.cz/zpravy/obrazky/41/520541-bytova-vystavba-na-vysocine-v-1-az-3-ctvrtleti-2019-pokles/aboutblank.gif"/>
          </figure>
          <p>Odkaz [nové okno]</p>
        </li>
      </ul>
      <p> </p>
      <hr/>
      <related>
        <h4>Příbuzné stránky</h4>
        <a href="https://www.kurzy.cz/tema/5369896.html"/>
        <a href="https://www.kurzy.cz/tema/5524883.html"/>
        <a href="https://www.kurzy.cz/zpravy/506653-12-08-2019-bytova-vystavba-na-vysocine-v-1-az-2-ctvrtleti-2019-druhy/"/>
        <a href="https://www.kurzy.cz/zpravy/506653-bytova-vystavba-na-vysocine-v-1-az-2-ctvrtleti-2019/"/>
        <a href="https://www.kurzy.cz/zpravy/493322-cestovni-ruch-na-vysocine-v1-ctvrtleti-2019--vysoky-narust/"/>
        <a href="https://www.kurzy.cz/zpravy/491537-25-04-2019-bytova-vystavba-v-kralovehradeckem-kraji-vroce2018/"/>
        <a href="https://www.kurzy.cz/tema/5550127.html"/>
        <a href="https://www.kurzy.cz/zpravy/506391-prazska-bytova-vystavba-v-1-pololeti-roku-2019-narustu-o-35-9/"/>
        <a href="https://www.kurzy.cz/zpravy/506611-12-08-2019-bytova-vystavba-v-pardubickem-kraji-v1-az-2-ctvrtleti-2019/"/>
        <a href="https://www.kurzy.cz/tema/5411396.html"/>
        <a href="https://www.kurzy.cz/zpravy/506125-08-08-2019-cestovni-ruch-ve-2-ctvrtleti-2019/"/>
        <a href="https://www.kurzy.cz/tema/5527557.html"/>
      </related>
    </article>
  </body>
</html>