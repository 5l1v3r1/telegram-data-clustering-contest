<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199893"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="মেগা প্রজেক্টের নামে মেগা দুর্নীতি চলছে: ফখরুল"/>
    <meta property="og:description" content="দেশে মেগা প্রজেক্টের নামে মেগা দুর্নীতি চলছে বলে মন্তব্য করেছেন, বিএনপির মহাসচিব মির্জা ফখরুল ইসলাম আলমগীর। গতকাল সুপ্রিম কোর্ট বার এসোসিয়েশন অডিটোরিয়ামে বিএনপির ভারপ্রাপ্ত চেয়ারম্যান তারেক রহমানের ৫৪তম জন্মবার্ষিকী উপলক্ষে আয়োজিত এক আলোচনা সভায় তিনি এ কথা বলেন। আলোচনা সভার আয়োজন করে উত্তরবঙ্গ ছাত্র ফোরাম। মির্জা ফখরুল বলেন, আজ দেশ একটা দানবের হাতে পড়েছে। সবকিছু তছনছ করে দিয়েছে। অর্থনীতি বলতে দেশে কিছু নেই। তারা দাবি করে, উন্নয়নের রোল মডেল নাকি বাংলাদেশ। চতুর্দিকে শুধু ঋণ, ঋণ আর ঋণ। ঋণে সরকার পূর্ণ হয়ে গেছে। শেয়ার মার্কেট থেকে হাজার হাজার কোটি টাকা লুট হয়ে যাচ্ছে। ব্যাংক থেকে টাকা লুট হয়ে যাচ্ছে। মেগা প্রজেক্ট নামে মেগা দুর্নীতি চলছে। বিশ্ববিদ্যালয়গুলোতে দলীয় লোক নিয়োগ দিয়ে শিক্ষা প্রতিষ্ঠান ধ্বংস করে ফেলা হচ্ছে। তিনি বলেন, তারেক রহমান অল্পদিনের মধ্যেই প্রায় দল গোছানোর কাজ শেষ করে ফেলেছে। বিএনপি’র মধ্যে নতুন প্রাণ সৃষ্টি করেছেন। হাজার হাজার মাইল দূর থেকে দলকে পরিচালনা করছেন। এই দুঃসময়ে তিনি সঠিক নেতৃত্ব দিয়ে চলেছেন। তারেক রহমানের এই শুভ দিনে তার কাছে আমরা শপথ করি, দেশনেত্রী বেগম খালেদা জিয়াকে যেকোনো মূল্যে আমরা…"/>
  </head>
  <body>
    <article>
      <h1>মেগা প্রজেক্টের নামে মেগা দুর্নীতি চলছে: ফখরুল</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">স্টাফ রিপোর্টার</a></address>
      <p>দেশে মেগা প্রজেক্টের নামে মেগা দুর্নীতি চলছে বলে মন্তব্য করেছেন, বিএনপির মহাসচিব মির্জা ফখরুল ইসলাম আলমগীর। গতকাল সুপ্রিম কোর্ট বার এসোসিয়েশন অডিটোরিয়ামে বিএনপির ভারপ্রাপ্ত চেয়ারম্যান তারেক রহমানের ৫৪তম জন্মবার্ষিকী উপলক্ষে আয়োজিত এক আলোচনা সভায় তিনি এ কথা বলেন। আলোচনা সভার আয়োজন করে উত্তরবঙ্গ ছাত্র ফোরাম। মির্জা ফখরুল বলেন, আজ দেশ একটা দানবের হাতে পড়েছে। সবকিছু তছনছ করে দিয়েছে। অর্থনীতি বলতে দেশে কিছু নেই। তারা দাবি করে, উন্নয়নের রোল মডেল নাকি বাংলাদেশ। চতুর্দিকে শুধু ঋণ, ঋণ আর ঋণ।</p>
      <p>ঋণে সরকার পূর্ণ হয়ে গেছে। শেয়ার মার্কেট থেকে হাজার হাজার কোটি টাকা লুট হয়ে যাচ্ছে। ব্যাংক থেকে টাকা লুট হয়ে যাচ্ছে। মেগা প্রজেক্ট নামে মেগা দুর্নীতি চলছে। বিশ্ববিদ্যালয়গুলোতে দলীয় লোক নিয়োগ দিয়ে শিক্ষা প্রতিষ্ঠান ধ্বংস করে ফেলা হচ্ছে। তিনি বলেন, তারেক রহমান অল্পদিনের মধ্যেই প্রায় দল গোছানোর কাজ শেষ করে ফেলেছে। বিএনপি’র মধ্যে নতুন প্রাণ সৃষ্টি করেছেন। হাজার হাজার মাইল দূর থেকে দলকে পরিচালনা করছেন। এই দুঃসময়ে তিনি সঠিক নেতৃত্ব দিয়ে চলেছেন। তারেক রহমানের এই শুভ দিনে তার কাছে আমরা শপথ করি, দেশনেত্রী বেগম খালেদা জিয়াকে যেকোনো মূল্যে আমরা মুক্ত করবো। এবং যে কোনো মূল্যে দেশে গণতন্ত্রকে আমরা মুক্ত করবো। বিএনপি নির্বাহী কমিটি ও জাতীয়তাবাদী আইনজীবী ফোরামের সদস্য ব্যারিস্টার মীর হেলালের সভাপতিত্বে আলোচনা সভায় আরো বক্তব্য রাখেন, বিএনপির স্থায়ী কমিটির সদস্য ইকবাল হাসান মাহমুদ টুকু, ভাইস চেয়ারম্যান অ্যাডভোকেট খন্দকার মাহবুব হোসেন, অ্যাডভোকেট আহমেদ আজম খান, বিএনপির যুগ্ম মহাসচিব ব্যারিস্টার মাহবুব উদ্দিন খোকন, হাবীব উন নবী খান সোহেল, বিএনপি চেয়ারপারসনের বিশেষ সহকারী অ্যাডভোকেট শামসুর রহমান শিমুল বিশ্বাস, সহ সাংগঠনিক সম্পাদক শহিদুল ইসলাম বাবুল, স্বেচ্ছাসেবক দলের সাধারণ সম্পাদক আব্দুল কাদির ভুইয়া জুয়েল প্রমূখ। অনুষ্ঠান সঞ্চালনা করেন ছাত্রদলের সাবেক সহ সভাপতি নাজমুল হাসান।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>