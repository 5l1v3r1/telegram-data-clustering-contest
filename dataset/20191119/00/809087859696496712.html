<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.filmweb.pl/news/%22W%C5%82adca+Pier%C5%9Bcieni%22+z+drugim+sezonem%2C+ale+p%C3%B3%C5%BAniej+na+Amazonie-135536"/>
    <meta property="og:site_name" content="Filmweb"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="&quot;Władca Pierścieni&quot; z drugim sezonem, ale później na Amazonie"/>
    <meta property="og:description" content="Produkcja opóźni się 4-5 miesięcy."/>
  </head>
  <body>
    <article>
      <h1>"Władca Pierścieni" z drugim sezonem, ale później na Amazonie</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Marcin Pietrzyk</a></address>
      <p>Mamy dobrą i złą wiadomość dla wszystkich czekających na serial Amazonu <b>"<a href="https://www.filmweb.pl/serial/The+Lord+of+the+Rings-2021-835082">The Lord of the Rings</a>"</b>. Właśnie formalnie dano zgodę na realizację drugiego sezonu. Zła wiadomość jest tak, że produkcja opóźni się o 4-5 miesięcy.</p>
      <p>Zielone światło dla drugiego sezonu serialowego<b> "<a href="https://www.filmweb.pl/serial/The+Lord+of+the+Rings-2021-835082">LOTRa</a>"</b> nie jest oczywiście wielką niespodzianką. Już w momencie kupowania praw do projektu przez Amazon mówiło się bowiem o pięciu sezonach. Jednak formalnie każdy z nich musi oddzielnie otrzymać akceptację studia. <br/><br/>Przerwa w produkcji serialu nastąpi po nakręceniu przez <a href="https://www.filmweb.pl/person/J.A.+Bayona-420315">J.A Bayonę</a> dwuczęściowego odcinka pilotowego. Tego rodzaju przerwy są standardową praktyką w przypadku projektów, które mają od razu zlecenie na cały sezon. Pozwala to scenarzystom opracować resztę odcinków tak, by pasowały do wizji zaakceptowanego pilota. <br/><br/>To, co w przypadku <b>"<a href="https://www.filmweb.pl/serial/The+Lord+of+the+Rings-2021-835082">The Lord of the Rings</a>"</b> zaskakuje, to długość tej przerwy. Ten czas zespół scenarzystów pod kierownictwem <a href="https://www.filmweb.pl/person/Geoffrey+J.D.+Payne-1101167">J.D. Payne'a</a> i <a href="https://www.filmweb.pl/person/Patrick+McKay-2076209">Patricka McKaya</a> wykorzysta na opracowanie mapy drogowej nie tylko pierwszego ale i drugiego sezonu. W ten sposób podczas zdjęć do dalszego ciągu pierwszego sezonu będzie można kręcić materiał dla sezonu numer 2. Być może nawet obie części będą kręcone jednocześnie tak, jak to było z <b>"<a href="https://www.filmweb.pl/Wladca.Pierscieni.Druzyna.Pierscienia">Władcą Pierścieni</a>"</b> <a href="https://www.filmweb.pl/person/Peter.Jackson">Petera Jacksona</a>. <br/><br/>Fabuła serialu nie jest na razie znana. Wiadomo jedynie, że będzie się rozgrywać podczas Drugiej Ery Słońca, kiedy to Sauron ukrywający się pod fałszywą tożsamością doprowadził do wykucia Pierścieni Władzy i Jedynego Pierścienia.</p>
    </article>
  </body>
</html>