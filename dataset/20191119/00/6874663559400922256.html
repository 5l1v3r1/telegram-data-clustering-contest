<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774074,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="חצי שנה אחרי שהאימפריה שלו קרסה: ג'יימי אוליבר פותח רשת מסעדות חדשה"/>
    <meta property="og:description" content="שתיים ממסעדותיו החדשות של השף הידוען הבריטי יאמצו לעצמן פורמט הסעדה חדש לגמרי: הן ייקראו &quot;ג'יימי אוליבר קיצ'ן&quot;, ויפעלו בהשראת המטבחים המקומיים. קבוצת ג'יימי אוליבר אף הודיעה שהיא מתכננת לפתוח 19 מסעדות נוספות עד סוף 2020"/>
  </head>
  <body>
    <article>
      <h1>חצי שנה אחרי שהאימפריה שלו קרסה: ג'יימי אוליבר פותח רשת מסעדות חדשה</h1>
      <h2>שתיים ממסעדותיו החדשות של השף הידוען הבריטי יאמצו לעצמן פורמט הסעדה חדש לגמרי: הן ייקראו "ג'יימי אוליבר קיצ'ן", ויפעלו בהשראת המטבחים המקומיים. קבוצת ג'יימי אוליבר אף הודיעה שהיא מתכננת לפתוח 19 מסעדות נוספות עד סוף 2020</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שירות כלכליסט</a></address>
      <p>השף הידוען ג'יימי אוליבר פתח רשת מסעדות חדשה - שישה חודשים בלבד אחרי קריסת אימפריית ההסעדה שלו בבריטניה. שתיים ממסעדותיו - אחת בבאלי והשנייה בבנגקוק - יאמצו לעצמן פורמט הסעדה חדש לגמרי: הן ייקראו "ג'יימי אוליבר קיצ'ן", ויפעלו בהשראת המטבחים המקומיים.</p>
      <figure>
        <img src="https://images1.calcalist.co.il/PicServer3/2019/11/19/948561/1NL.jpg"/>
        <figcaption>מסעדה של ג'יימי אוליבר שנסגרה לפני כחצי שנה <br/>צילום: jamieoliver.com</figcaption>
      </figure>
      <p>קבוצת ג'יימי אוליבר, שמפעילה 70 מסעדות ב-27 שווקים, תשיק את ג'יימי אוליבר קיצ'ן ב-21 בנובמבר בבאלי, וב-28 בנובמבר בבנגקוק. לתקשורת אמר אוליבר שספג השפעות רבות בעשרים השנים האחרונות מטיוליו מסביב לעולם, ושהמסעדות החדשות שלו "יקימו את ההשפעות הללו לחיים". בנוסף הודיעה הקבוצה שהיא מתכננת לפתוח 19 מסעדות נוספות עד סוף 2020.</p>
      <p>במאי הודיע אוליבר שאימפריית המסעדות הבריטית שלו <a href="https://www.calcalist.co.il/world/articles/0,7340,L-3762595,00.html">נכנסה להליכי הגנה מפני פשיטת רגל</a>. הקבוצה כללה את הרשת האיטלקית ג'יימי'ס, ואת מסעדת הסטייקים ברבקואה. KPMG, החברה שניהלה את רשת המסעדות, הודיעה אז ש-22 מתוך 25 מסעדות הרשת נסגרו, מה שהוביל לפיטוריהם של כ-1,000 עובדים.</p>
      <figure>
        <img src="https://images1.calcalist.co.il/PicServer3/2019/11/19/948552/1NL.jpg"/>
        <figcaption>השף ג'יימי אוליבר <br/>צילום: amazon</figcaption>
      </figure>
      <p>בשנים שקדמו לפשיטת הרגל של רשת המסעדות שלו בבריטניה, אוליבר הזרים אליה מיליוני דולרים. הוא נאלץ לבסוף להודות בתבוסתו לאור מה שהוא תיאר בקיץ שעבר בראיון לפייננשל טיימס כ"הוריקן קטלני" של עליות שכר דירה, משכורות, ועלויות מזון, כמו גם השפעות הברקזיט והרגלי הצרכנות המשתנים של הסועדים.</p>
    </article>
  </body>
</html>