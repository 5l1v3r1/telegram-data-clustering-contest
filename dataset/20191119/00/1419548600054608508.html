<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/5xp45f"/>
    <meta property="og:site_name" content="News7 Tamil"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="எதிர்ப்பை தொடர்ந்து மாநிலங்களவை சபை காவலர்களின் சீருடை மீண்டும் மாற்றம்?"/>
    <meta property="og:description" content="எதிர்ப்பை தொடர்ந்து மாநிலங்களவை சபை காவலர்களின் சீருடை மீண்டும் மாற்றம்?"/>
  </head>
  <body>
    <article>
      <h1>எதிர்ப்பை தொடர்ந்து மாநிலங்களவை சபை காவலர்களின் சீருடை மீண்டும் மாற்றம்?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">arun</a></address>
      <p>
        <b>மாநிலங்களவையின் 250வது கூட்டத்தொடரை முன்னிட்டு, சபை தொடங்கிய முதல் நாளான நேற்றைய தினம் மார்ஷல்கள் எனப்படும் சபை காவலர்களுக்கு புதிய சீருடை வழங்கப்பட்டிருந்தது. </b>
      </p>
      <p>இது ராணுவ வீரர்களின் உடையை போன்று இருந்ததால் சர்ச்சையானது. ராணுவ வீரர்களின் உடையை போன்றே நீல வண்ணத்தில், ராணுவ தொப்பியில், தோள்பட்டையில் இருப்பதை போன்றே அடையாளச் சின்னங்கள் போன்றவை இருந்தது. </p>
      <p>இது பிரிகேடியர் மற்றும் அதற்கு மேல்நிலையில் பணிபுரியும் அதிகாரிகளுக்கு வழங்கப்படும் சீருடையின் அம்சங்கள் என்பதாக குற்றச்சாட்டு எழுந்தது.  </p>
      <p>இது தொடர்பாக சபையில் காங்கிரஸ் எம்.பி ஜெய்ராம் ரமேஷ் எதிர்ப்பை பதிவு செய்தார். இதனை தொடர்ந்து முன்னாள் ராணுவ தளபதி வேத் மாலிக் தனது சமூக வலைத்தள பக்கத்தில், ராணுவ வீரர்களின் உடையை போன்றே மாநிலங்களவை காவலர்களுக்கு சீருடை வழங்கப்பட்டிருப்பது <br/>சட்டவிரோதமானது மற்றும் பாதுகாப்புக்கு அச்சுறுத்தல் என குறிப்பிட்டிருந்தார். இது தொடர்பாக அவைத்தலைவர் வெங்கைய நாயுடு நடவடிக்கை எடுப்பார் என நம்புவதாக அவரை டேக் செய்து தெரிவித்திருந்தார். இதனையே முன்னாள் ராணுவ தளபதி வி.கே.சிங்கும் வலியுறுத்தியிருந்தார்.</p>
      <p>இதனை தொடர்ந்து பல்வேறு எதிர்ப்புக் குரல்கள் எழுந்ததையடுத்து, இன்று காலை அவை கூடியதும், சபை தலைவர் வெங்கைய நாயுடு, சபை காவலர்களின் புதிய சீருடை குறித்து முன்வைக்கப்பட்டுள்ள விமர்சனங்கள் ஆராயப்பட்டு பரீசிலித்து நடவடிக்கை எடுக்கப்படும் என்று கூறியுள்ளார்.</p>
      <p>இதன் மூலம் சபை காவலர்களுக்கு மீண்டும் புதிய சீருடை வழங்கப்படுமா அல்லது பழைய சீருடையே வழங்கப்படுமா என்ற எதிர்பார்ப்பு எழுந்துள்ளது.</p>
    </article>
  </body>
</html>