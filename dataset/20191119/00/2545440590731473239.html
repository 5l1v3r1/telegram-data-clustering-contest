<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/iranda-internet-yasagi-guvenlik-saglanana-kadar-surecek/1649581"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="İran'da internet yasağı güvenlik sağlanana kadar sürecek"/>
    <meta property="og:description" content="İran Hükümet Sözcüsü Ali Rebii, eyaletlerde güvenlik sağlanana kadar internet yasağının devam edeceğini bildirdi."/>
  </head>
  <body>
    <article>
      <h1>İran'da internet yasağı güvenlik sağlanana kadar sürecek</h1>
      <h2>İran Hükümet Sözcüsü Ali Rebii, eyaletlerde güvenlik sağlanana kadar internet yasağının devam edeceğini bildirdi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Ahmet Dursun,Muhammet Kurşun  </a></address>
      <h4>Ankara</h4>
      <p><b>İran</b> resmi ajansı IRNA'nın haberine göre, başkent Tahran'da basına açıklama yapan<b> İran Hükümet Sözcüsü Ali Rebii, </b>protesto gösterilerinin ardından ülke genelinde devam eden internet erişiminde kesintiye ilişkin değerlendirmelerde bulundu.</p>
      <ul>
        <li>
          <a href="https://www.aa.com.tr/tr/dunya/irandaki-gosterilerde-1000-kisi-gozaltina-alindi-/1647795">
            <b>İran'da gösteriler nedeniyle internete erişim engeli</b>
          </a>
        </li>
      </ul>
      <p>İnternet erişiminin, benzin zammından sonra patlak veren şiddet içerikli gösterileri kötüye kullanmak için kullanıldığını savunan Rebii, "Eyaletlerde güvenliğin sağlandığından ve (internetin) kötüye kullanılmadığından emin olunması halinde internet erişimi tedricen sağlanacaktır." dedi.</p>
      <p>Erişimi kesme kararının Ulusal Güvenlik Yüksek Konseyi tarafından alındığını anımsatan Rebii, "Halkın (internet erişiminin kesilmesinden) duyduğu endişelerini anlıyoruz ancak ülkedeki huzurun korunması daha büyük meseledir." ifadesini kullandı.</p>
      <h3>Sosyal medya kullanıcılarından kampanya</h3>
      <p>İran'da 4 gündür devam eden internete erişim engeline dikkati çekmek için sosyal medyada kampanya başlatıldı.</p>
      <p>Sosyal medya kullanıcıları, internet yasağını dünya kamuoyuna duyurmak için Twitter'da #internet4iran ve #Iranproteste etiketleri açtı.</p>
      <p>Sosyal medya kullanıcıları, açılan etiketlerle dünyanın dikkatini internet yasağına çekmeye ve İran yönetiminin kesintiye son vermesini sağlamaya çalışıyor.</p>
      <p>İnterneti olan İranlı kullanıcılar ise erişim engeli kararının birçok aksamaya ve vatandaşların mağduriyetine yol açtığını ifade ediyor.</p>
      <related>
        <a href="https://www.aa.com.tr/tr/dunya/iranda-internet-yasagi-guvenlik-saglanana-kadar-surecek/1649581"/>
        <a href="https://www.aa.com.tr/tr/dunya/irandaki-gosterilerde-devrim-muhafizlari-ve-milis-guclerden-3-kisi-oldu/1649412"/>
        <a href="https://www.aa.com.tr/tr/dunya/iranda-benzin-zammindan-elde-edilen-gelir-halka-dagitilmaya-baslandi/1649329"/>
        <a href="https://www.aa.com.tr/tr/turkiye/turkiye-iran-sinirinda-3-dakika-arayla-2-deprem-meydana-geldi/1649266"/>
        <a href="https://www.aa.com.tr/tr/dunya/zariften-abd-ve-ab-ulkelerinin-gosterilerle-ilgili-aciklamalarina-tepki/1649262"/>
        <a href="https://www.aa.com.tr/tr/dunya/iranin-kerec-ve-siraz-kentlerinde-180-gosterici-gozaltina-alindi/1648974"/>
      </related>
    </article>
  </body>
</html>