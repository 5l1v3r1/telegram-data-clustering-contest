<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238450-chobot-identicky-okopiroval-bielorusko-siposa-po-skvelom-zakroku-tesilo-ze-prisli-divaci"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Chobot identicky okopíroval Bielorusko. Šípoša po skvelom zákroku tešilo, že prišli diváci"/>
    <meta property="og:description" content="Ako doma. Brankár Dávid Šípoš a krídelník Marián Chobot nemuseli od domova merať dlhú cestu, aby mohli naskočiť do zápasu &quot;dvadsaťjednotky&quot; proti Gruzínsku (3:2). Prakticky žiadnu. Dvojica opôr FC Nitra sa predstavila aj v medzinárodnom meradle na domácom Štadióne pod Zoborom a pri výhre slovenských juniorov si obidvaja futbalisti bielo-modrých pripísali na svoje konto hviezdne momenty."/>
  </head>
  <body>
    <article>
      <h1>Chobot identicky okopíroval Bielorusko. Šípoša po skvelom zákroku tešilo, že prišli diváci</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Viktor Háber</a></address>
      <p>Ako doma. Brankár Dávid Šípoš a krídelník Marián Chobot nemuseli od domova merať dlhú cestu, aby mohli naskočiť do zápasu "dvadsaťjednotky" proti Gruzínsku (3:2). Prakticky žiadnu. Dvojica opôr FC Nitra sa predstavila aj v medzinárodnom meradle na domácom Štadióne pod Zoborom a pri výhre slovenských juniorov si obidvaja futbalisti bielo-modrých pripísali na svoje konto hviezdne momenty.</p>
      <related>
        <a href="https://profutbal.sk/clanok/238449-gambos-pri-banane-nerozmyslal-herc-dakujem-lekarom-gol-venujem-im"/>
      </related>
      <p>Ľavý krídelník Marián Chobot sa ukazuje byť vo forme. Nitrančan v pondelok napodobnil svoj výkon z prípravného stretnutia proti Bielorusku (3:0) a v 28. minúte sa postaral o krásny moment, keď si prebral prihrávku od Ladislava Almásiho, prenikol až k bránkovej čiare a prihral na vyrovnávajúci gól Petrovi Kolesárovi. Futbalovo takmer identický moment predviedol práve proti Bielorusom.<i> "Myslím si, že to bolo dosť podobné. Naviedol som loptu a dával ju pod seba, preto som si spomenul na Bielorusko a potešilo ma v tom momente, že sme vyrovnali. Veľmi nás to nakoplo do ďalšieho priebehu hry," </i>konštatoval 20-ročný <b>Chobot</b> pre <a href="https://www.facebook.com/profutbal.sk/">ProFutbal.sk</a>.</p>
      <p>Poznamenal taktiež, že v dôležitom kvalifikačnom dueli 2. skupiny o postup na ME 2021 si svojho súpera spolu s trénerom dobre analyzovali a mali tak naštudované silné stránky rovesníkov z Gruzínska. <i>"Vedeli sme, že sú technicky a rýchlostné dobrí. Skôr na tie lopty za obranu sme si mali dávať pozor, čo nám, myslím si, celkom vychádzalo,"</i> hovoril ďalej Chobot, ktorý bol v prvom polčase tvrdo faulovaný, napriek tomu bojoval ako lev až do záveru. Po faule naňho dostal druhú žltú, a tým pádom červenú kartu Luka Lochošvili, čo <b>Chobota</b> mohlo potešiť. Mrzelo ho však, že v stretnutí inkasovali slovenskí mladíci postupne päť žltých kariet a následne aj červenú pre Petra Pokorného. <i>"Vylúčenie súpera nám pomohlo, žltých kariet tam ale od nás bolo celkovo priveľa a dosť zbytočných. Aj červená karta v závere nás poškodila. S tým už ale nič nespravíme. Napokon sme to zvládli," </i>odfúkol si perspektívny krídelník.</p>
      <figure>
        <img src="https://profutbal.sk/static/article/2019/11/5dd3a649716d5/content/5dd3cdae4831d.jpg"/>
      </figure>
      <p>Nielen on, ale celý tím si mohol vydýchnuť po tom, čo sa Gruzínsku nepodarilo v nadstavenom čase vyrovnať na 3:3. Skvelú príležitosť mal z priameho kopu Ninua, v tom momente sa ale zaskvel gólman Nitranov <b>Dávid Šípoš.</b> Skutočne fantastickým zákrokom vytesnil loptu na roh. I po ukážkovom momente však zostal skromný. <i>"Nemyslím si, že to bol čarovný zákrok. Mal som dobre postavený múr a Martin Šulek mi poradil, že zrejme to Ninua bude kopať cezeň. Trafil to ideálne na moju výšku a súper nemal šancu dorážať. Zákrok ma ale potešil, lebo po rohu, z ktorého sme inkasovali na 2:3 v 89. minúte, nastal zmätok, ale ustáli sme tlak a tešíme sa z výhry," </i>usmieval sa 21-ročný ochranca troch žrdí.</p>
      <p><b>Šípoš</b> si okrem toho pochválil aj prostredie, ktoré dobre pozná. Na kvalifikačné vystúpenie zverencov Adriána Guľu sa prišlo pozrieť 1828 divákov, čo je v porovnaní s návštevnosťami fortunaligových duelov na Štadióne pod Zoborom veľký vzostup. <i>"Bolo to super predstaviť sa v Nitre po dlhšej dobe a prišlo aj viac ľudí, než som zvyknutý. Priznám sa, bol som aj preto pod tlakom zo začiatku, keďže išlo o prvý naozaj dôležitý repre zápas. Časom to opadlo a verím, že aj moje zákroky pomohli k výhre," </i>dodal skromný "lapač" narážajúc na fakt, že dres 21-ky si na seba obliekol prvý raz v meraní síl takéhoto ranku. A to práve po tom, čo "dvadsaťjednotkári" vymenili Dunajskú Stredu práve za Nitru. Zrejme aj vďaka domácemu prostrediu predviedol skvelý výkon, ktorý pochválil aj <b>Guľa</b> v pozápasovom interview.</p>
      <related>
        <a href="https://profutbal.sk/clanok/238445-gula-sa-pre-zltu-kartu-nezapojil-do-sarvatky-po-triumfe-pochvalil-siposa-aj-almasiho"/>
      </related>
      <p><i>"Nebolo to jednoduché rozhodnutie dať mu šancu v bránke. Martin Vantruba ako doterajšia jednotka je pre nás veľmi dôležitý gólman. Vedeli sme ale o Dávidovej forme, keď v ostatných dvoch stretnutiach Nitry neinkasoval ani gól. Prišiel dobre nastavený, mal podporu vo Vantrubovi a Petrášovi. Mal vynikajúci zákrok v samotnom závere pri strele súpera z priameho kopu, takýto rozdielový moment sme potrebovali. Zápas zvládol nohami a aj v rámci svojej úlohy," </i>odpovedal lodivod našich mladíkov pri otázke <a href="https://www.facebook.com/profutbal.sk/">ProFutbalu</a>. Mohol by aj takýto zápas pomôcť ambíciám<b> Šípoša</b> pri prestupových ambíciách? <i>"Myslím si, že áno, ale bol to môj prvý takýto zápas. Verím, že by mi to mohlo pomôcť, ale zatiaľ neriešim," </i>odpovedá rodák z Topoľčian.<br/><br/>Toho potešila aj prítomnosť klubového kolegu Mariána Chobota na ihrisku. Počas zrazu juniorov sa stretol v repre kabíne aj s útočníkom Marekom Fábrym, ktorý však presedel zápolenie na lavičke i obrancom Lukášom Fabišom. Ten sa napokon nedostal ani na striedačku.<i> "Veľmi ma tešilo, že sme sa už do nominácie dostali štyria chalani, ktorí spolu vyrastáme od detstva a je to aj výsledok práce s mládežou v akadémii Nitry."</i> So slovami<b> Šípoša </b>sa stotožnil aj <b>Marián Chobot.</b> <i>"Aj preto som sa cítil super. Všetci sme bojovali a prišlo aj dosť ľudí. 'Šipi' to dobre zvládol v bránke, skvelo to potiahol aj 'Herco'. Podali sme maximálny výkon, aj preto sme radi za víťazstvo pod Zoborom," </i>narážal na fakt, že aj kapitán Christián Herc sa ako odchovanec nitrianskeho futbalu predstavil doma.</p>
      <figure>
        <img src="https://profutbal.sk/static/article/2019/11/5dd3a649716d5/content/5dd3cdceb7048.jpg"/>
      </figure>
      <p>Po vydretej výhre nad Gruzínskom dúfa<b> Šípoš</b> v to, že slovenskí mladíci ako štvrtí v tabuľke so šiestimi nazbieranými bodmi majú stále šancu o postup na ME 2021. <i>"Bol náš cieľ, že chceme zvládnuť zápas a až potom sa sústrediť na marcový zraz. Čakajú nás dva ťažké duely, ktoré chceme zvládnuť a mať iskierku nádeje, že postúpime na EURO,"</i> zaželal si progresívny gólman, na ktorého znovu nadviazal aj <b>Chobot,</b> ktorý mohol so svojím tímovým kolegom ísť domov pešo. <i>"V rámci reprezentácie budeme mať prestávku, preto teraz treba preladiť na ligu a ďalej zamakať."</i></p>
    </article>
  </body>
</html>