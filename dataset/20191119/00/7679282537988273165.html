<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-palm-plant-leaf-economics-in-sanskrit-language-2857283.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T00:48:17+00:00"/>
    <meta property="og:title" content="ताड़ के पत्तों पर लिखा 'अर्थशास्त्र' नष्ट होने के कगार पर पहुंचा"/>
    <meta property="og:description" content="शासन और शासक की जिम्मेदारी, सैन्य रणनीति, न्याय-अर्थव्यवस्था के गूढ़ सिद्धांत बताने वाली किताब अर्थशास्त्र की मूल पांडुलिपि नष्ट होने की कगार पर है। मौर्य शासनकाल में कौटिल्य द्वारा ताड़ के पत्तों पर..."/>
  </head>
  <body>
    <article>
      <h1>ताड़ के पत्तों पर लिखा 'अर्थशास्त्र' नष्ट होने के कगार पर पहुंचा</h1>
      <address><time datetime="2019-11-19T00:48:17+00:00">19 Nov 2019, 00:48</time> by <a rel="author">एम रघुराम,नई दिल्ली</a></address>
      <p>शासन और शासक की जिम्मेदारी, सैन्य रणनीति, न्याय-अर्थव्यवस्था के गूढ़ सिद्धांत बताने वाली किताब अर्थशास्त्र की मूल पांडुलिपि नष्ट होने की कगार पर है। मौर्य शासनकाल में कौटिल्य द्वारा ताड़ के पत्तों पर यह पुस्तक लिखी गई थी।</p>
      <p>संस्कृत में लिखी यह किताब बदहाली से गुजर रहे मैसुरु के ओरियंटल रिसर्च इंस्टीट्यूट में रखी हुई है। किताब जहां रखी है, वहां एसी या डीह्यूमिडिफायर (नमी सोखने वाला) जैसे जरूरी उपकरण नहीं है। इसके पन्ने टूटकर खराब होते जा रहे हैं। संस्थान की समिति के सदस्य एसए कृष्णैया ने कहा कि यह एक बॉक्स में महज कपड़े में लपेट कर रखी गई है। विद्वानों का कहना है कि यह दूसरी सदी ईसा पूर्व में मौर्य शासक चंद्रगुप्त के प्रधानमंत्री रहे कौटिल्य अर्थात चाणक्य ने लिखी थी। संस्कृत विद्वान रुद्रपत्न शमशास्त्री ने 1905 में इसी संस्थान में रखे ताड़ के पत्रों के तमाम दस्तावेजों में इसे खोजा और ताड़ के नए पत्रों में अर्थशास्त्र मुद्रित की।</p>
      <p>
        <b>01 हजार साल तक सुरक्षित रहते हैं ताड़ के पत्र, बढ़ सकती हैं आयु<br/>02 सदी ईसापूर्व में कौटिल्य के हस्तलिखित दस्तावेज मैसुरू संस्थान में <br/>70 हजार ऐतिहासिक दस्तावेज अर्थशास्त्र समेत रखे हैं संस्थान में </b>
      </p>
      <p><b>अंग्रेजों की सोच बदली</b><br/>अर्थशास्त्र खोजे जाने के पहले अंग्रेज समझते थे कि भारत के शासन और सैन्य प्रशासन जैसे विषयों पर विचार यूनान से प्रेरित थे। अर्थशास्त्र ने 16वीं सदी में लिखी निकोलो मैकियावेली की किताब द प्रिंस के राजनीतिक दर्शन पर लिखी गई सबसे प्राचीन पुस्तक होने का दावा भी खत्म कर दिया। </p>
      <p>एसी, डीह्यूमीडिफायर के अलावा ताड़ के पत्तों पर नियमित तौर पर सिट्रोनेला ऑयल की कोटिंग की जरूरत है, ताकि ये खराब न हो पाएं। </p>
      <p><b>अमेरिका से मिली मदद </b><br/>ओरियंटल इंस्टीट्यूट को 2012 में संस्थान को 50 हजार डॉलर जीर्णोद्वार के लिए दिए थे। फोर्ड फाउंडेशन ने डीह्यूमीडिफायर और एयर कंडीशनर दिए थे, लेकिन ये भी खराब हो गए। वर्ष 1996 और 1998 की आग से भी संस्थान के उपकरणों को नुकसान पहुंचा। </p>
    </article>
  </body>
</html>