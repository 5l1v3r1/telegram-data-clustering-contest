<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/wtsocial-nova-socialna-siet-bez-reklam-od-spoluzakladatela-wikipedie/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="WT:Social – nová sociálna sieť bez reklám od spoluzakladateľa Wikipédie"/>
    <meta property="og:description" content="V čase, keď sociálnym médiám vládne Facebook či Instagram je ťažké zaujať niečím novým. Spoluzakladateľ Wikipédie to skúša so sieťou WT:Social."/>
  </head>
  <body>
    <article>
      <h1>WT:Social – nová sociálna sieť bez reklám od spoluzakladateľa Wikipédie</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Michal Biznár</a></address>
      <p>
        <b>V čase, keď sociálnym médiám vládne Facebook, Instagram či TikTok, je ťažké zaujať niečím novým. Spoluzakladateľ Wikipédie, Jimmy Wales, to skúša so sociálnou sieťou <a href="https://wt.social/about-us">WT:Social</a>.</b>
      </p>
      <p>Ak vám niekto tvrdí, že je niečo zadarmo, neverte mu. Platí to aj o tzv. sociálnych sieťach, ktoré sú oficiálne zdarma. Všetky však fungujú z platenej reklamy, ktorá sa každodenne zobrazuje množstvu používateľov.</p>
      <figure>
        <img src="https://techbox.dennikn.sk/wp-content/uploads/2019/11/Wikipedia.png"/>
        <figcaption>
          <cite>ZDROJ | WT:Social</cite>
        </figcaption>
      </figure>
      <related>
        <a href="https://techbox.dennikn.sk/umela-inteligencia-doplna-wikipediu-a-pomaha-odstranovat-rodovu-nerovnost/"/>
      </related>
      <p>Spoluzakladateľ Wikipédie preto vytvoril sociálnu sieť bez reklám, ktorá by mala prinášať trochu svetla do sveta plného fake news a konšpiračných teórií.</p>
      <p>Sociálna sieť WT:Social alebo WikiTribune je momentálne vo svojej testovacej fáze, do ktorej sa môže zapojiť ktokoľvek. Myšlienka je jednoduchá – zmeniť paradigmu sociálnych sietí, ktoré spôsobili, že sa k hlasu dostalo množstvo nenávistných ľudí a konšpirátorov. Algoritmy fungujú na základe miery sledovanosti a zábavy, nie na základe objektivity.</p>
      <p>Zároveň zakladateľ WT:Social hneď na úvod hovorí o tom, že nemá úmysel niekomu predať alebo vymeniť osobné dáta, čím otvorene hovorí o Facebooku.</p>
      <p>Pri prihlásení sa na sociálnu sieť uvidíte niekoľko diskusných skupín, do ktorých sa viete zapojiť. Ide v podstate o diskusné fórum, kde momentálne prevládajú rôznorodé zaujímavé témy ako kryptomeny, audioknihy či história. Tieto fóra sa nazývajú subwiki podľa Wikipédie.</p>
      <figure>
        <img src="https://techbox.dennikn.sk/wp-content/uploads/2015/12/Wikipedia.jpg"/>
        <figcaption>
          <cite>ZDROJ | Mun May Tee</cite>
        </figcaption>
      </figure>
      <related>
        <a href="https://techbox.dennikn.sk/wikipedia-v-prehladnejsom-dizajne-sa-vam-bude-studovat-lepsie/"/>
      </related>
      <p>Pri každej skupine nájdete počet členov a tiež postov. Sieť môžete finančne podporiť sumou 90 € ročne alebo 12 € mesačne. Pokiaľ vznikajúcu sieť finančne podporíte, získate okamžitý plnohodnotný prístup pre vás a 200 kamarátov. Sieť by mala fungovať práve na základe týchto individuálnych darov, ktoré sú dobrovoľné. Na rovnakom princípe funguje aj Wikipédia, ktorá je tu s nami už takmer 20 rokov.</p>
      <p>Hlavným cieľom sociálnej siete je slúžiť ako platforma pre novinky zo sveta. Noviny majú priniesť vysoko-kvalitnú novinársku prácu založenú na faktoch, nie konšpiráciách. V rámci tejto platformy má zároveň existovať základňa pre konštruktívnu diskusiu.</p>
      <p>Vyzerá to tak, že sociálna sieť bude úspešná, keďže iba za prvé dva dni WT:Social dosiahol počet používateľov 160 000.</p>
      <figure>
        <iframe data-src="https://twitter.com/jimmy_wales/status/1196078631325458437?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>
        <b>Zdroj: </b>
        <a href="https://wt.social/about-us">WT:Social</a>
      </footer>
    </article>
  </body>
</html>