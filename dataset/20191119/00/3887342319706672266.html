<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238445-gula-sa-pre-zltu-kartu-nezapojil-do-sarvatky-po-triumfe-pochvalil-siposa-aj-almasiho"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Guľa sa pre žltú kartu nezapojil do šarvátky. Po triumfe pochválil Šípoša aj Almásiho"/>
    <meta property="og:description" content="Góly, dráma, futbalová kvalita, bitky i poriadne kontroverzie. Zápas &quot;dvadsaťjednotkárov&quot; medzi Slovenskom a Gruzínskom obnášal všetko, čo fanúšik očakáva. Zverenci trénera Adriána Guľu v Nitre zvíťazili v kvalifikačnej 2. skupine 3:2 a stále tak majú šancu vybojovať si postup na ME 2021 tejto vekovej kategórie. Po svojej druhej výhre sú totiž štvrtí so ziskom šiestich bodov. Mladí Slováci sa navyše tešili aj z toho, že vyhrali dva zápasy po sebe, keď nadviazali na triumf 3:0 proti rovesníkom z Bieloruska vo štvrtkovom prípravnom stretnutí."/>
  </head>
  <body>
    <article>
      <h1>Guľa sa pre žltú kartu nezapojil do šarvátky. Po triumfe pochválil Šípoša aj Almásiho</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Viktor Háber</a></address>
      <p>Góly, dráma, futbalová kvalita, bitky i poriadne kontroverzie. Zápas "dvadsaťjednotkárov" medzi Slovenskom a Gruzínskom obnášal všetko, čo fanúšik očakáva. Zverenci trénera Adriána Guľu v Nitre zvíťazili v kvalifikačnej 2. skupine 3:2 a stále tak majú šancu vybojovať si postup na ME 2021 tejto vekovej kategórie. Po svojej druhej výhre sú totiž štvrtí so ziskom šiestich bodov. Mladí Slováci sa navyše tešili aj z toho, že vyhrali dva zápasy po sebe, keď nadviazali na triumf 3:0 proti rovesníkom z Bieloruska vo štvrtkovom prípravnom stretnutí.</p>
      <related>
        <a href="https://profutbal.sk/clanok/238440-dvadsatjednotka-vydrela-triumf-nad-gruzinskom-zaver-poznacila-sarvatka"/>
      </related>
      <p>Radosť z toho mal, nepochybne, aj tréner našich juniorov <b>Adrián Guľa.</b> Ten v pondelok skákal na sínusoide emócií. Sprvu ho mohol zaraziť inkasovaný gól na 0:1 už v ôsmej minúte, neskôr i žltá karta, ktorej sa nevyhol ani ako tréner v 44. minúte. V závere sa strhla bitka medzi realizačnými tímami obidvoch mužstiev, ktorá dodala beztak dramatickému záveru ďalšiu dávku napätia. <i>"Mužstvo je komplexné a súdržné. My sme boli doma a niektoré veci tam neboli košér zo strany súpera,"</i> hovoril <b>Guľa</b> v pozápasovom rozhovore.</p>
      <p><b>Dramatický zápas zahŕňal v sebe všetko, čo by mal obnášať. Videli ste to rovnako?<br/>Adrián Guľa: </b>"Určite áno a teší ma aj náš tímový výkon. Súperi s nami budú mať veľké problémy, ak zahráme aj nabudúce takto, lebo dnes bol ten duel vynikajúci. Útočný, presingový a otvorený. Bolo sa na čo pozerať, malo to emócie a šťavu. Chalani tiež videli, že sa dokážu vo veľmi krátkom časovom intervale neustále zlepšovať."</p>
      <p><b>Po konečnom hvizde rozhodcu vám určite odľahlo. Za stavu 3:2 mali Gruzínci viacero šancí na vyrovnanie a aspoň remízu z tohto merania síl...</b><br/>"Záver bol hektický, súper mal kvalitu a dobrých driblingových hráčov v ofenzíve. Keď to rozbehli, nastala dráma v posledných minútach. Naši stopéri to ale dobre takticky dohrávali a nedorážali hráčov. Za stavu 3:1 sme ale mohli zápas aj poistiť a uzavrieť. Mali sme veľa možností, aby sme boli agresívnejší a išli na 4:1. Bol ale určite potrebný väčší drajv v koncovke, dôraz. Vďační sme ale aj za góly, ktoré prišli. Súper mal výbornú kvalitu. Brankár Dávid Šípoš nás výborne podržal pri štandardke a chlapci to dobre uskákali. Vedel som, že to následne musíme uhrať aj s kúskom šťastia."</p>
      <p><b>Cítili ste aj menšie zadosťučinenie za prvú kvalifikačnú prehru v Azerbajdžane (1:2), ktorá sa drámou na tento duel podobala a naskytli sa v nej aj kontroverzie?</b><br/>"V Azerbajdžane sme dostali dva ofsajdové góly, jeden nám neuznali. V tomto stretnutí zase boli kontroverzné ofsajdy súpera, kedy išli jeho hráči sami na bránku. Na chlapcov to bolo veľa spolu so zraneniami, urobili ale podstatný krok na to, aby sme boli v hre o postup na európsky šampionát."</p>
      <p><b>Keď sa vrátime ku kontroverzným momentom, nezdalo sa vám, že mladí Gruzínci boli až príliš agresívni v záverečných minútach?</b><br/>"V takých zápasoch súper riskuje, nemá čo stratiť. Vedeli, že ani remíza nebola pre nich optimálna. Pri jednom brejku sme dostali červenú kartu a bolo potrebné, aby chlapci oprášili pár pokynov, čo sme si dali pred zápasom. Oni totiž predtým dostali vo Francúzsku (2:3) gól z prísnej penalty v nadstavenom čase. Hovorili sme si už pred zápasom, že rôzne nálady môžu preto prevládať aj v tomto stretnutí. Stáli pred jasnou úlohou - neprehrať. Preto som rád, že sme si siahli na dno svojich síl a dotiahli duel do víťaznej koncovky."</p>
      <figure>
        <img src="https://profutbal.sk/static/article/2019/11/5dd30b2902a1b/content/5dd325c043c57.jpg"/>
        <figcaption>Šarvátka realizačných tímov. (foto: tasr)</figcaption>
      </figure>
      <p><b>V rámci zápasu dvaja hráči inkasovali červenú kartu - Luka Lochošvili aj Peter Pokorný. Úplný záver ale priniesol aj tri tresty pre realizačný tím, vylúčený bol napríklad aj gruzínsky tréner a došlo tam k poriadnej šarvátke. Ako ste vy videli tento moment?</b><br/>"Za mnou tam niekto skákal, musel som si ale odstúpiť, pretože už som mal žltú kartu. Dohodli sme sa cez polčas, že ja a obranca Martin Šulek, ktorý už mal tiež na svojom konte žltú kartu, budeme pokojní. Chalani spomínali, že v závere pustili loptu pomedzi nohy, čo sa ich dotklo. Niečo podobné sa stalo aj v nemeckej bundeslige vo Frankfurte. Následne strčili do seba hráč a tréner, teraz to ale boli členovia realizačného tímu.</p>
      <p><b>P</b><b>rečo ste vlastne v 44. minúte dostali žltú kartu? Objasnil vám rozhodca svoj verdikt?</b><br/>"Nepovedal mi presne, za čo som inkasoval svoju žltú kartu, boli tam náznaky, že som mu stále hovoril o ofsajde. Asi preto. Všetko som ale dával najavo s mierou slušnosti, neviem totiž nadávať po anglicky (smiech)."</p>
      <p><b>Budete riešiť červené karty v rámci realizačného tímu?</b><br/>"Všetko som hodil na pána doktora. Ten si previnilcov berie pod svoje krídla, lebo ja som ich neudržal. Sú tam pravidlá, o týchto situáciách sme sa rozprávali dopredu. Hovorili sme, že vždy by mal do týchto rozporov vstupovať len doktor, lebo jeho nemôžu vylúčiť (smiech). Červenú kartu v rámci realizačného tímu prežijeme, väčšia škoda je, že ju dostal Peter Pokorný."</p>
      <p><b>Pokorný inkasoval červenú kartu v 83. minúte. Celkovo ale predvádzal dobrý výkon v zápase a zákrok odmenený druhou žltou kartou bol zrejme nevyhnutný...</b><br/>"Ten zákrok zrejme naozaj musel urobiť. Chvíľku som sa s ním rozprával, ale podal vynikajúci výkon v oboch zápasoch ako hráč ročníka 2001. Vynikajúco pracoval a cítili sme, že nám v závere po vylúčení chýbal."</p>
      <p><b>Viacero dobrých zákrokov predviedol pri svojej premiére na tejto úrovni Dávid Šípoš, ktorého ste uprednostnili medzi tromi žrďami pred Martinom Vantrubom. Ako hodnotíte jeho výkon?</b><br/>"Nebolo to jednoduché. Maťo Vantruba je pre nás veľmi dôležitý brankár. Vedeli sme ale o Dávidovej forme, keď v ostatných dvoch stretnutiach Nitry neinkasoval ani gól. Prišiel dobre nastavený, mal podporu vo Vantrubovi a Petrášovi. Mal vynikajúci zákrok v samotnom závere pri strele súpera z priameho kopu, takýto rozdielový moment sme potrebovali. Zápas zvládol nohami a aj v rámci svojej úlohy."</p>
      <p><b>V útoku vám chýbal Ľubomír Tupta, ale aj Dávid Strelec. Ako zvládol svoje úlohy na hrote Ladislav Almási?</b><br/>"Musím oceniť jeho nesmiernu pracovitosť. Dva týždne nehral v klube, bral antibiotiká a nemohli sme s ním poriadne trénovať. Jeho záťaž bola pod kontrolou a už po polčase proti Bielorusom bol taký rozbitý, že jeden človek z nášho tímu sa ho snažil dať dohromady. Je gólový hráč, môže tímu pomôcť a dať mu aj niečo iné ako Strelec či Tupta. Dnes na seba viazal troch fyzicky zdatných stopérov, dostával sa do svojich pozícii. Tým môže naberať mužstvo na sile."</p>
      <figure>
        <img src="https://profutbal.sk/static/article/2019/11/5dd30b2902a1b/content/5dd325eb04124.jpg"/>
        <figcaption>Adrián Guľa o Ladislavovi Almásim: "Je gólový hráč, môže tímu pomôcť a dať mu aj niečo iné ako Strelec či Tupta." (foto: tasr)</figcaption>
      </figure>
      <p><b>Ako sa vám hralo v Nitre? Pociťovali ste napríklad aj výhodu v rámci terénu oproti Dunajskej Strede?</b><br/>"O megavýhodách sa nedá hovoriť. Štadión je ale sympatický, veľmi dobre pripravená plocha, aj vďaka dobrému počasiu, napriek tomu, že je november. Dá sa tu hrať dobrý futbal. Bolo naším zámerom, aby sa 'dvadsaťjednotka' ukázala na viacerých štadiónoch. Túto úlohu si dobre plníme, sme vďační za Dunajskú Stredu aj Nitru. Verím, že si zahráme aj v iných mestách."</p>
      <p><b>Vyhrali ste dva zápasy po sebe. To sa vám v rámci kalendárneho roka 2019 podarilo vôbec prvý raz...</b><br/>"Bol celkovo obrovský problém vyhrať dva zápasy v sérii. Chceli sme aj takto motivovať chalanov, že na to majú a aby to vedeli zvládnuť. Aj do prvého zápasu sme išli s tým, že za reprezentáciu nehráte priateľské stretnutia a dobre sme ho odohrali. Preto som z nich aj pred kvalifikačným meraním síl cítil väčšiu súdržnosť a tímovosť, lepšie sa to otvára, s čím sú ale spojené aj nepríjemné zranenia. Všetkým prajem skoré uzdravenie. Dnes hrali všetci aj za nich, aby sme ostali v hre a mali motiváciu sa vrátiť. Zraz bol preto fantastický, veľa sme necestovali, boli sme pohromade. Dávame góly - tri Francúzom, Gruzíncom i Bielorusom. Je vidno, že chalani chcú na sebe robiť, čo je príjemné."</p>
      <p><b>Dobre si ale počínala aj defenzíva, kedže ste inkasovali len dva góly...</b><br/>"Povedať 'len' je trúfalé. Hráme na určité riziko. Pri kompaktnosti to nie je len záležitosť defenzívy, ale aj celého tímu. Čelili sme silným Francúzom, čo je jedna vec a dostali sme góly z brejkov. Snažíme sa pracovať na tom, aby sa nič podobné nestávalo. Veľmi náročný zápas ale dobre zvládol Alex Mojziš, ktorý mal reprezentačný debut či Martin Šulek po taktickej stránke výborne odohral toto stretnutie napriek tomu, že nehráva na tejto pozícii pravidelne. Máme len jedného prirodzeného stopéra, ktorý hráva v druhej lige na tomto poste. Som taktiež rád, že v tíme do 19 rokov zvládli svoje úlohy Ivan Mesík a Ján Bernát. Začiatok systémovejšej snahy tu je."</p>
      <p><b>Čo očakávate od nasledujúceho zrazu, ktorý sa uskutoční v marci v spojitosti s kvalifikačným zápasom proti Gruzínsku, tentoraz na jeho pôde?</b><br/>"Snáď nezaspíme zimným spánkom. Stretneme sa totiž až v marci, hoci by som pár chlapcov zobral na sústredenie v januári, čo snáď kluby pochopia. Stále sme totiž odkázaní na spoluprácu s nimi. Ak sa to nepodarí, musia chalani skrátka makať. Keď sa tak stane, zistíme, že je v nich veľká súdržnosť či emócia, ktorá v nich driemala. Potrebujeme rozdúchavať oheň v srdci. </p>
      <figure>
        <img src="https://profutbal.sk/static/article/2019/11/5dd30b2902a1b/content/5dd32640b8406.jpg"/>
        <figcaption>Guľa dúfa, že jeho zverenci po dvoch výhrach po sebe nezaspia zimným spánkom. (foto: tasr)</figcaption>
      </figure>
      <p><b>Reprezentačný A-tím čaká dnes posledný kvalifikačný zápas proti Azerbajdžanu. Postup nemajú vo vlastných rukách. Budete sledovať tento duel?</b><br/>"Samozrejme a neskutočne im všetci fandíme. Pozerali sme spolu už stretnutie v Chorvátsku, po prvom polčase sme sa tešili a skákali od radosti. Chalani sú naši a verím, že proti Azerbajdžanu to zvládnu a nakloní sa im aj priazeň osudu v súvislosti s paralelne hraným zápasom. Všetci im zo srdca želáme, aby postúpili na šampionát."</p>
    </article>
  </body>
</html>