<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/zariften-abd-ve-ab-ulkelerinin-gosterilerle-ilgili-aciklamalarina-tepki/1649262"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Zarif'ten ABD ve AB ülkelerinin gösterilerle ilgili açıklamalarına tepki"/>
    <meta property="og:description" content="İran Dışişleri Bakanı Zarif, ABD makamları ve AB ülkelerinin ülkede benzin zammına tepki olarak yapılan gösterilerle ilgili çağrılarını eleştirdi."/>
  </head>
  <body>
    <article>
      <h1>Zarif'ten ABD ve AB ülkelerinin gösterilerle ilgili açıklamalarına tepki</h1>
      <h2>İran Dışişleri Bakanı Zarif, ABD makamları ve AB ülkelerinin ülkede benzin zammına tepki olarak yapılan gösterilerle ilgili çağrılarını eleştirdi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Muhammet Kurşun  </a></address>
      <h4>Tahran</h4>
      <p><b>İran Dışişleri Bakanı Muhammed Cevad Zarif</b>, ABD makamlarının İran halkına yönelik destek açıklamasını "utanç verici bir yalan" olarak nitelendirdi.</p>
      <ul>
        <li>
          <a href="https://www.aa.com.tr/tr/dunya/abdden-iranli-gostericilere-destek-mesaji/1648268">
            <u>
              <b>ABD'den İranlı göstericilere destek mesajı</b>
            </u>
          </a>
        </li>
        <li>
          <u>
            <b>
              <a href="https://www.aa.com.tr/tr/dunya/iranin-kerec-ve-siraz-kentlerinde-180-gosterici-gozaltina-alindi/1648974">İran'ın Kerec ve Şiraz kentlerinde 180 gösterici gözaltına alındı</a>
            </b>
          </u>
        </li>
        <li>
          <u>
            <b>
              <a href="https://www.aa.com.tr/tr/dunya/iranda-benzin-zammindan-elde-edilen-gelirin-bir-kismi-halka-dagitilacak/1648620">İran'da benzin zammından elde edilen gelirin bir kısmı halka dağıtılacak</a>
            </b>
          </u>
        </li>
      </ul>
      <p>Zarif, İran Dışişleri Bakanlığının internet sitesinden yaptığı açıklamada, ABD makamları ve AB ülkelerinin ülkede benzin zammına tepki olarak yapılan gösterilerle ilgili çağrılarını eleştirdi.</p>
      <p>ABD'yi İran halkına karşı "ekonomik terörizm" uygulamak ve ilaç ile gıdaların hasta ve yaşlılara ulaşmasını engellemekle suçlayan Zarif, böyle bir rejimin İran halkını savunma iddiasında bulunamayacağını ifade etti.</p>
      <h3>"Protestocuların gösteri hakkına saygı duyulmalı"</h3>
      <p>Tahran yönetimini "protestocuların gösteri hakkına saygı duymaya" çağıran AB ülkelerine de tepki gösteren Zarif, "Yasalar çerçevesinde yapılan itirazlar İran Anayasasının halka resmi olarak tanıdığı bir haktır. Bunun için İran'ı gayrimeşru ve yasa dışı isteklerine mecbur bırakmayı hedefleyen rejimlerin hatırlatmasına ve iki yüzlü desteğine gerek yoktur." eleştirisinde bulundu.</p>
      <p>AB ülkelerini "ABD'nin ekonomik terörizmine karşı hiçbir irade gösterememekle" suçlayan Zarif, söz konusu ülkelerin kendi başarısızlıklarını örtbas etmek için İran'da kamu düzeninin bozulmasına ve kaos oluşturulmasına destek verdiğini savundu. Zarif, "Bu ülkeler, yaptıkları tehlikeli kışkırtmaların sonuçlarına katlanmak zorunda kalacaktır." görüşlerini paylaştı.</p>
      <p>ABD Dışişleri Bakanı Pompeo, cuma gününden bu yana devam eden gösterilere destek vererek İran halkının yanında olduğunu açıklamıştı. Bazı AB ülkeleri de Tahran yönetimine gösteri hakkına saygı göstermesi çağrısında bulunmuştu. </p>
      <related>
        <a href="https://www.aa.com.tr/tr/dunya/zariften-abd-ve-ab-ulkelerinin-gosterilerle-ilgili-aciklamalarina-tepki/1649262"/>
        <a href="https://www.aa.com.tr/tr/dunya/iranin-kerec-ve-siraz-kentlerinde-180-gosterici-gozaltina-alindi/1648974"/>
        <a href="https://www.aa.com.tr/tr/analiz/iranda-benzin-zammina-tepkiler-siyaseti-de-sarsti/1648846"/>
        <a href="https://www.aa.com.tr/tr/dunya/hamaneyin-temsilcisinden-gosterilere-milis-gucleri-mudahale-eder-uyarisi/1648819"/>
        <a href="https://www.aa.com.tr/tr/dunya/irandan-gosterilere-destek-veren-abdye-tepki/1648628"/>
        <a href="https://www.aa.com.tr/tr/dunya/iranda-benzin-zammindan-elde-edilen-gelirin-bir-kismi-halka-dagitilacak/1648620"/>
      </related>
    </article>
  </body>
</html>