<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primocanale.it/notizie/vento-di-burrasca-a-genova-stop-alle-moto-in-sopraelevata-213398.html"/>
    <meta property="og:site_name" content="Primocanale.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Vento di burrasca a Genova, stop alle moto in Sopraelevata"/>
    <meta property="og:description" content="GENOVA -  A seguito dell'avviso emesso dal Centro funzionale meteo-idrologico di Protezione civile della Regione Liguria, che prevede vento di burrasca forte per la giornata di martedì 19 novembre, entrano in vigore le ordinanze del Sindaco che dispongono alcune misure a tutela della pubblica incolumità:"/>
  </head>
  <body>
    <article>
      <h6 class="kicker">Ecco le disposizioni del Comune di Genova</h6>
      <h1>Vento di burrasca a Genova, stop alle moto in Sopraelevata</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <figure>
        <img src="https://www.primocanale.it/immagininews/thumbs/213398-420x236.jpg"/>
      </figure>
      <p><b>GENOVA - </b> <b>A seguito dell'avviso emesso dal Centro funzionale meteo-idrologico di Protezione civile della Regione Liguria,</b> che prevede vento di burrasca forte per la giornata di martedì 19 novembre, entrano in vigore le ordinanze del Sindaco che dispongono alcune misure a tutela della pubblica incolumità:</p>
      <p>- divieto di transito ai motocicli, mezzi telonati e furgonati sulla sopraelevata “Aldo Moro” nella giornata di domani martedì 19 novembre;</p>
      <p>- chiusura al pubblico, domani martedì 19 novembre, di giardini e parchi storici comunali. Al fine di consentire la prosecuzione delle attività e dei servizi pubblici che vengono svolti al loro interno (musei, impianti e locali per attività ludico/sportive, locali ad uso abitativo/associativo), sono individuati appositi percorsi in modo da permettere l’accesso ed il deflusso;</p>
      <p>- chiusura al pubblico nella giornata di domani martedì 19 novembre di tutti i cimiteri presenti sul territorio del Comune di Genova.</p>
      <p>
        <b>
          <a href="https://www.primocanale.it/notizie/allerta-arancione-a-genova-come-cambia-il-servizio-di-amt-213394.html">ECCO COME CAMBIA IL SERIVIZIO AMT </a>
        </b>
      </p>
      <p>DALL'INIZIO DELL'ALLERTA ARANCIONE - È stato istituito Il presidio territoriale, il controllo e il monitoraggio dei rivi comunali. In allerta arancione sono previste 20 pattuglie della Polizia municipale e 10 squadre dei Volontari di protezione civile in costante collegamento con la sala operativa della Protezione civile comunale, aperta h.24 per tutta la durata dell’allerta. Le pattuglie e le squadre sono pronte a dare l’allarme e a prevedere le azioni di messa in sicurezza.</p>
      <p>In ragione dell’evoluzione dell’evento meteorologico in corso, il Coc potrà assumere – grazie all’attività di costante monitoraggio sul campo – ulteriori decisioni specifiche, anche su specifiche aree municipali – volte a preservare la pubblica incolumità.</p>
      <p>Le direzioni del Comune di Genova, i Municipi e le Aziende (Aster, Amiu e Amt) hanno attivato i piani di emergenza previsti per lo stato di allerta meteo arancione.</p>
      <p>Chiusi il Museo civico di storia naturale “G. Doria”, la Loggia di piazza Banchi.</p>
      <p>Chiuse anche le Biblioteche Bruschi, Guerrazzi, Lercari, Palasciano, Servitano, Gallino e Cervetto.</p>
      <p>Per quanto riguarda la Metropolitana, resteranno chiusi fino a cessata allerta arancione i due accessi della stazione metro di Brignole di via Canevari, gli ascensori all’interno della stazione metro zona Canevari e gli ascensori da piazza Raggi a corso Montegrappa. La stazione metro di Brignole sarà accessibile da piazza Raggi (Borgo Incrociati) e da piazza Verdi dai normali accessi. Per tutta la durata dell’allerta meteo arancione gli ascensori del sottopasso della stazione ferroviaria di Sestri Ponente, in via Puccini, e l’ascensore di Quezzi restano chiusi.</p>
      <p>Tutti i possessori di tagliandi Blu Area A, B, C, R e T, esclusivamente nei casi in cui tali zone siano state opzionate come prima scelta (es. AL – CF – CG ecc.), hanno diritto a parcheggiare gratuitamente in tutte le zone Blu Area, a partire da 3 ore prima della decorrenza dell’allerta e fino alle ore 12 del giorno successivo della cessata allerta.</p>
      <p>Il Comune di Genova ricorda che, durante il periodo di allerta meteo idrologica, i cittadini sono tenuti ad adottare, in tutta la città, i comportamenti di autoprotezione. Tutte le ordinanze e le norme di autoprotezione sono disponibili sul sito www.comune.genova.it.</p>
      <p>All'entrata in vigore dell'allerta:</p>
      <p>• predisporre paratie a protezione dei locali al piano strada, chiudere le porte di cantine e seminterrati e salvaguardare i beni mobili che si trovano in locali allagabili;</p>
      <p>• porre al sicuro i propri veicoli in zone non raggiungibili dall’allagamento;</p>
      <p>• limitare gli spostamenti a esigenze di effettiva necessità;</p>
      <p>• tenersi aggiornati sull’evolversi della situazione e prestare attenzione alle indicazioni fornite dalle Autorità, da radio, tv e tutte le altre fonti di informazione.</p>
    </article>
  </body>
</html>