<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/India/2019/11/19215508/2391-Died-Over-8-Lakh-Houses-Were-Damaged-During-2019.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="நாடு முழுவதும் பருவமழைக்கு இதுவரை 2 ஆயிரத்து 391 பேர் பலி"/>
    <meta property="og:description" content="நாடு முழுவதும் பருவமழைக்கு இதுவரை 2 ஆயிரத்து 391 பேர் பலியாகி உள்ளதாக மத்திய உள்துறை ராஜாங்க மந்திரி நித்யனாந்த் ராய் தெரிவித்துள்ளார்."/>
  </head>
  <body>
    <article>
      <h1>நாடு முழுவதும் பருவமழைக்கு இதுவரை 2 ஆயிரத்து 391 பேர் பலி</h1>
      <h2>நாடு முழுவதும் பருவமழைக்கு இதுவரை 2 ஆயிரத்து 391 பேர் பலியாகி உள்ளதாக மத்திய உள்துறை ராஜாங்க மந்திரி நித்யனாந்த் ராய் தெரிவித்துள்ளார்.</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>புதுடெல்லி,நாடு முழுவதும் பருவமழைக்கு இந்த ஆண்டு (2019) 2 ஆயிரத்து 391 பேர் பலியாகி உள்ளனர். நாடாளுமன்ற மக்களவையில் கேள்வி ஒன்றுக்கு எழுத்து மூலம் பதில் அளித்த மத்திய உள்துறை ராஜாங்க மந்திரி நித்யனாந்த் ராய் இந்த தகவலை தெரிவித்தார்.</p>
      <p>2019–ம் ஆண்டு தென்மேற்கு பருவமழையின்போது பல மாநிலங்கள், யூனியன் பிரதேசங்கள் பெரிதும் பாதிக்கப்பட்டன. இந்த சீசனில் பெய்த கடும் மழை, வெள்ளத்துக்கு 2 ஆயிரத்து 391 பேர் பலியாகி உள்ளனர். 15 ஆயிரத்து 729 கால்நடைகள் உயிரிழந்தன. 8 லட்சத்திற்கும் மேற்பட்ட வீடுகள் சேதம் அடைந்துள்ளன. 63 லட்சத்து 975 ஹெக்டேர் பரப்பளவில் விவசாய பயிர்கள் அழிந்து நாசம் ஆயின. சில இடங்களில் நிலச்சரிவும் ஏற்பட்டுள்ளது.வெள்ளச்சேத மீட்பு பணியில் தேசிய பேரிடர் மீட்பு படையின் 176 குழுவினர் ஈடுபட்டு, 98 ஆயிரத்து 962 பேரையும், 617 கால்நடைகளையும் மீட்டனர். நாடு முழுவதும் பாதிக்கப்பட்ட 23 ஆயிரத்து 869 பேருக்கு மருத்துவ உதவிகள் வழங்கப்பட்டன.மேற்கண்ட தகவல்கள் மந்திரியின் பதிலில் இடம் பெற்று இருந்தன.</p>
    </article>
  </body>
</html>