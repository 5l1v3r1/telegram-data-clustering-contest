<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ecotown.com.ua/news/Na-smittyespalyuvalnomu-zavodi-u-Kyyevi-planuyut-vstanovyty-systemu-khimochystky-dymovykh-haziv-za-4/"/>
    <meta property="og:site_name" content="Eco Town"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="На сміттєспалювальному заводі у Києві планують встановити систему хімочистки димових газів за 420 млн грн"/>
    <meta property="og:description" content="У 2020 році у Києві на сміттєспалювальному заводі «Енергія» розпочнеться будівництво системи хімічної очистки димових газів."/>
  </head>
  <body>
    <article>
      <h1>На сміттєспалювальному заводі у Києві планують встановити систему хімочистки димових газів за 420 млн грн</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Наталя Яковлєва</a></address>
      <p>У 2020 році у Києві на сміттєспалювальному заводі «Енергія» розпочнеться будівництво системи хімічної очистки димових газів.</p>
      <p>Як повідомив заступник голови КМДА Петро Пантелеєв, реалізація проекту дозволить зменшити викиди забруднюючих речовин у 5 разів, передає <a href="https://kyivcity.gov.ua/news/u_2020_rotsi_na_sistemu_khimochistki_kivskogo_zavodu_energiya_spryamuyut_420mln_grn/">kyivcity.gov.ua</a>.</p>
      <blockquote>«Для Києва завод «Енергія», збудований понад 30 років тому, – важливий стратегічний об’єкт, який необхідно модернізувати та вдосконалювати, - впровадження сучасної системи очищення викидів підвищить рівень енергоефективності та екологічної безпеки столиці, - підкреслив він. - Сміттєспалювальні заводи широко використовуються як джерело теплопостачання у найбільших європейських столицях: Копенгагені, Празі, Будапешті, Гамбурзі, Барселоні, Відні».</blockquote>
      <p>Після впровадження системи хімічного очищення димових газів викиди забруднюючих речовин відповідатимуть європейським екологічним стандартам, продовжує Петро Пантелеєв.</p>
      <blockquote>«На заводі «Енергія» вже модернізовано три з чотирьох електрофільтрів, - зауважив він. - У наступному році буде завершено ремонт четвертого електрофільтра».</blockquote>
      <p>На встановлення системи хімічної очистки димових газів у проекті бюджету міста Києва на наступний рік буде передбачено 220 млн грн, повідомив Петро Пантелеєв, додавши, що наразі вирішується питання виділення державою ще 200 млн гривень.</p>
      <p>Завод «Енергія» – єдине сміттєспалювальне підприємство в Україні, що утилізує 25% твердих побутових відходів столиці та забезпечує опаленням та гарячою водою майже 300 багатоверхівок. «Енергія» працює у рамках дозволу на викиди забруднюючих речовин в атмосферне повітря стаціонарними джерелами, видане Міністерством екології та природних ресурсів України.</p>
    </article>
  </body>
</html>