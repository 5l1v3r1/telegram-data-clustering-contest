<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/shmera-h-apofash-gia-ta-mayra-tameia-ths-siemens"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Σήμερα η απόφαση για τα «μαύρα» ταμεία της Siemens"/>
    <meta property="og:description" content="Εικοσιδύο χρόνια μετά την υπογραφή μίας από τις μεγαλύτερες συμβάσεις προμήθειας του Δημοσίου, δεκατρία χρόνια μετά από την έναρξη της ποινικής έρευνας και μετά από σχεδόν τρία χρόνια δίκης η δικαιοσύνη αναμένεται σήμερα να αποφανθεί σε πρώτο βαθμό, αν τελικά η συμφωνία αυτή ήταν ή όχι προϊόν διαφθοράς, ώστε να αποδώσει ευθύνες."/>
  </head>
  <body>
    <article>
      <h1>Σήμερα η απόφαση για τα «μαύρα» ταμεία της Siemens</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Εικοσιδύο χρόνια μετά την υπογραφή μίας από τις μεγαλύτερες συμβάσεις προμήθειας του Δημοσίου, δεκατρία χρόνια μετά από την έναρξη της ποινικής έρευνας και μετά από σχεδόν τρία χρόνια δίκης η δικαιοσύνη αναμένεται σήμερα να αποφανθεί σε πρώτο βαθμό, αν τελικά η συμφωνία αυτή ήταν ή όχι προϊόν διαφθοράς, ώστε να αποδώσει ευθύνες.</h4>
      <p>Η δίκη ενώπιον του Τριμελούς Εφετείου Κακουργημάτων για τη σύμβαση 8002 μεταξύ Siemens και ΟΤΕ, φθάνει σήμερα στην ολοκλήρωσή της με την ετυμηγορία των δικαστών που επί σχεδόν τρία χρόνια εξέτασαν την κορυφαία από τις υποθέσεις που χρεώνονται στον φάκελο «μαύρα ταμεία της Siemens».</p>
      <p><b>Η δικογραφία αφορά τη σύμβαση που υπεγράφη το 1997 ανάμεσα στον ΟΤΕ και τη γερμανική Siemens, </b>καθώς και τις επεκτάσεις της αρχικής συμφωνίας, για την αναβάθμιση της τεχνολογικής υποδομής του δικτύου του οργανισμού με την προμήθεια ψηφιακών παροχών, για την σύναψη της οποίας φαίνεται να διακινήθηκαν τεράστια παράνομα χρηματικά ποσά επί μακρό χρονικό διάστημα. Τα ποσά που αποτέλεσαν «ωφέλιμες πληρωμές» -όπως στελέχη της γερμανικής εταιρίας αποκαλούσαν τις «μίζες»- εκτιμάται ότι αγγίζουν τα 70 εκατομμύρια ευρώ, ποσό που υπολογίζεται ως ζημιά που υπέστη το Ελληνικό Δημόσιο, καθώς τα παράνομα χρήματα μετακυλήθηκαν στο κόστος για την υλοποίηση του έργου.</p>
      <p><b>Στο εδώλιο κάθονται πρώην στελέχη του ΟΤΕ, πρώην στελέχη της γερμανικής Siemens αλλά και του ελληνικού τμήματος της εταιρία</b>ς, επιχειρηματίες και παρένθετα πρόσωπα,τα πρώην τραπεζικά στελέχη Φάνης Λυγινός και Ζαν Κλοντ Όσβαλντ καθώς και ο άλλοτε σύμβουλος του πρώην πρωθυπουργού Κώστα Σημίτη, Θεόδωρος Τσουκάτος. Οι κατηγορίες που έχουν αποδοθεί για την υπόθεση αφορούν ενεργητική και παθητική δωροδοκία, καθώς και νομιμοποίηση εσόδων από εγκληματική δραστηριότητα.</p>
      <p>Το δικαστήριο σήμερα εκτός απροόπτου αναμένεται να ανακοινώσει την ετυμηγορία του για την υπόθεση και την ποινική του αποτίμηση για την ενοχή ή μη των κατηγορουμένων. Ωστόσο οι αλλαγές που επέφερε ο Ποινικός Κώδικας, που ίσχυσε την 1η Ιουλίου 2019 έφερε ανατροπές, καθώς τιμωρεί την δωροδοκία σε βαθμό πλημμελήματος.</p>
      <p>Αν και η σημερινή κυβέρνηση προχώρησε σε σχετικές τροποποιήσεις επαναφέροντας τον κακουργηματικό χαρακτήρα του αδικήματος, εκτιμάται πως στην παρούσα δίκη το δικαστήριο οφείλει να κρίνει όσους από τους κατηγορούμενους κηρύξει ενόχους με τον ευνοϊκότερο νόμο, γεγονός που σύμφωνα με νομικούς θα οδηγήσει σε απαλλαγή για την πράξη της δωροδοκίας εφόσον ως πλημμέλημα έχει ήδη παραγραφεί.</p>
      <p>Με βάση την αλλαγή του Ποινικού Κώδικα<b> η εισαγγελέας έδρας Ελένη Σκεπαρνιά ζήτησε ενοχή για 22 από τους 54 κατηγορούμενους </b>για την κατηγορία της νομιμοποίησης εσόδων από παράνομη δραστηριότητα.</p>
      <p>Μάλιστα η εισαγγελική λειτουργός είχε υποβάλει πρόταση τον περασμένο Απρίλιο ζητώντας συνολικά ενοχή για 32 κατηγορούμενους. Ωστόσο η αλλαγή της ποινικής αντιμετώπισης της δωροδοκίας έφερε αλλαγή και στην πρόταση της εισαγγελέως, που μετά την ψήφιση του Ποινικού Κώδικα, υπέβαλε νέα πρόταση.</p>
      <p>Με την νέα εισαγγελική της πρόταση, η κ.Σκεπαρνιά αποδεχόμενη ότι η πράξη της παθητικής δωροδοκίας των υπαλλήλων του ΟΤΕ είναι πλημμεληματικού χαρακτήρα ζήτησε την απαλλαγή τους καθώς, όπως υποστήριξε, έχει εξαλειφθεί λόγω παραγραφής το αξιόποινο. Στο κατηγορητήριο για τα πρώην στελέχη του ΟΤΕ αναφέρεται πως δεν προστάτεψαν τα συμφέροντα του οργανισμού και επιπλέον ότι δεν κινήθηκαν με βάση τις πραγματικές ανάγκες της κρατικής -τότε- επιχείρησης.</p>
      <p>Αντίστοιχα απαλλακτική ήταν η πρόταση της και για τα πρώην στελέχη της γερμανικής εταιρίας, μητρικής και θυγατρικής στην Ελλάδα, που είναι αντιμέτωπα με την κατηγορία της ενεργητικής δωροδοκίας.</p>
      <p>Ανάμεσα στους 22 κατηγορούμενους που κατά την εισαγγελική πρόταση πρέπει να κηρυχθούν ένοχοι για το αδίκημα της νομιμοποίησης εσόδων από εγκληματική δραστηριότητα κατ’επάγγελμα- με βασική πράξη την δωροδοκία που τελέστηκε πλην όμως παραγράφηκε- είναι και τα πρώην ανώτερα στελέχη της γερμανικής εταιρίας Μιχάλης Χριστοφοράκος, Χρήστος Καραβέλλας, Πρόδρομος Μαυρίδης και Αλέξανδρος Αθανασιάδης, ο πρώην στέλεχος του ΟΤΕ Γιώργος Σκαρπέλης και τα τραπεζικά στελέχη Φάνης Λυγινός και Ζαν Κλοντ Όσβαλντ.</p>
      <p>Σε ό,τι αφορά τον κ. Τσουκάτο, που δικάζεται για την υπόθεση του 1 εκατομμυρίου μάρκων που έλαβε μέσω εμβασμάτων από την γερμανική εταιρία, η εισαγγελέας έχει ζητήσει την αθώωσή του για την κατηγορία της συνέργειας σε δωροδοκία υπαλλήλων του ΟΤΕ που του αποδίδεται. Κατά την κ.Σκεπαρνιά δεν αποδείχθηκε η παραδοχή της δικογραφίας, ότι δηλαδή το ποσό αυτό κατευθύνθηκε σε στελέχη του ΟΤΕ, καθώς η τελική κατάληξη των χρημάτων ήταν «ή ο ίδιος ή άλλο τρίτο πρόσωπο». Η εισαγγελέας, που έχει διευκρινίσει πως δεν θεωρεί ότι τα χρήματα αυτά κατέληξαν στα ταμεία του ΠΑΣΟΚ όπως ισχυρίζεται ο ίδιος ο κατηγορούμενος, έχει ζητήσει να απαλλαγεί ο κ. Τσουκάτος, εφόσον η κατηγορία που του αποδίδεται έχει παραγραφεί.</p>
      <p>Πηγή: ΑΠΕ - ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>