<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698983/%D8%A7%D9%85%DB%8C%D8%B1-%DA%A9%D9%88%DB%8C%D8%AA-%D8%AA%D8%B9%D8%B1%D8%B6-%DA%A9%D9%86%D9%86%D8%AF%DA%AF%D8%A7%D9%86-%D8%A7%D9%85%D9%88%D8%A7%D9%84-%D8%B9%D9%85%D9%88%D9%85%DB%8C-%D8%A7%DB%8C%D9%86-%DA%A9%D8%B4%D9%88%D8%B1-%D8%B1%D8%A7-%D8%A8%D9%87-%D9%85%D8%AC%D8%A7%D8%B2%D8%A7%D8%AA-%D8%AA%D9%87%D8%AF%DB%8C%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="امیر کویت تعرض کنندگان اموال عمومی این کشور را به مجازات تهدید کرد"/>
    <meta property="og:description" content="امیرکویت تعرض‌کنندگان به اموال عمومی را به مجازات تهدید کرد و گفت: فردی که محکومیتش در تعرض به اموال عمومی ثابت شود، از مجازات رهایی نخواهد یافت."/>
  </head>
  <body>
    <article>
      <h1>امیر کویت تعرض کنندگان اموال عمومی این کشور را به مجازات تهدید کرد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038398_134.jpg"/>
      </figure>
      <p>امیرکویت تعرض‌کنندگان به اموال عمومی را به مجازات تهدید کرد و گفت: فردی که محکومیتش در تعرض به اموال عمومی ثابت شود، از مجازات رهایی نخواهد یافت.</p>
      <p>به گزارش ایرنا به نقل از شبکه خبری اسکای نیوز، شیخ صباح الاحمد الجابر الصباح روز دوشنبه در سخنانی خطاب به مردم کشورش افزود: در کشور قانون اساسی، مقررات و نهادهایی وجود دارد که همگان را مکلف می‌سازد برای مقابله با شبهه‌ فساد و یا تعرض به اموال عمومی به دستگاه قضایی مراجعه کنند.</p>
      <p>وی با تاکید بر پایبندی به لزوم حفظ اموال عمومی گفت: هر شخصی با هر جایگاه و سمتی در صورتی که جرمش در تعرض به اموال عمومی ثابت شود، از مجازات رهایی نخواهد یافت.</p>
      <p>امیر کویت همچنین گفت که پرونده مقابله با فساد را شخصا پیگری خواهد کرد.</p>
      <p>وی به تحولات منطقه اشاره کرد و ادامه داد که اجازه نخواهد داد که امنیت و ثبات کویت تهدید و کشورش ناآرام شود.</p>
      <p>اظهارت امیر کویت در حالی است که شیخ "جابر المبارک الحمد الصباح" نخست وزیر مستعفی که بار دیگر مامور تشکیل کابینه جدید از سوی امیر این کشور، اعلام کرد که از پذیرش مجدد پست نخست وزیری معذور است.</p>
      <p>جابر المبارک هفته گذشته استعفای دولتش را تقدیم شیخ صباح الاحمد الجابر الصباح امیر کویت کرد.</p>
      <p>طی ماه‌های گذشته اعتراض‌ها به عملکرد کابینه دولت به دنبال ناتوانی مقام‌ های دولتی در مدیریت شرایط بحرانی به دلیل بارندگی و سیل افزایش یافته و با تظاهرات مردمی هفته گذشته، این اعتراض‌ها به اوج خود رسید.</p>
      <p>اعتراض‌ها در کویت پس از آن آغاز شد که دو نفر از جوانان بدون تابعیت در نتیجه ناگواری اوضاع دست به خودکشی زدند. افراد بدون تابعیت کویت که به جمعیت "البدون" معروف هستند جمعیتی بیش از ۱۰۰ هزار تن را تشکیل می دهند و از بسیاری از حقوق اجتماعی خود محرومند.</p>
      <p>شرکت کنندگان در تجمعات اعتراضی با گلایه از وخامت اوضاع ، خواستار اصلاح نظام آموزشی، نوسازی بیمارستان‌ ها، توقف پارتی بازی و فساد، عفو محکومان سیاسی، جلوگیری از خدشه به آزادی بیان، حل مشکل بیکاری و مبارزه با فساد شده بودند.</p>
    </article>
  </body>
</html>