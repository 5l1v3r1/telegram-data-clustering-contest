<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-uttar-pradesh-cabinet-meeting-today-honorarium-of-contract-doctors-will-be-increased-to-50-thousand-rupees-these-proposals-will-also-get-approval-2857270.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T00:17:20+00:00"/>
    <meta property="og:title" content="उत्तर प्रदेश सरकार की कैबिनेट बैठक आज, संविदा डाक्टरों का मानदेय 50 हजार रुपये तक बढ़ेगा, इन प्रस्तावों को भी मिलेगी मंजूरी"/>
    <meta property="og:description" content="Uttar Pradesh Cabinet meeting : मुख्यमंत्री योगी आदित्यनाथ ने मंगलवार की सुबह 11 बजे से कैबिनेट की बैठक बुलाई है। उच्च पदस्थ सूत्रों के अनुसार कैबिनेट बैठक के एजेंडे में प्रदेश के सरकारी मेडिकल..."/>
  </head>
  <body>
    <article>
      <h1>उत्तर प्रदेश सरकार की कैबिनेट बैठक आज, संविदा डाक्टरों का मानदेय 50 हजार रुपये तक बढ़ेगा, इन प्रस्तावों को भी मिलेगी मंजूरी</h1>
      <address><time datetime="2019-11-19T00:17:20+00:00">19 Nov 2019, 00:17</time> by <a rel="author">विशेष संवाददाता, लखनऊ।</a></address>
      <p>Uttar Pradesh Cabinet meeting : मुख्यमंत्री योगी आदित्यनाथ ने मंगलवार की सुबह 11 बजे से कैबिनेट की बैठक बुलाई है। उच्च पदस्थ सूत्रों के अनुसार कैबिनेट बैठक के एजेंडे में प्रदेश के सरकारी मेडिकल कालेजों में संविदा पर रखे जाने वाले रिटायर डाक्टरों के मानदेय में वृद्धि का फैसला किया जाएगा।</p>
      <p>प्रस्तावित फैसले के अनुसार 90 हजार रुपये प्रति माह पर रखे जाने वाले प्रोफेसर स्तर के डाक्टरों को अब एक लाख 35 हजार रुपये प्रतिमाह मानदेय दिया जाएगा। इसी तरह एसोसिएट प्रोफेसर को 70 हजार से बढ़ाकर एक लाख बीस हजार और असिस्टेंट प्रोफेसर को अब 60 हजार के बजाए 80 हजार रुपये प्रति माह मानदेय दिया जाएगा। इससे सरकारी मेडिकल कालेजों में चिकित्सा शिक्षकों की कमी रिटायर प्रोफेसरों को रखकर पूरा किया जा सकेगा।</p>
      <p>कैबिनेट बैठक में प्रदेश में मेगा परियोजनाओं में निवेश करने वाली कंपनियों को प्रोत्साहन देने के उद्देश्य से कई विशेष सुविधाएं व रियायतें देने का फैसला किया जाएगा। यह सुविधाएं व रियायतें यूपी औद्योगिक निवेश व रोजगार प्रोत्साहन नीति के तहत दी जाएंगी। बालू व मौंरग आदि उप खनिजों का अवैध परिवहन रोकने के लिए प्रदेश सरकार द्वारा प्रदेश के टोल प्लाजाओं पर रेडियो फ्रिक्वेंसी आईडेंटीफिकेशन (आरएफआईडी) आधारित सिस्टम लगाया जाएगा। इस सिस्टम को स्थापित करने के लिए चयनित कंपनी के नाम के रूप में केंद्र सरकार के संस्थान इलेक्ट्रानिक कारपोरेशन आफ इंडिया लिमिटेड, नई दिल्ली के नाम को मंजूरी दी जाएगी।</p>
      <p>कैबिनेट बैठक में विशिष्ट व्यक्तियों (मंत्री, उच्चाधिकारी, बाहर से आने-जाने वाले वीआईपी व वीवीआईपी) के लिए 16 नई लक्जरी कारों की खरीद के प्रस्ताव को मंजूरी दी जाएगी। ये कारें राज्य संपत्ति विभाग के स्टाफ पूल में बेकार घोषित की गईं और नीलामी के जरिए बेची गई 16 कारों के बदले में जरूरत के आधार पर खरीदी जाएंगी।</p>
      <p>इसके अलावा कैबिनेट बैठक में आरोग्य निधि के तहत स्थापित मुख्यमंत्री स्वास्थ्य सुरक्षा कोष की व्यवस्था में कुछ बदलाव किए जाने के प्रस्ताव को मंजूरी दी जाएगी। साथ ही सोनभद्र जनपद के गांव उम्भा के चिन्हित पात्र परिवारों तथा एसईसीसी (सोशियो इकनामिक कास्ट सेन्सस-2011) में छूटे हुए पात्र परिवारों को मुख्यमंत्री जन आरोग्य अभियान का लाभ देने के प्रस्ताव को मंजूरी दी जाएगी। खास बात यह है कि इस गांव के कई परिवारों के कुछ लोग भूमाफिया की फायरिंग में मारे गए थे। </p>
    </article>
  </body>
</html>