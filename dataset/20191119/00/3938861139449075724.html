<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_rakickij/938710"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:30:00+00:00"/>
    <meta property="og:title" content="&quot;Ракіцкій&quot;"/>
    <meta property="og:description" content="Як добре було в роки мого дитинства, коли можна було просто насолоджуватися футболом і вболівати за свою команду. Коли гравці з номерами й без прізвищ на спині були на футбольному полі безіменними гладіаторами, які билися за честь своєї команди. Бо тоді не було вільної преси, і ми нічого про ..."/>
  </head>
  <body>
    <article>
      <h1>"Ракіцкій"</h1>
      <address><time datetime="2019-11-19T00:30:00+00:00">19 Nov 2019, 00:30</time> by <a rel="author">Микола НЕСЕНЮК</a></address>
      <p>Як добре було в роки мого дитинства, коли можна було просто насолоджуватися футболом і вболівати за свою команду. Коли гравці з номерами й без прізвищ на спині були на футбольному полі безіменними гладіаторами, які билися за честь своєї команди. Бо тоді не було вільної преси, і ми нічого про футболістів не знали. Для мене всі вони були героями. А розмови, які вони, насправді, п'яниці, розбишаки, бабії, кидали, вела певна категорія вболівальників пошепки. Тож цим розмовам можна було не вірити.</p>
      <p>Тепер я дорослий і розумію, що героїв не буває. Але намагаюся відділяти людину, яка грає на футбольному полі, від цієї ж — поза ним. Адже більшість футболістів — щирі, порядні й розумні люди. Є і не такі. Та це мене не обходить. Насолоджуюся грою і не хочу знати, що спортсмен читає. Якщо читає взагалі.</p>
      <p>Розумію, що далеко не всі футболісти, які тримають руку на серці й ворушать губами під час виконання нашого гімну, — справжні патріоти. Але мені цього досить. Аби грали добре. Але є — точніше, був — такий "Ракіцкій". Саме так він вимагав писати своє прізвище на футболці національної ­команди. Він демонстративно зневажав мою Батьківщину. І цим змушував цікавитись його поглядами поза футбольним ­полем.</p>
      <p>І тому я щиро вдячний тим, хто зачинив перед ним двері націо­нальної команди. Хто змусив його з його печінкою, за яку він так любив триматися, публічно попрощатися зі збірною командою України. З її лав його перед тим вигнали. Ми знаємо, за що. І він теж знає, що б там не було тепер написано за підписом "Ракіцкій".</p>
    </article>
  </body>
</html>