<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/menjars-que-han-passat-a-millor-vida"/>
    <meta property="og:site_name" content="Cultur Plaza"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Menjars que han passat a millor vida"/>
    <meta property="og:description" content="Per Vicent Marco"/>
  </head>
  <body>
    <article>
      <h6 class="kicker">generacio avariada</h6>
      <h1>Menjars que han passat a millor vida</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Vicent Marco</a></address>
      <p>VALÈNCIA. En la boda dels meus pares serviren, com si fos una delícia, un plat molt innovador per al 1979, <i>melón con jamón</i>. Els comensals comentaren durant mesos la invenció i el contrast de sabors entre el pernil i el meló de tot l'any. <b>Ara, el plat pot aparéixer relegat a la lliga del plat opcional als menús diaris de bar de carretera</b>, però mai a cap boda. Ha passat de ser una novetat a ser un plat paregut als entremesos que Déu gràcies ja tampoc s'estilen i que venien a ser una talladeta de pernil dolç, una de formatge de barra, una de pernil sense DO i, fins i tot, una talladeta de mortadel·la o xòped. <b>Els entremesos no eren més que un nom altisonant per a anomenar les carns fredes.</b></p>
      <p>Això dels noms altisonants encara no ha canviat i es c<b>ontinua ficant molta literatura als plats de tota la vida</b>. L'altre dia un "conill de camp a la flama amb bolets de cultiu i herbes de proximitat", resulta que no era més que un tros de conill torrat amb xampinyons i herba-sana del jardí. És estrany que no fora un tataki de conill en pa bao decorat amb katsuobushi i amanit amb llet de tigre. Perquè <b>ara si no hi ha tataki, cebiche, baos o tocs asiàtics servits en plats molt grans fets d'encàrrec no hi ha restaurant.</b></p>
      <p>Aquesta és una altra, <b>la vaixella més habitual a les nostres vides era l'Hotel Ware</b>, un model blanc i redó dissenyat per a resistir i que trobàvem a qualsevol lloc. Des d'hotels a cafeteries, passant per menjadors escolars o restaurants. Ara tots volen diferenciar-se i tindre una vaixella pròpia, uns gots especialment dissenyats per a ells o, inclús, paelles amb la marca del restaurant en les anses. Però abans era prioritari que els objectes duraren, que els gots no es trencaren de mirar-los i que el menjar, més que bonic, fos bo. <b>Coses que ha canviat per la manieta d'alguns de fer un milió de fotos per a l'Instagram.</b></p>
      <p>Excepte per les floritures supèrflues actuals, les quals han arribat moltes voltes per fer engrossir el compte més que per millorar el plat, és cert que <b>la cultura gastronòmica actual ha produït una millora notable en el que consumim.</b> Com que som una potència turística mundial, tal volta és en l'àmbit de la restauració on més I+D+I s'ha fet. I gràcies a això ja no es veuen alguns plats en les nostres taules que eren habituals fa 15, 20 o 30 anys enrere. I <a href="https://valenciaplaza.com/les-begudes-que-el-gintonic-ens-ha-fet-oblidar">tampoc es beuen les coses que es bevien en l'època</a>, on trobar un vi valencià a la carta era quasi miraculós.</p>
      <h3>Menjars que estan en perill d'extinció</h3>
      <p>
        <b>Espaguetis reunits</b>
      </p>
      <figure>
        <img src="https://valenciaplaza.com/public/Image/2019/11/ebrofoods_NoticiaAmpliada_NoticiaAmpliada.jpg"/>
      </figure>
      <p>Als menjadors escolars es menjava regular-mal. No hi havia tanta informació nutricional i els plats no estaven massa pensats. Recorde amb terror la paella que menjàvem al meu col·legi o els espaguetis reunits. Perquè <b>si no separes els espaguetis quan els tires a l'aigua bollint es queden tots apegats</b>, i es fa una pasta que sembla de xurro... que de menut t'agradava molt. L'acompanyament amb tomaca Solís i dos trossos de carn picada tampoc ajudava molt a millorar un plat que ja seria impossible de trobar gràcies al fet que hem aprés a menjar la pasta al dente, o almenys sense que s’apegue. </p>
      <p>
        <b>Xòped</b>
      </p>
      <p>Jo escolte "xòped" i <b>pense en la cançó dels Village People</b>, no puc evitar-ho. I recorde aquell entrepà que només duia dos tallades de xòped i que escalfaves al radiador de l'escola perquè agafara calor i no fora una secor infinita. Crec que encara en venen, jo fa anys que no el taste, tampoc sé si encara venen <b>mortadel·la amb la cara de Mikey Mouse</b>, i crec que el xoriço està també en regressió. Perquè al món de les carns fredes, el titot, la mortadel·la italiana i el pernil dolç estan guanyant moltes posicions.</p>
      <p>
        <b>Arròs a la cubana</b>
      </p>
      <p>Era el plat típic de menjador: arròs blanc, tomaca fregida i un ou. Era un plat deliciós si estava l'arròs al seu punt, la tomaca fregida era natural i feta amb amor i l'ou estava fregit amb abundant oli d'oliva. Ara bé, ja vos dic jo que als menjadors l'arròs el feien de bon matí, la tomaca era de pot i l'ou estava sec i sense sal. <b>Ara es fan tants arrossos diferents a casa que "a la cubana" també està a l’UCI.</b></p>
      <p>
        <b>Pandorinos</b>
      </p>
      <figure>
        <img src="https://valenciaplaza.com/public/Image/2019/11/Capturadepantalla2019-11-18alas16.22.38.png_NoticiaAmpliada.jpg"/>
      </figure>
      <p>Heu tastat els Pandorinos? Encara els venen i són un dolç valencià de forma rodona farcits de xocolate. En l'època on molts estudiants berenaven canyes de crema o xocolate, Bollicaos o Tigretón, el Pandorino es va fer un lloc entre els berenars industrials. Ara, el Bollicao ja no porta quasi xocolate i com que <b>la brioixeria és considerada verí pels nutricionistes</b>, Pandorinos, Phoskitos i Panteres Roses estan tots en perill d'extinció.</p>
      <p>
        <b>Pijama</b>
      </p>
      <p>Si no estic equivocat, el pijama era un tros de bresquilla en almívar i un altre de pinya decorats amb llibertat amb nata, xocolate o, fins i tot, anissets. Aquesta bresquilla ja no forma part de la nostra dieta habitual i<b> la pinya només es menja si estàs a règim. </b>Per tant, el pijama, com era previsible, ja forma part d'un passat ple de <b>gelats de tall de dos sabors i flams d'ou amb caramel.</b></p>
      <p>
        <b>
          <i>San Jacobo</i>
        </b>
      </p>
      <p>Jo no dic que no estiguen bons, ni tampoc que no es venguen, però costa trobar-los. A més, crec que tenen un problema: el màrqueting. <b>Si s'anomenen "Cordon Blue" sembla que t'estigues menjant alguna delicatessen</b>, però menjar-te un sant no té tant de glamur.</p>
      <figure>
        <img src="https://valenciaplaza.com/public/Image/2019/11/_VA_5670_NoticiaAmpliada_NoticiaAmpliada.jpg"/>
        <figcaption>Fotos: EVA MÁÑEZ</figcaption>
      </figure>
      <p>
        <b>Pastisset de tonyina congelat</b>
      </p>
      <p>Traure del congelador pastissets de tonyina congelats, coneguts col·loquialment com <i>miniempanadillas</i>, era un gest clàssic dels 90. Perquè <b>amb això, unes creïlles de bossa i unes croquetes congelades feies un sopar complet... de greixos saturats</b>. Supose que encara hi ha qui recorre als canelons congelats, com també supose que hauran millorat la seua beixamel lletosa.</p>
      <p>
        <b>Base de pizza</b>
      </p>
      <p>Sense deixar els congelats, les bases de pizza blanques, les quals estaven preparades per a rebre tomaca, mescla i formatge per a convertir-se en succedanis de pizza, Déu gràcies han desaparegut. <b>Impossible menjar pizzes pitjors,</b> i la clara demanda creixent d'aquest plat ha fet que les masses fresques i les pizzes cruixents hagen guanyat la partida a aquests sitiets d’espart consumibles. </p>
      <p>I bé, ho deixe ací perquè m'està entrant fam recordar els <b>entrepans de mantega i sucre, o de sobrassada,</b> que em fotia al pati de l'escola i que ja no hi tornaran. Com <b>no crec que torne l'helicòpter de Tulipán, el cosí de Zumosol, ni els cigarrets de xocolate.</b> Però, una cosa sí que estaria bé que tornara: els ous de dos rovells. Perquè poques coses em feien més il·lusió de xicotet que l'ou tinguera dos rovells. Eren ous que duien a casa dels meus iaios directes de la granja, en aquells dies on es reciclaven els envasos d'aigua, Revoltosa i cervesa Águila o Túria, i et duien la llet i els ous a casa. No he tornat a menjar-me tan a gust uns ous com aquells, sucats amb pa del forn de llenya i acompanyats per una talladeta de formatge manxec... Bon profit.</p>
    </article>
  </body>
</html>