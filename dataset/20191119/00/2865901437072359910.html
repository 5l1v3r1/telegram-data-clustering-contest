<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/neslavan-kraj-2019-godine-i-mladima-daleko-euro/342896"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Neslavan kraj 2019. godine: I mladima daleko EURO"/>
    <meta property="og:description" content="Puleni Ilije Stolice napravili tri koraka unazad porazom od Rusije u Nišu - 0:2"/>
  </head>
  <body>
    <article>
      <h1>Neslavan kraj 2019. godine: I mladima daleko EURO</h1>
      <h2>Puleni Ilije Stolice napravili tri koraka unazad porazom od Rusije u Nišu - 0:2</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Dobro je počelo, ali se završilo tragično. Mlada reprezentacija Srbije (U-21) propustila je priliku da uhvati priključak u trci za direktan plasman na Evropsko prvenstvo u Sloveniji i Mađarskoj 2021. porazom od Rusije u Nišu od 2:0 na oproštaju od ove takmičarske godine.</b>
      </p>
      <p>Zaslužen poraz. Izabranici <b>Ilije Stolice</b> pokazali su premalo da bi mogli da maštaju o plasmanu na završni turnir, ali im preostaje da pokušaju da se do kraja takmičenja isprave i budu barem drugi u grupi kako bi se kroz baraž nekako dokopali na kraju šampionata Starog kontinenta.</p>
      <p>Nije loše izgledala igra Orlića u prvih pet-šest minuta kada je lopta tečno kružila oko šesnaesterca gostiju, ali ih je rano vođstvo Baćuški potpuno saseklo u korenu. Prvi ozbiljan napad Rusa doneo je prednost u osmom minutu. <b>Šapi Sulejmanov</b> je izbegao ofsajd zamku, povukao po krilu nekoliko koraka, a onda gotovo idealno uposlio najopasnijeg igrača <b>Fjodora Čalova</b>, kome nije bilo teško da reši situaciju jedan na jedan sa golmanom <b>Ilićem</b> za 1:0.</p>
      <p>Slabo su naši mladi fudbaleri igrali danas u globalu, Rusi su potpuno anesteziriali vezni red u kojem su <b>Nišić, Petrović</b>, <b>Luka Ilić</b> i kapiten <b>Adžić</b> teško uspevali da iskreiraju neku akciju kako bi se ugrozio gostujući gol. Jedinu pravu šansu za naš tim u prvom delu videli smo u 24. minutu kada je <b>Dejan Joveljić</b> pogodio stativu. Posle centaršuta sa boka <b>Stuparevića</b>, glavom je probao napadač Ajntrahta, ali je njegov šut skrenuo golman <b>Safonov</b> i lopta je umesto u mreži završila na stativi.</p>
      <figure>
        <img src="https://mozzartsport.com/upload/CKEditor/Baneri/770x200-FSS.png"/>
      </figure>
      <p>Dobra taktička postavka na terenu i mala doza sreće pomogli su Rusima da reše utakmicu u završnici prvog poluvremena. Uz dosta sreće došli su do drugog gola, a srelac je bio danas možda i najbolji pojedinac u njihovom timu <b>Sulejmanov</b>. Lopta se od <b>Svete Markovića</b> odbila do krilnog napadača Krasnodara u 44 minutu, a ovaj nije imao milosti. U začetku te akcije <b>Filip Stuparević</b> je izgubio loptu na 30-35 metara od gola...</p>
      <p>Pokušao je selektor<b> Stolica</b> izmenama da razmrda tim već na početku drugog dela. Umesto <b>Njegoša Petrovića</b> na terenu se našao nešto kreativniji <b>Veljko Birmančević</b>, ali konkretnog rezultata nije bilo. Teško smo dolazili do šansi. U poslednjih pola sata ušli su u igru i ofanzivni fudbaleri <b>Slobodan Tedić</b> i <b>Vidosavljević</b>, a ovaj drugi propustio je najbolju šansu u nastavku u 77. minutu kada je sa nekoliko metara poslao loptu visoko iznad prečke.</p>
      <p>Tražili su Orlići tri puta i najstrožu kaznu zbog igranja rukom ruskih fudbalera u šesnaestercu u nastavku, a utisak je da je bar jednom u ta tri slučaja glavni arbitar <b>Munuera</b> iz Španije mogao da pokaže na belu tačku. Ipak, ti detalji ne mogu da promene utisak o bledom izdanju Orlića koji su ostali dužni publici na Čairu.</p>
      <p>Primetno je bilo da su tribine stadiona Radničkog bile ispunjenije nego u prethodnom duelu sa Estonijom, ali puleni <b>Ilije Stolice</b> nisu uspeli da usmere tu energiju na teren i iskoriste je za bolji rezultat. Posle drugog poraza od Rusa u grupi definitivno je jasno da je prvo mesto nedostižno (zaostajemo sedam bodova) i da u preostala četiri kola treba zabeležiti pobede i pokušati da se stigne do drugog mesta.</p>
      <p>Mada, više ne zavisi sve samo ni od Orlića, pogotovo ako drugoplasirana Poljska, koja ima meč manje, u martu pobedi Letoniju i pobegne nam na šest bodova razlike.</p>
      <figure>
        <img src="https://mozzartsport.com/upload/CKEditor/Baneri/plavi%20beting.jpg"/>
      </figure>
      <hr/>
      <p>
        <b>SRBIJA - RUSIJA 0:2 (0:2)<br/><i>/Čalov 8, Sulejmanov 44/</i></b>
      </p>
      <p>
        <i>Niš.<br/>Stadion: Čair.<br/>Sudija: Huan Martinez Munuera (Španija). </i>
      </p>
      <p><b>SRBIJA (4-3-3)</b>: M. Ilić - Marković, Veselinović, Mašović, I. Ilić - L. Ilić, N. Petrović (od 45. Birmančević), Nišić - Stuparević (od 62. Čumić), Joveljić (od 72. Vidosavljević), Adžić (od 72. Tedić).</p>
      <p><b>RUSIJA (4-3-3)</b>: Safonov - Raskazov, Divejev, Evgenjev, Lisov - Umjarov, Kučaev (od 65. Golubev), Obljakov - Sulejmanov, Čalov (od 72. Ignjatjev), Lomovicki.</p>
      <hr/>
      <p>
        <b>MLADI (U-21) KVALIFIKACIJE ZA EVROPSKO PRVENSTVO</b>
      </p>
      <p>Grupa 5</p>
      <p>Srbija - Rusija 0:2 (0:2)<br/>/Čalov 8, Sulejmanov 44/</p>
      <figure>
        <img src="https://mozzartsport.com/upload/CKEditor/19.11.2019./grupa%205.jpg"/>
      </figure>
      <figure>
        <img src="https://mozzartsport.com/upload/CKEditor/Baneri/7.%20Novi%20dresovi%20za%20FK%20Crvena%20zvezda%20Pavlis%CC%8C%201080x1080.jpg"/>
      </figure>
      <p><b>Foto</b>: <i>FSS</i></p>
    </article>
  </body>
</html>