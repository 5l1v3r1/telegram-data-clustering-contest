<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/news/380144"/>
    <meta property="og:site_name" content="beartai"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ทำนายอนาคตประเทศไทย! กับเซเลบริตี้ชื่อดัง พร้อมเผยโฉม “ลงทุนแมน” ครั้งแรก"/>
    <meta property="og:description" content="“Future Maker” จัดงาน “Future Maker Night ชวนคุณมองโลกอนาคตในยุคแห่งการเปลี่ยนแปลง” เมื่อวันที่ 9 พ.ย. 2562 ที่ผ่านมา ณ โรงภาพยนตร์สกาล่า สยามสแควร์ จัดขึ้นเป็นปีแรกโดยทีมงาน “Future Maker” นั่งไทม์แมชชีนข้ามเวลา ทำนายอนาคต จากแนวคิดของ “คุณธีระชาติ ก่อตระกูล” ประธานเจ้าหน้าที่บริหาร StockRadars ฟินเทคให้บริการข้อมูลการลงทุน ที่ต้องการแบ่งปันความรู้และประสบการณ์ที่ได้รับสู่สังคมไทย มุ่งส่งเสริมขีดความสามารถของผู้ประกอบการรุ่นใหม่ในยุคดิจิทัล หลังไปเข้าร่วมโปรแกรมของ Alibaba Business School ภายในงานยังมีแขกรับเชิญคนพิเศษที่เรียกเสียงฮือฮาจากผู้ฟัง “ลงทุนแมน” ที่ขึ้นเวทีเปิดเผยโฉมหน้าเป็นครั้งแรก โดยลงทุนแมนมาพูดในหัวข้อ “Singularity จุด สิ้น สุด”"/>
  </head>
  <body>
    <article>
      <h1>ทำนายอนาคตประเทศไทย! กับเซเลบริตี้ชื่อดัง พร้อมเผยโฉม “ลงทุนแมน” ครั้งแรก</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Teewarat Chutiwatkajornchai</a></address>
      <p>“<b>Future Maker</b>” จัดงาน “<b>Future Maker Night </b><b>ชวนคุณมองโลกอนาคตในยุคแห่งการเปลี่ยนแปลง</b>” เมื่อวันที่ 9 พ.ย. 2562 ที่ผ่านมา ณ โรงภาพยนตร์สกาล่า สยามสแควร์ จัดขึ้นเป็นปีแรกโดยทีมงาน “<b>Future Maker</b>” นั่งไทม์แมชชีนข้ามเวลา ทำนายอนาคต จากแนวคิดของ<b> “</b><b>คุณธีระชาติ ก่อตระกูล” ประธานเจ้าหน้าที่บริหาร StockRadars</b> ฟินเทคให้บริการข้อมูลการลงทุน ที่ต้องการแบ่งปันความรู้และประสบการณ์ที่ได้รับสู่สังคมไทย มุ่งส่งเสริมขีดความสามารถของผู้ประกอบการรุ่นใหม่ในยุคดิจิทัล หลังไปเข้าร่วมโปรแกรมของ<b> Alibaba Business School </b>ภายในงานยังมีแขกรับเชิญคนพิเศษที่เรียกเสียงฮือฮาจากผู้ฟัง “<b>ลงทุนแมน</b>” ที่ขึ้นเวทีเปิดเผยโฉมหน้าเป็นครั้งแรก โดยลงทุนแมนมาพูดในหัวข้อ “<b>Singularity </b><b>จุด สิ้น สุด</b>”</p>
      <aside> <i>Singularity หมายถึงจุดสิ้นสุดของมนุษย์ที่ไม่สามารถคาดการณ์ได้ และในอีก 20 ปีข้างหน้านี้ จะเกิดการเปลี่ยนแปลงอย่างรวดเร็วยิ่งกว่าที่ผ่านมาในหลายด้านจนคาดไม่ถึง ไม่ว่าจะเป็น AI ที่ฉลาดกว่ามนุษย์ การตกแต่งยีนลูกได้ การสื่อสารกันผ่านความคิด และความเป็นไปได้ที่มนุษย์อาจมีชีวิตอยู่ได้ตลอดกาล </i></aside>
      <h3>Future Maker Night</h3>
      <figure>
        <img src="https://www.beartai.com/wp-content/uploads/2019/11/FutureMaker2019_%E0%B8%A5%E0%B8%87%E0%B8%97%E0%B8%B8%E0%B8%99%E0%B9%81%E0%B8%A1%E0%B8%99-2.jpg"/>
      </figure>
      <p>จุดประสงค์ในการจัดงานครั้งนี้ คือ เพื่อสร้างความตระหนักรู้ให้เกิดขึ้นในสังคม เตรียมความพร้อมรับกระแสดิจิทัลดิสรัปชั่น และกระตุ้นให้เกิดความรู้สึกอยากพัฒนาตัวเองเพื่อสร้างอนาคตที่ดีกว่า ภายใต้แนวคิด “<b>Future Maker: </b><b>การทำนายอนาคตที่ดีที่สุดคือการสร้างมันขึ้นมาเอง</b>” โดยทีมผู้จัดหวังให้งานสัมมนาเป็นจุดต่อยอดสู่การสร้างองค์ความรู้ ฝึกอบรมทักษะต่าง ๆ ที่ควรต้องมีในโลกดิจิทัล จึงริเริ่มโครงการร่วมกับสถาบันเทคโนโลยีพระจอมเกล้าเจ้าคุณทหารลาดกระบัง เพื่อจัดคอร์สพัฒนาทักษะในด้านต่างๆ เช่น พื้นฐานการเขียนโปรแกรม ความรู้เกี่ยวกับเทคโนโลยีบล็อกเชนและคริปโตเคอร์เรนซี ปัญญาประดิษฐ์ (เอไอ) งานนี้เป็นงานสัมมนาที่เริ่มในเวลา 19.00 น. และยาวไป ทำให้กลายเป็นงานสัมมนา “<b>ดึก</b>” ตามชื่อ “<b>Future Maker Night</b>“</p>
      <figure>
        <img src="https://www.beartai.com/wp-content/uploads/2019/11/stockradars-1024x315.png"/>
      </figure>
      <h3>วิทยากรเซเลบริตี้ชื่อดัง</h3>
      <p>สัมมนาในครั้งนี้ได้รับเกียรติจากวิทยากรจำนวน 8 ท่าน ท่านแรกคือ “<b>ดร.การดี เลียวไพโรจน์</b>” <b>Chief Advisor of FutureTales Lab, MQDC</b> ที่มาพูดในหัวข้อ “<b>Future of Bangkok and Our Habitat</b>” ให้มุมมองเกี่ยวกับอนาคตของกรุงเทพ ที่จะเผชิญสถานการณ์สุดโต่งในอีก 50 ปีข้างหน้าท่ามกลางการเปลี่ยนแปลงด้านสภาพอากาศที่รุนแรงขึ้นเรื่อย ๆ และทุกคนจำเป็นต้องร่วมหาทางแก้ปัญหาก่อนจะถึงเวลานั้น</p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%94%E0%B8%A3.%E0%B8%81%E0%B8%B2%E0%B8%A3%E0%B8%94%E0%B8%B5-2.jpg"/>
        <figcaption>“ดร.การดี เลียวไพโรจน์”</figcaption>
      </figure>
      <p>“<b>คุณกังวาน เหล่าวิโรจนกุล</b>” <b>Co-Founder </b><b>ขอนแก่นพัฒนาเมือง</b> มาให้มุมมองในหัวข้อ “<b>How To Live In Our Country With Hope</b>” ซึ่งเป็นการนำเสนอแนวทางการผลักดันให้ขอนแก่นกลายเป็นเมืองอัจฉริยะ โดยมีเอกชนเป็นแกนนำผลักดันแนวทางพัฒนาเมือง ภายใต้ความร่วมมือกับภาครัฐ เพื่อสร้างการกระจายความมั่งคั่งมาสู่เมืองอื่น ๆ ในประเทศไทย</p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%84%E0%B8%B8%E0%B8%93%E0%B8%81%E0%B8%B1%E0%B8%87%E0%B8%A7%E0%B8%B2%E0%B8%99-2.jpg"/>
        <figcaption>“คุณกังวาน เหล่าวิโรจนกุล”</figcaption>
      </figure>
      <p>“<b>คุณรวิศ</b> <b>หาญอุตสาหะ</b>” <b>CEO </b><b>ศรีจันทร์สหโอสถ</b> ได้มาให้มุมมองที่ใกล้ตัวยิ่งขึ้นเกี่ยวกับทักษะของคนในยุคอนาคต ในหัวข้อ “<b>Future of Self</b>” สู่การยกระดับตัวเองให้มีคุณค่ามากขึ้นในโลกอนาคต ในขณะที่เอไอกำลังฉลาดขึ้นเรื่อย ๆ จนจะเข้ามาแย่งงานมนุษย์  </p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%84%E0%B8%B8%E0%B8%93%E0%B8%A3%E0%B8%A7%E0%B8%B4%E0%B8%A8-2.jpg"/>
        <figcaption>“คุณรวิศ หาญอุตสาหะ”</figcaption>
      </figure>
      <p>“<b>ดร.อาร์ม ตั้งนิรันดร</b>” <b>ผู้เขียนหนังสือ </b><b>China </b><b>5.0</b> ได้มาขยายมุมมองในความยิ่งใหญ่ของจีน โดยเฉพาะการสร้างเศรษฐกิจดิจิทัลของประเทศ ในหัวข้อ “<b>ถอดรหัสความสําเร็จ </b><b>China </b><b>5.0</b>” โดยความสำเร็จของจีนไม่ได้เกิดขึ้นเพียงวันเดียว แต่เกิดหลังการทดลองและพัฒนามาอย่างต่อเนื่อง </p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%94%E0%B8%A3.%E0%B8%AD%E0%B8%B2%E0%B8%A3%E0%B9%8C%E0%B8%A1-2.jpg"/>
        <figcaption>“ดร.อาร์ม ตั้งนิรันดร”</figcaption>
      </figure>
      <p>“<b>คุณจักรพงษ์ คงมาลัย</b>” <b>MD of Moonshot Digital, Co-Founder Thumpsup &amp; RaiNmaker</b> ได้มาให้มุมมองต่ออุตสาหกรรมว่าการปรับตัวรับการเปลี่ยนแปลงในอนาคตที่ต้องเผชิญกับการเปลี่ยนแปลงรุนแรงหลายระลอกในหัวข้อ “<b>Niche is the New Mainstream: </b><b>ชวนคุยภูมิทัศน์สื่อ 2020</b>”</p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%84%E0%B8%B8%E0%B8%93%E0%B8%88%E0%B8%B1%E0%B8%81%E0%B8%A3%E0%B8%9E%E0%B8%87%E0%B8%A9%E0%B9%8C-2.jpg"/>
        <figcaption>“คุณจักรพงษ์ คงมาลัย”</figcaption>
      </figure>
      <p><b>“คุณธนาธร จึงรุ่งเรืองกิจ” Former EVP กลุ่มบริษัทไทยซัมมิท, Leader of FWP</b> ได้มาบรรยายในหัวข้อ “<b>The Future of Thai Industries (</b><b>อนาคตอุตสาหกรรมไทย)</b>” เกี่ยวกับความสำเร็จของกลุ่มไทยซัมมิท ในการฝ่ากระแสดิสรัปชั่นจนก้าวขึ้นเป็นบริษัทแนวหน้าของภาคอุตสาหกรรมที่ต้องเร่งปรับตัวให้ทันเทคโนโลยีที่เข้ามาดิสรัป</p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%84%E0%B8%B8%E0%B8%93%E0%B8%98%E0%B8%99%E0%B8%B2%E0%B8%98%E0%B8%A3-2.jpg"/>
        <figcaption>“คุณธนาธร จึงรุ่งเรืองกิจ”</figcaption>
      </figure>
      <p>“<b>คุณกรณ์ จาติกวณิช</b>” <b>Former Chairman </b><b>สมาคมไทยฟินเทค</b> ได้มาร่วมนำเสนอวิธีการรับมือสังคมสูงวัยที่ขยายตัวไปเรื่อย ๆ และแม้ว่าประเด็นนี้มีการพูดกันมานานแล้ว แต่แนวทางการรับมือก็ยังไม่ชัดเจน ในหัวข้อ “<b>Old Problem, New Solution </b><b>และกล่าวปิดท้ายว่าการรับมือสังคมสูงวัยนั้น คือการพาทุกคนก้าวไปสู่อนาคตไปพร้อม ๆ กันโดยไม่ทิ้งใครไว้ข้างหลัง</b>” </p>
      <figure>
        <img src="https://www.beartai.com/wp-content/uploads/2019/11/FutureMakerNight2019_%E0%B8%84%E0%B8%B8%E0%B8%93%E0%B8%81%E0%B8%A3%E0%B8%93%E0%B9%8C-2.jpg"/>
        <figcaption>“คุณกรณ์ จาติกวณิช”</figcaption>
      </figure>
      <p>สำหรับรายละเอียดเพิ่มเติมเกี่ยวกับเนื้อหาของวิทยากรแต่ละท่าน สามารถติดตามได้ที่เพจเฟซบุ๊ก https://www.facebook.com/FutureMakerTH/</p>
      <p>พิสูจน์อักษร : สุชยา เกษจำรัส</p>
    </article>
  </body>
</html>