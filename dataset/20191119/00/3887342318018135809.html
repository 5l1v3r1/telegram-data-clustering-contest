<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238456-taliani-v-kvalifikacii-stopercentni-mancini-vynimocna-vec"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Taliani v kvalifikácii stopercentní, Mancini: Výnimočná vec"/>
    <meta property="og:description" content="Futbalisti Talianska sa s kvalifikáciou EURO 2020 rozlúčili impozantne. V Palerme rozstrieľali v pondelok Arménsko 9:1 a vyhrali tak aj vo svojom desiatom dueli J-skupiny. Dosiahli tak stopercentnú bilanciu bez straty jediného bodu, v čom sa im zo všetkých tímov mohli v utorok vyrovnať už iba Belgičania."/>
  </head>
  <body>
    <article>
      <h1>Taliani v kvalifikácii stopercentní, Mancini: Výnimočná vec</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">TASR</a></address>
      <p>Futbalisti Talianska sa s kvalifikáciou EURO 2020 rozlúčili impozantne. V Palerme rozstrieľali v pondelok Arménsko 9:1 a vyhrali tak aj vo svojom desiatom dueli J-skupiny. Dosiahli tak stopercentnú bilanciu bez straty jediného bodu, v čom sa im zo všetkých tímov mohli v utorok vyrovnať už iba Belgičania.</p>
      <related>
        <a href="https://profutbal.sk/clanok/238443-svajciari-a-dani-specatili-postup-taliani-ustedrili-armensku-znicujuci-debakel"/>
      </related>
      <p><i>"Užime si túto desaťzápasovú víťaznú šnúru, je to výnimočná vec,"</i> povedal po zápase kouč <b>Roberto Mancini</b>, ktorého zverenci dosiahli v kvalifikácii úctyhodné skóre 37:4. Taliani zaznamenali proti Arménsku najvyšší triumf za viac ako 70 rokov, odkedy v roku 1948 zdolali USA 9:0. Zároveň pod vedením Manciniho predĺžili rekordnú sériu víťazstiev na 11 zápasov a dávajú zabudnúť na zahanbujúci neúspech v kvalifikácii MS 2018 pod vedením Gian Piera Venturu.</p>
      <p>Až traja hráči si proti Arménsku otvorili strelecký účet v národnom drese - debutant Riccardo Orsolini, Federico Chiesa i Nicolo Zaniolo, ktorý rovnako ako Ciro Immobile trafil dokonca dvakrát.<i> "Deväť gólov v kvalifikačnom dueli nedáte hocikedy. Pristúpili sme k zápasu veľmi zodpovedne a bola radosť sa na to pozerať. Máme teraz asi pol roka na prípravu na európsky šampionát, potrebujeme ešte pár vecí zlepšiť. Náročné bude potom nechať zopár hráčov doma, pretože všetci si za kvalifikačný cyklus zaslúžia nomináciu. Máme mladý káder, každý sa tu zlepšuje od zápasu k zápasu,"</i> tvrdí <b>Mancini</b>.</p>
      <p><i>"Zlomili sme niekoľko rekordov, ale vieme, že až jún budúceho roka je termín, keď sa bude všetko účtovať. Ale pravdupovediac, nikdy som si zápasy v reprezentácii neužíval tak ako teraz. Dominovali sme v každom zápase," </i>vyhlásil kapitán talianskeho výberu <b>Leonardo Bonucci</b>. Oslavné ódy na spoluhráčov s výhľadom do budúcnosti pridal aj Immobile: <i>"Máme veľmi dobrý a súdržný tím, poznáme svoje prednosti a nechýba nám správna mentalita. To sú ingrediencie, ktoré potrebujeme, no zároveň musíme zostať nohami na zemi a naďalej tvrdo pracovať." </i></p>
      <figure>
        <img src="https://profutbal.sk/static/article/2019/11/5dd3c7b467d1b/content/5dd3c8639eed2.jpg"/>
        <figcaption>Leonardo Bonucci a Roberto Mancini (foto: TASR/AP)</figcaption>
      </figure>
      <p>Otvárací zápas EURO 2020 sa bude hrať na Olympijskom štadióne v Ríme. <i>"Po takejto kvalifikácii budeme môcť na veľkom turnaji opäť pomýšľať na najvyššie méty,"</i> povedal prezident Talianskej futbalovej federácie <b>Gabriele Gravina</b>.</p>
    </article>
  </body>
</html>