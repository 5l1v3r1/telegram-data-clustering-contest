<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699112/%D8%A2%DB%8C%D8%AA%E2%80%8C%D8%A7%D9%84%D9%84%D9%87-%D9%85%DA%A9%D8%A7%D8%B1%D9%85-%D8%B4%DB%8C%D8%B1%D8%A7%D8%B2%DB%8C-%D9%85%D8%B9%D8%B1%D9%81%DB%8C-%D9%82%D9%85-%D8%A8%D9%87%E2%80%8C%D8%B9%D9%86%D9%88%D8%A7%D9%86-%D9%BE%D8%A7%DB%8C%D8%AA%D8%AE%D8%AA-%D9%81%D8%B1%D9%87%D9%86%DA%AF%DB%8C-%D8%AC%D9%87%D8%A7%D9%86-%D8%A7%D8%B3%D9%84%D8%A7%D9%85-%D8%AF%D8%B1-%D8%A2%DB%8C%D9%86%D8%AF%D9%87%E2%80%8C%D8%A7%DB%8C-%D9%86%D8%B2%D8%AF%DB%8C%DA%A9"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="آیت‌الله مکارم شیرازی: معرفی قم به‌عنوان پایتخت فرهنگی جهان اسلام در آینده‌ای نزدیک"/>
    <meta property="og:description" content="آیت‌الله ناصر مکارم شیرازی از مراجع تقلید در دیدار شهردار قم گفت: باید حق قم را به‌خوبی ادا کرد و در سایه آن کارهای اساسی را در دستور کار قرار داد و تلاش کنید اقدام‌ها را در خصوص انتخاب قم به‌عنوان پایتخت فرهنگی جهان اسلام انجام دهید تا حق قم بهتر ادا شود."/>
  </head>
  <body>
    <article>
      <h1>آیت‌الله مکارم شیرازی: معرفی قم به‌عنوان پایتخت فرهنگی جهان اسلام در آینده‌ای نزدیک</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038636_776.jpg"/>
      </figure>
      <p>آیت‌الله ناصر مکارم شیرازی از مراجع تقلید در دیدار شهردار قم گفت: باید حق قم را به‌خوبی ادا کرد و در سایه آن کارهای اساسی را در دستور کار قرار داد و تلاش کنید اقدام‌ها را در خصوص انتخاب قم به‌عنوان پایتخت فرهنگی جهان اسلام انجام دهید تا حق قم بهتر ادا شود.</p>
      <p>به گزارش روابط عمومی شهرداری قم، وی در این دیدار با تاکید بر اینکه در هیچ کجای دنیا همچون حوزه علمیه قم نداریم، اظهار کرد: حوزه علمیه قم بزرگ‌ترین حوزه علمیه جهان اسلام است و در سایه این ظرفیت می‌توان اقدام‌های اساسی و زیربنایی خوبی را برای شهر انجام داد.</p>
      <p>وی با اشاره به چشم‌انداز شهرداری قم در جهت معرفی قم به‌عنوان پایتخت فرهنگی جهان اسلام در آینده‌ای نزدیک، تصریح کرد: این کار بسیار شایسته است البته باید به جد پیگیری کرد و نباید اجازه داد کسی مانع شود، حق قم در این زمینه ادا نشده است.</p>
      <p>این مرجع تقلید با تاکید بر اینکه سرچشمه انقلاب از قم بوده است، افزود: انقلاب از قم برخاسته و رهبر انقلاب هم از قم برخاسته است، وجود عظیم‌ترین حوزه علمیه در این شهر و بسیاری موارد دیگر که باید این مسائل به‌خوبی برای مردم تبیین شود.</p>
      <p>آیت‌الله مکارم شیرازی افزود: روز قم متعلق به همه مردم است و تمامی دستگاه‌ها و نهادهای باید برای بزرگداشت این روز اقدام نمایند.</p>
    </article>
  </body>
</html>