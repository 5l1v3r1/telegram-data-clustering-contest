<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.quotidianosanita.it/scienza-e-farmaci/articolo.php?articolo_id=78937"/>
    <meta property="og:site_name" content="quotidianosanità.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Stenosi aortica: ritardare la sostituzione della valvola può essere letale"/>
    <meta property="og:description" content="- (Reuters Health) – Ritardare l’intervento chirurgico in casi molto gravi, ma asintomatici, di stenosi aortica (As) può essere mortale rispetto al ricevere una sostituzione precoce della valvola aortica. È quanto emerge dallo studio Recovery condotto in Corea del Sud.   Mentre solo uno dei 73 pazienti (l’1%) che hanno ricevuto un intervento chirurgico precoce è deceduto durante o entro 30 giorni dall’intervento o per cause cardiovascolari durante il periodo di follow-up mediano di oltre sei anni, sono morti 11 su 72 partecipanti (il 15%) che hanno ricevuto le cure conservative (P = 0,003).   A quattro anni, i tassi di mortalità cardiovascolare sono stati calcolati dell’1% con un intervento chirurgico precoce e del 6% senza. A otto anni i tassi erano rispettivamente dell’1% e del 26%. I tassi di mortalità per qualsiasi causa sono stati del 4% con un intervento chirurgico precoce rispetto al 10% con cure convenzionali a quattro anni e rispettivamente del 10% contro il 32% a otto anni.   “La sostituzione chirurgica…"/>
  </head>
  <body>
    <article>
      <h1>Stenosi aortica: ritardare la sostituzione della valvola può essere letale</h1>
      <h2>
        <i>Lo studio Recovery, condotto in Corea del Sud su 73 persone, ha evidenziato come il ritardo della sostituzione della valvola nelle forme più gravi e asintomatiche di stenosi aortica sia responsabile di un aumento dei tassi di mortalità</i>
      </h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <pic src="http://www.quotidianosanita.it/scienza-e-farmaci/../../img_prima/front9744709.jpg" width="150" height="150"/>
      </p>
      <p>- <i>(Reuters Health)</i> – Ritardare l’intervento chirurgico in casi molto gravi, ma asintomatici, di stenosi aortica (As) può essere mortale rispetto al ricevere una sostituzione precoce della valvola aortica. È quanto emerge dallo studio <i>Recovery</i> condotto in Corea del Sud.<br/> <br/>Mentre solo uno dei 73 pazienti (l’1%) che hanno ricevuto un intervento chirurgico precoce è deceduto durante o entro 30 giorni dall’intervento o per cause cardiovascolari durante il periodo di follow-up mediano di oltre sei anni, sono morti 11 su 72 partecipanti (il 15%) che hanno ricevuto le cure conservative (P = 0,003).<br/> <br/>A quattro anni, i tassi di mortalità cardiovascolare sono stati calcolati dell’1% con un intervento chirurgico precoce e del 6% senza. A otto anni i tassi erano rispettivamente dell’1% e del 26%.<br/>I tassi di mortalità per qualsiasi causa sono stati del 4% con un intervento chirurgico precoce rispetto al 10% con cure convenzionali a quattro anni e rispettivamente del 10% contro il 32% a otto anni.<br/> <br/>“La sostituzione chirurgica precoce della valvola aortica è ragionevole per i pazienti asintomatici con un basso rischio chirurgico e stenosi aortica molto grave”, dice l’autore principale dello studio, <b>Duk-Hyun Kang</b>, dell’Asan Medical Center dell’Università di Ulsan.</p>
      <p>Anche se è considerato sicuro attendere in modo vigile fino alla comparsa dei sintomi e sebbene molti pazienti, in particolare se sono anziani, non vogliano sottoporsi a un intervento chirurgico se non presentano sintomi, “il nostro studio randomizzato fornisce prove a supporto della chirurgia preventiva precoce per stenosi aortica grave asintomatica”, osserva Kang.<br/> <br/>I risultati sono stati riportati durante le sessioni scientifiche annuali dell’American Heart Association a Filadelfia e pubblicati dal New England Journal of Medicine.<br/> <br/>Circa un terzo o metà dei pazienti con stenosi aortica grave sono asintomatici al momento della diagnosi e i medici di solito aspettano la comparsa di sintomi come la dispnea da sforzo prima di operare convinti che, se non aspettassero, i rischi dell’intervento chirurgico supererebbero i benefici.<br/> <br/>Lo studio è stato intrapreso perché “i progressi nelle tecniche chirurgiche e le protesi della valvola aortica possono modificare il rapporto rischio-beneficio della sostituzione della valvola aortica, specialmente tra i pazienti a basso rischio chirurgico”, hanno scritto i ricercatori.<br/> <br/><b>I pazienti nello studio</b><br/>Tutti i 145 pazienti non presentavano sintomi ma la loro grave stenosi aortica li aveva lasciati con un’area della valvola aortica pari o inferiore a 0,75 cm2 e con un gradiente transaortico medio di almeno 50 mmHg o una velocità del getto aortico di almeno 4,5 m/S.<br/> <br/>Il 61% aveva una valvola aortica bicuspide, il 33% aveva una malattia degenerativa della valvola e il 6% aveva una malattia reumatica della valvola. Nel gruppo di chirurgia precoce, metà ha ricevuto una valvola meccanica e metà ha avuto una protesi biologica. Non ci sono stati decessi durante le operazioni.<br/> <br/>La chirurgia precoce sembrava prevenire la morte improvvisa e nel gruppo di cure conservative “il rischio annuale di morte improvvisa tendeva ad aumentare durante la progressione della stenosi aortica in attesa dello sviluppo dei sintomi”, sottolinea Kang.<br/>Allo stesso modo, “il rischio complessivo di sostituzione della valvola aortica sembra aumentare se l’intervento chirurgico è rinviato fino allo sviluppo dei sintomi”, scrive il team, osservando che nel gruppo in cui l’intervento è stato ritardato, la loro stenosi era così grave che “l’eventuale sostituzione della valvola aortica era quasi inevitabile.”<br/> <br/>Solo una persona è stata trattata con la sostituzione transcatetere della valvola aortica e Kang ha evidenziato che il test includeva pazienti relativamente giovani con elevata incidenza di malattia della valvola aortica bicuspide, normale funzione sistolica ventricolare sinistra, poche comorbilità e basso rischio chirurgico.<br/> <br/>“La nostra popolazione di studio è piuttosto diversa dalle popolazioni arruolate nei recenti studi di sostituzione della valvola aortica transcatetere e i risultati del nostro lavoro non possono essere applicati direttamente alla sostituzione precoce della valvola aortica transcatetere per la stenosi aortica grave asintomatica”, ha concluso il ricercatore.<br/> <br/><i><b>Fonte: N Engl J Med 2019</b></i><br/> <br/><i><b>Gene Emery</b></i><br/> <br/><i>(Versione italiana Quotidiano Sanità/Popular Science)</i></p>
    </article>
  </body>
</html>