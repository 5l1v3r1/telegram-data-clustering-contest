<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774008,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="קורנית החמיצה את התחזיות, למרות עלייה בהכנסות"/>
    <meta property="og:description" content="כתבי אופציה ומחיר מניה גבוה השפיעו על תוצאות הרבעון בחברת ההדפסות הדיגיטליות; רונן סמואל, מנכ&quot;ל קורנית דיגיטל: &quot;ממשיכים להשקיע בהרחבת היכולות שלנו במטרה להצעיד את החברה להיקף מכירות על בסיס שנתי של 500 מיליון דולר עד סוף 2023&quot;"/>
  </head>
  <body>
    <article>
      <h1>קורנית החמיצה את התחזיות, למרות עלייה בהכנסות</h1>
      <h2>כתבי אופציה ומחיר מניה גבוה השפיעו על תוצאות הרבעון בחברת ההדפסות הדיגיטליות; רונן סמואל, מנכ"ל קורנית דיגיטל: "ממשיכים להשקיע בהרחבת היכולות שלנו במטרה להצעיד את החברה להיקף מכירות על בסיס שנתי של 500 מיליון דולר עד סוף 2023"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צלי גרינברג</a></address>
      <p>חברת ההדפסות הדיגיטליות הישראלית קורנית דיגיטל דיווחה אמש (ב') על תוצאותיה העסקיות לרבעון השלישי של 2019 במסגרתן הציגה עלייה בהכנסות וירידה ברווחים, שפספסו את תחזית השוק. החברה הכניסה 44.6 מיליון דולר ברבעון השלישי של 2019, המהווים עלייה של 18.9% בהשוואה ל-37.5 מיליון דולר הכנסות ברבעון המקביל אשתקד, ונמוך בכ-8% מתחזית השוק שעמדה על כ-48 מיליון דולר. הרווח התפעולי החשבונאי (GAAP) של החברה עלה ב-14.5% ל-18.1 מיליון דולר בהשוואה ל-15.8 מיליון דולר ברבעון המקביל. הרווח התפעולי המתואם (NON GAAP) של החברה עמד על 16.4 מיליון דולר, עלייה לעומת 14.3 מיליון דולר רווח תפעולי מתואם ברבעון השלישי של 2018. הרווח הנקי החשבונאי (GAAP) של החברה עמד על 1.95 מיליון דולר או 0.05 דולר למניה, המהווים ירידה של 37% בהשוואה לרווח הנקי החשבונאי ברבעון המקביל אשתקד, אז עמד על 3.1 מיליון דולר או 0.09 דולר למניה.</p>
      <figure>
        <img src="https://images1.calcalist.co.il/PicServer3/2018/08/07/838376/1L.jpg"/>
        <figcaption>רונן סמואל, מנכ"ל חברת קורנית <br/>צילום: אדם קפלן</figcaption>
      </figure>
      <p>הרווח הנקי המתואם (NON GAAP) של החברה עמד על 3.8 מיליון דולר או 0.09 דולר למניה, המהווים ירידה של 20.8% בהשוואה לרווח הנקי של החברה ברבעון השלישי המקביל, אז הציגה רווח נקי מתואם של 4.8 מיליון דולר או 0.13 דולר למניה. צפי השוק היה כי הרווח הנקי יעמוד על 0.16 דולר למניה. בחברה ציינו כי ברבעון השלישי של השנה נרשמה השפעה גבוהה משמעותית של כתבי אופציה, כתוצאה מעלייה מהותית בפעילות עסקית עם לקוח גלובאלי אסטרטגי, לצד מחיר מניה גבוה יותר בתקופת הדוח.</p>
      <p>רונן סמואל, מנכ"ל קורנית דיגיטל, מסר במסגרת הדוחות כי "אנו ממשיכים להציג צמיחה ורווחיות חזקה הודות להשקת המוצרים החדשים שלנו, כולל מערכות ה-Atlas, PolyPro וה-Presto החדשניות והמובילות בשוק. ההכנסות שלנו ברבעון צמחו לכ-44.6 מיליון דולר, בנטרול השפעת כתבי האופציות של כ-5.1 מיליון דולר, לעומת כ-37.6 מיליון דולר, בנטרול השפעת כתבי האופציות של כ-1.7 מיליון דולר ברבעון המקביל אשתקד".</p>
      <p>עוד הוסיף כי "חשוב לציין, כי היקף הפעילות העסקית שלנו גדל באופן משמעותי לעומת התקופה המקבילה אשתקד, מה שמוכיח שהשוק הגלובלי מאמץ את הטכנולוגיות מהדור האחרון שהשקנו. אנו נמצאים במומנטום חיובי הן עם לקוחותינו הקיימים ועם לקוחות חדשים, אשר מצטיידים לקראת עונת החגים, דבר אשר ממצב אותנו בצורה חיובית לסוף השנה ומכין אותנו לכניסה חיובית ל 2020. אנו ממשיכים להשקיע בהרחבת היכולות שלנו, לצד חיזוק צוות ההנהלה הגלובלי והקצאת משאבים לחדשנות, במטרה להצעיד את החברה לעבר המטרה ארוכת הטווח שהצבנו לעצמנו – היקף מכירות, על בסיס שנתי, של 500 מיליון דולר עד סוף 2023".</p>
      <p>החברה העריכה בשיחת הוועידה שקיימה אמש, כי הכנסותיה ברבעון הרביעי של 2019 יעמדו בטווח של 46.5–50.5 מיליון דולר (ללא השפעה חשבונאית של כתבי אופציות), ושיעור הרווח התפעולי (Non-GAAP) ינוע בטווח של 13.5%-16.5%. קורנית דיגיטל נסחרת בבורסת נאסד"ק ארה"ב בשווי של 1.33 מיליארד דולר.</p>
    </article>
  </body>
</html>