<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238457-spanieli-rozhodli-uz-v-prvom-polcase-moreno-po-zapase-mlcal"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Španieli rozhodli už v prvom polčase, Moreno po zápase mlčal"/>
    <meta property="og:description" content="Futbalisti Španielska uzavreli kvalifikáciu EURO 2020 hladkým triumfom nad Rumunskom 5:0 a potvrdili tak prvenstvo v F-skupine. V desiatich dueloch stratili iba dva body za remízy a spolu s druhým Švédskom si zabezpečili postup. Pondelňajší duel mohol byť posledným pri národnom tíme pre kouča Roberta Morena, na lavičku by sa mal vrátiť Luis Enrique."/>
  </head>
  <body>
    <article>
      <h1>Španieli rozhodli už v prvom polčase, Moreno po zápase mlčal</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">TASR</a></address>
      <p>Futbalisti Španielska uzavreli kvalifikáciu EURO 2020 hladkým triumfom nad Rumunskom 5:0 a potvrdili tak prvenstvo v F-skupine. V desiatich dueloch stratili iba dva body za remízy a spolu s druhým Švédskom si zabezpečili postup. Pondelňajší duel mohol byť posledným pri národnom tíme pre kouča Roberta Morena, na lavičku by sa mal vrátiť Luis Enrique.</p>
      <related>
        <a href="https://profutbal.sk/clanok/238443-svajciari-a-dani-specatili-postup-taliani-ustedrili-armensku-znicujuci-debakel"/>
        <a href="https://profutbal.sk/clanok/238451-pat-mesiacov-po-smrti-dcerky-enrique-sa-znovu-vrati-do-prace"/>
      </related>
      <p>Moreno sa údajne v kabíne rozlúčil so svojimi zverencami a odmietol aj všetky mediálne aktivity vrátane pozápasovej tlačovej konferencie. Podľa španielskych médií by trénerské žezlo mal opäť prebrať Enrique, ktorý v roku 2015 priviedol FC Barcelona k zisku treble. Bývalý reprezentačný útočník sa predtým vzdal funkcie, pretože mal vážne chorú dcérku, ktorá neskôr zomrela. Nahradil ho práve jeho asistent Moreno.</p>
      <figure>
        <img src="https://profutbal.sk/static/article/2019/11/5dd3cdc4cd4a4/content/5dd3cf7d3a0ba.jpg"/>
        <figcaption>Robert Moreno (foto: TASR/AP)</figcaption>
      </figure>
      <p>Španieli rozhodli o triumfe nad Rumunskom štyrmi gólmi už v prvom polčase, dva z nich zaznamenal útočník Gerard Moreno z Villarrealu.<i> "Bolo pre nás dôležité rozlúčiť sa pred vlastnými fanúšikmi s kvalifikáciou trojbodovým zápisom. S rovnakou dynamikou musíme vstúpiť aj do prípravy na EURO," </i>povedal <b>Fabian Rui</b><b>z</b> z SSC Neapol, ktorý si v pondelok pripísal v šiestom dueli v reprezentácii premiérový gól.</p>
      <figure>
        <img src="https://profutbal.sk/static/article/2019/11/5dd3cdc4cd4a4/content/5dd3ce448102c.jpg"/>
        <figcaption>Fabian Ruiz (foto: TASR/AP)</figcaption>
      </figure>
      <p>V kvalifikačnom cykle nevyhrali Španieli iba v Nórsku a Švédsku, s oboma severskými krajinami remizovali na ich ihrisku zhodne 1:1. Spolu nastrieľali 31 gólov a inkasovali iba päťkrát. Vďaka prvenstvu v skupine a zisku 26 bodov majú istotu, že pri žrebe záverečného turnaja budú medzi najvyššie nasadenými tímami.</p>
      <p>Rumuni v kvalifikácii herne nepresvedčili, vyhrali iba štyri duely a v skupine obsadili štvrtú priečku, keď za sebou nechali iba Faerské ostrovy a Maltu.</p>
      <related>
        <a href="https://profutbal.sk/clanok/238458-trener-rumunska-contra-rezignoval-na-svoju-funkciu"/>
      </related>
    </article>
  </body>
</html>