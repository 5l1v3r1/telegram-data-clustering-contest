<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/odra-opole-prezesem-spolki-ma-byc-tomasz-lisinski-kto-jeszcze-bedzie-zwiazany-z-klubem-zdjecia/ar/c2-14591179"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Odra Opole. Prezesem spółki ma być Tomasz Lisiński. Kto jeszcze będzie związany z klubem? [ZDJĘCIA]"/>
    <meta property="og:description" content="Tomasz Lisiński, naczelnik wydziału sportu w opolskim ratuszu, będzie rekomendowany przez prezydenta Arkadiusza Wiśniewskiego na stanowisko prezesa spółki Odra Opole. Celem jest utrzymanie klubu w I Lidze, ale nie tylko do tego ma się sprowadzać jego działalność."/>
  </head>
  <body>
    <article>
      <h1>Odra Opole. Prezesem spółki ma być Tomasz Lisiński. Kto jeszcze będzie związany z klubem? [ZDJĘCIA]</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Piotr Guzik</a></address>
      <figure>
        <a href="https://nto.pl/odra-opole-prezesem-spolki-ma-byc-tomasz-lisinski-kto-jeszcze-bedzie-zwiazany-z-klubem-zdjecia/ga/c2-14591179/zd/40154599">
          <img src="https://d-art.ppstatic.pl/kadry/k/r/1/50/2b/5dd3cd0b126f9_o_large.jpg"/>
        </a>
        <figcaption><a href="https://nto.pl/odra-opole-prezesem-spolki-ma-byc-tomasz-lisinski-kto-jeszcze-bedzie-zwiazany-z-klubem-zdjecia/ga/c2-14591179/zd/40154599">zobacz galerię (11 zdjęć)<br/></a>Tomasz Lisiński, naczelnik wydziału sportu w ratuszu, ma być prezesem spółki Odra Opole. Prezydent Arkadiusz Wiśniewski zawnioskuje o to do jej rady nadzorczej.<cite>Piotr Guzik</cite></figcaption>
      </figure>
      <p>
        <b>Tomasz Lisiński, naczelnik wydziału sportu w opolskim ratuszu, będzie rekomendowany przez prezydenta Arkadiusza Wiśniewskiego na stanowisko prezesa spółki Odra Opole. Celem jest utrzymanie klubu w I Lidze, ale nie tylko do tego ma się sprowadzać jego działalność.</b>
      </p>
      <p>Miasto postanowiło powołać spółkę Odra Opole, aby sprofesjonalizować klub. Jako jeden z czynników wskazywało wymogi Polskiego Związku Piłki Nożnej. Miejscy radni dali na to zgodzę pod koniec października.</p>
      <p>- Na początku grudnia ma się odbyć walne zgromadzenie stowarzyszenia, które obecnie prowadzi klub. Na nim powinno dojść do przekazania miastu wszelkich praw do drużyny oraz licencji uprawniającej do udziału w rozgrywkach - mówi Arkadiusz Wiśniewski, prezydent Opola.</p>
      <figure>
        <a href="https://nto.pl/nowy-stadion-przy-ul-polnocnej-w-opolu-11-koncepcji-obiektu-sportowego-zobacz-je-wszystkie-wizualizacje/ga/13449771/zd/30839229">
          <img src="https://d-art.ppstatic.pl/kadry/k/r/1/eb/09/5b865db65efda_o_large.jpg"/>
        </a>
        <figcaption><a href="https://nto.pl/nowy-stadion-przy-ul-polnocnej-w-opolu-11-koncepcji-obiektu-sportowego-zobacz-je-wszystkie-wizualizacje/ga/13449771/zd/30839229">zobacz galerię (41 zdjęć)<br/></a>Nowy stadion przy ul. Północnej w Opolu. 11 koncepcji obiekt...</figcaption>
      </figure>
      <p>Gdy to nastąpi, rozpocznie się proces rejestracji spółki. Jej powołanie będzie kosztować 100 tys. zł, a miasto ma być jedynym udziałowcem. - Aczkolwiek nie wykluczamy, że z czasem to się zmieni - zaznacza Arkadiusz Wiśniewski.</p>
      <p>- Nie ma co ukrywać, że klub jest teraz w trudnej sytuacji. Wyniki są poniżej oczekiwań naszych i kibiców. Gdy z nimi rozmawiam, to mało który wierzy, że uda się wywalczyć utrzymanie w I Lidze. Ale my się nie poddajemy. Odra Opole to nie jest dla nas chwilowa zabawka - deklaruje prezydent Opola.</p>
      <h3>Odra Opole. Tomasz Lisiński ma być prezesem</h3>
      <p>Arkadiusz Wiśniewski informuje, że w radzie nadzorczej spółki Odra Opole mają być trzy osoby. - Zamierzamy do niej powołać panią Natalię Gaweł. To prawniczka, która pomoże nam przebrnąć przez kwestie formalne związane z przejęciem praw do klubu. W radzie nadzorczej zasiądzie też pan Mirosław Romanowicz z zarządu Energetyki Cieplnej Opolszczyzny, która jest jednym z głównych sponsorów Odry Opole - wylicza.</p>
      <p>Trzecim członkiem rady ma być Janusz Wysocki. Był prezesem Odry Opole w latach 2004-2006 oraz 2013-2016. - To człowiek zasłużony dla klubu. Za jego kadencji kilka lat temu Odra Opole awansowała do 2. ligi - mówi Arkadiusz Wiśniewski.</p>
      <p>Prezydent Opola zapowiada też, że po powołaniu rady zwróci się do niej, aby na stanowisko prezesa Odry Opole powołać Tomasza Lisińskiego, naczelnika wydziału sportu w ratuszu.</p>
      <p>- To wychowanek Odry Opole, od lat znany z aktywności sportowej i działalności na rzecz klubu. Jest gwarantem walki o dobro drużyny - podkreśla Arkadiusz Wiśniewski.</p>
      <p>Gdy Tomasz Lisiński zwolni fotel naczelnika w wydziale sportu urzędu miasta, jego miejsce zająć ma Marcin Sagan, który obecnie pracuje w biurze prasowym ratusza. - To człowiek o wielkim sercu dla sportu - mówi prezydent Opola.</p>
      <h3>Odra Opole. "Marzenie: Ekstraklasa"</h3>
      <p>Tomasz Lisiński zaznacza, że Odrę Opole zna od podszewki. - Zaczynałem tam treningi w wieku 10 lat. Przeszedłem z klubem przez każdy szczebel. Byłem z nim także wtedy, gdy 10 lat temu znalazł się w bardzo trudnej sytuacji sportowej i finansowej - opowiada.</p>
      <p>- Teraz też jest trudno. Ale wierzę, że w najbliższej perspektywie uda się to odmienić. W przyszłym roku Odra Opole będzie obchodzić ważny jubileusz 75-lecia. Dużo osób chce pomóc klubowi. Myślę, że w ciągu 3-5 lat uda się stworzyć podwaliny pod drużynę, która będzie się biła o Ekstraklasę. To zresztą marzenie moje i mojego pokolenia. Sam nie miałem okazji podziwiać Odry Opole na tym poziomie rozgrywek - mówi Tomasz Lisiński.</p>
      <p>Naczelnik wydziału sportu zaznacza, że Odra Opole to nie jest tylko pierwsza drużyna. - To także setki dzieci i młodych ludzi, którzy trenują w jego sekcjach i walczą o wyniki w zawodach na arenie krajowej. O nich także musimy dbać. Chcemy, aby w przyszłości Odra Opole była trampoliną do kariery dla młodych piłkarzy - stwierdza.</p>
      <h3>Odra Opole. Budżet na poziomie 5-6 mln zł</h3>
      <p>Arkadiusz Wiśniewski informuje, że wraz z przejęciem Odry Opole od stowarzyszenia spółka weźmie na siebie zobowiązania wobec piłkarzy i pracowników klubu. - Obecny budżet drużyny to 5-6 mln zł. I chcemy, aby był utrzymany na tym poziomie - mówi.</p>
      <p>Nie wyklucza pewnych zmian personalnych w drużynie. Wiele wskazuje na to, że wiosną 2020 roku, kiedy Odra Opole ma występować w I Lidze już jako miejska spółka, trenerem nie będzie Piotr Plewnia.</p>
      <p>- Osobiście bardzo go cenię. Musimy jednak pamiętać, że formalnie nie ma on licencji do prowadzenia drużyny na tym poziomie. Dlatego konieczne będzie znalezienie nowego trenera - stwierdza Arkadiusz Wiśniewski.</p>
    </article>
  </body>
</html>