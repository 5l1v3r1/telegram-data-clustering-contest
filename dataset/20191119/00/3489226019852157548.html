<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/enoxh-aggelakh-gia-tis-plastes-apodeixeis-ths-eyp-proteine-o-eisaggeleas"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Ενοχή Αγγελάκη για τις πλαστές αποδείξεις της ΕΥΠ πρότεινε η εισαγγελέας"/>
    <meta property="og:description" content="Την καταδίκη του πρώην διοικητή της ΕΥΠ, Κώστα Αγγελάκη και του πρώην συνεργάτη της ΕΥΠ, Σοφοκλή Κουκουλίτσιου ζήτησε σε αγόρευση - κόλαφο η εισαγγελέας της έδρας του δικαστηρίου στο οποίο δικάζονται για δεύτερη φορά για ηθική αυτουργία σε πλαστογραφία και χρήση πλαστού εγγράφου. Οι κατηγορίες αφορούν την πολύκροτη υπόθεση των πλαστών αποδείξεων της ΕΥΠ που είδαν το φως της δημοσιότητας το 2012 και εμφάνιζαν -ως δήθεν έμμισθους της ΕΥΠ- τον Κώστα Βαξεβάνη και άλλους δημοσιογράφους."/>
  </head>
  <body>
    <article>
      <h1>Ενοχή Αγγελάκη για τις πλαστές αποδείξεις της ΕΥΠ πρότεινε η εισαγγελέας</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Την καταδίκη του πρώην διοικητή της ΕΥΠ, Κώστα Αγγελάκη και του πρώην συνεργάτη της ΕΥΠ, Σοφοκλή Κουκουλίτσιου ζήτησε σε αγόρευση - κόλαφο η εισαγγελέας της έδρας του δικαστηρίου στο οποίο δικάζονται για δεύτερη φορά για ηθική αυτουργία σε πλαστογραφία και χρήση πλαστού εγγράφου. Οι κατηγορίες αφορούν την πολύκροτη υπόθεση των πλαστών αποδείξεων της ΕΥΠ που είδαν το φως της δημοσιότητας το 2012 και εμφάνιζαν -ως δήθεν έμμισθους της ΕΥΠ- τον Κώστα Βαξεβάνη και άλλους δημοσιογράφους.</h4>
      <p>Η εισαγγελέας της έδρας ζήτησε την καταδίκη των <b>Αγγελάκη </b>και <b>Κουκουλίτσιου </b>τονίζοντας μεταξύ άλλων ότι «δημιούργησαν τις πλαστές αποδείξεις για να χτυπήσουν τον Κ. <b>Βαξεβάνη </b>ο οποίος είχε κάνει αποκαλύψεις για τη δράση τους».</p>
      <p>Αυτό ήταν το κίνητρο σύμφωνα με την εισαγγελέα της έδρας, η οποία επισήμανε ότι οι δύο κατηγορούμενοι εκμεταλλεύτηκαν τη σχέση τους με την ΕΥΠ και τα Μέσα που είχαν για να χτυπήσουν το δημοσιογράφο, ενώ αναφέρθηκε και σε τυχόν άλλη διάσταση της υπόθεσης, καθώς υποστήριξε ότι είναι πολύ πιθανόν όλα αυτά να έγιναν για να αποκομίσουν χρήματα.</p>
      <p>Ιδιαίτερα ενδιαφέρουν παρουσιάζουν τα έγγραφα που κατέθεσε κατά τη διάρκεια της διαδικασίας ο συνήγορος της πολιτικής αγωγής, Γιάννης Απατσίδης που αποδεικνύουν πως η προστατευόμενη μάρτυρας Μ.Ξ. -όσο ήταν σε εξέλιξη οι επιχειρήσεις που αποκάλυψε τότε-, βρισκόταν σε τηλεφωνική επαφή με Αγγελάκη και Κουκουλίτσιο.</p>
      <p>
        <b>Πως ξεκίνησε</b>
      </p>
      <p>Πρόκειται για την πολύκροτη υπόθεση των πλαστών αποδείξεων της ΕΥΠ που είδαν το φως της δημοσιότητας το 2012, εν μέσω δημοσιευμάτων του περιοδικού Hot Doc αλλά και του διεθνούς πρακτορείου Reuters για την προβληματική και αδιαφανή λειτουργία του ελληνικού τραπεζικού συστήματος.</p>
      <p>Οι εν λόγω αποδείξεις εμφάνιζαν δήθεν ως έμμισθους της υπηρεσίας μυστικών υπηρεσιών, γνωστούς δημοσιογράφους, μεταξύ των οποίων τους Βασίλη Χήτο, Κώστα Βαξεβάνη, Ιωάννα Μάνδρου, Τάσο Τέλλογλου κ.α.</p>
      <p>Οι πλαστές αποδείξεις δημοσιεύτηκαν σε διάφορες εφημερίδες και blogs όπως το περιβόητο fimotro του Γιάννη Παπαγιάννη. Κατά σύμπτωση την ίδια ημέρα είχε κυκλοφορήσει το HOT DOC με μια μεγάλη έρευνα που αποκάλυπτε σκάνδαλα των τραπεζών και τη λειτουργία των τραπεζιτών μέσα από ένα δίκτυο απάτης και υπεξαιρέσεων που περιλάμβανε offshore εταιρίες.</p>
      <p>Για την ανάρτηση αυτή, ο Γιάννης Παπαγιάννης έχει ζητήσει συγγνώμη από τον Κώστα Βαξεβάνη. Να σημειωθεί πως η διαδικασία της έρευνας για τις πλαστές αποδείξεις της ΕΥΠ ξεκίνησε έπειτα από καταγγελία του Κώστα Βαξεβάνη στην εισαγγελία.</p>
      <p>
        <b>Η πρώτη δίκη</b>
      </p>
      <p>Ο πρώην διοικητής της ΕΥΠ, Κώστας Αγγελάκης και ο πρώην συνεργάτης της ΕΥΠ, Σοφοκλής Κουκουλίτσιος παραπέμφθηκαν σε δίκη για ηθική αυτουργία σε πλαστογραφία και χρήση πλαστού εγγράφου. Μαζί τους είχε κατηγορηθεί και η Μ.Ξ., υπάλληλος που είχε προσλάβει ο πρώτος για την «επιχείρηση» και που μέσω των καταθέσεών της αποκαλύφτηκε πλήρως το τι γινόταν.</p>
      <p>Η πρώτη δίκη στο Τριμελές Πλημμελειοδικείο Αθηνών είχε ξεκινήσει το Σεπτέμβριο του 2018 με τους Κώστα Αγγελάκη και Σοφοκλή Κουκουλίτσιο να αθωώνονται και να καταδικάζεται μόνο η πρώην συνεργάτη τους Μ.Ξ ως φυσική αυτουργός της πλαστογραφίας. Ωστόσο η εισαγγελέας Εφετών, Ελένη Σίσκου, κατέθεσε έφεση κατά του αθωωτικού σκέλους της απόφασης με αποτέλεσμα Αγγελάκης και Κουκουλίτσιος να δικαστούν εκ νέου.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>