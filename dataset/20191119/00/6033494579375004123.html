<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/mysliwy-z-holandii-odstrzelil-pod-opolem-wilka-53latkowi-grozi-do-2-lat-wiezienia/ar/c1-14591327"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Myśliwy z Holandii odstrzelił pod Opolem wilka. 53-latkowi grozi do 2 lat więzienia"/>
    <meta property="og:description" content="Sprawą zajmuje się policja i Prokuratura Rejonowa w Kluczborku. Do odstrzału wilka doszło podczas polowania dewizowego na terenie Nadleśnictwa Turawa. Myśliwy twierdzi, że wilka pomylił z lisem."/>
  </head>
  <body>
    <article>
      <h1>Myśliwy z Holandii odstrzelił pod Opolem wilka. 53-latkowi grozi do 2 lat więzienia</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Sławomir Draguła</a></address>
      <p>
        <b>Sprawą zajmuje się policja i Prokuratura Rejonowa w Kluczborku. Do odstrzału wilka doszło podczas polowania dewizowego na terenie Nadleśnictwa Turawa. Myśliwy twierdzi, że wilka pomylił z lisem.</b>
      </p>
      <p>W ubiegły piątek (15 listopada) na terenie lasów należących do Nadleśnictwa Turawa odbywało się tzw. zbiorowe polowanie dewizowe, w którym udział wzięli myśliwi z zagranicy.</p>
      <p>Jak ustaliła Nowa Trybuna Opolska, jeden z polujących oddał strzał do będącego w Polsce pod ścisłą ochroną wilka. Zwierzę padło. Policja potwierdza zdarzenie.</p>
      <blockquote>Zarzuty w tej sprawie usłyszał 53-letni mężczyzna, to obywatel Holandii - mówi młodszy aspirant Agnieszka Nierychła z Komendy Miejskiej Policji w Opolu.</blockquote>
      <p>Jak ustaliliśmy, mężczyzna miał powiedzieć, że pomylił wilka z lisem. Sprawa trafiła do prokuratury.</p>
      <blockquote>Akta zostały przekazane do Kluczborka, bo miejsce odstrzału zwierzęcia miało miejsce już na terenie powiatu kluczborskiego - informuje prokurator Stanisław Bar, rzecznik prasowy Prokuratury Okręgowej w Opolu.</blockquote>
      <p>53-latek odpowie za zastrzelenia wilka pozostającego pod ochroną gatunkową z broni, na którą posiadał pozwolenie. Przyznał się do winy. Grozi mu do 2 lat więzienia.</p>
      <p>Grzegorz Bielecki, zastępca nadleśniczego z Turawy mówi, że w tutejszych lasach wilki można zaobserwować od co najmniej dwóch lat.</p>
      <p>Można mówić o około 10 wilkach, które przemieszczają się w rejonie terenów leśnictw Kup, Turawa i Kluczbork - wyjaśnia Grzegorz Bielecki. - Obserwujemy je za pomocą aplikacji. Mogę powiedzieć też, że rodzą się małe. Wielka szkoda, że doszło do takiego zdarzenia.</p>
      <p>To kolejny przypadek zastrzelenia wilka na Opolszczyźnie. 14 sierpnia w lesie w Biadaczu koło Kluczborku nieznany sprawca zastrzelił wilka o imieniu Miko. Do zdarzenia doszło na polu otoczonym trzema ambonami myśliwskimi.</p>
      <p>To zwierzę którego w lutym 2018 roku udało się uratować po tym, kiedy zostało potrącone przez samochód i było rehabilitowane w Ośrodku Rehabilitacji Zwierząt w Napromku.</p>
      <p>Po wyleczeniu wypuszczono je w Puszczy Bydgoskiej. W tym roku Miko przywędrował do lasów między Olesnem i Kluczborkiem, pokonując kilkaset kilometrów.</p>
      <p>Po zastrzeleniu wilkowi zdjęto obrożę i zakopano ją w lesie koło Lasowic Wielkich.</p>
    </article>
  </body>
</html>