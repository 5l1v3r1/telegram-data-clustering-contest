<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774014,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="לאחר קבלת ההיתרים, החלה הזרמת גז לאסדת לווייתן"/>
    <meta property="og:description" content="בשלב זה הזרמת הגז, שמקורו במאגר תמר, מתבצעת מהחוף לאסדה, כלומר בכיוון ההפוך, וזאת במטרה לבדוק את המתקנים על האסדה עצמה ואת הלחצים שמופעלים שם"/>
  </head>
  <body>
    <article>
      <h1>לאחר קבלת ההיתרים, החלה הזרמת גז לאסדת לווייתן</h1>
      <h2>בשלב זה הזרמת הגז, שמקורו במאגר תמר, מתבצעת מהחוף לאסדה, כלומר בכיוון ההפוך, וזאת במטרה לבדוק את המתקנים על האסדה עצמה ואת הלחצים שמופעלים שם</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ליאור גוטמן</a></address>
      <p>חברת נובל אנרג'י החלה להזרים אתמול (ב) בשעות הלילה המאוחרות גז טבעי לאסדת לווייתן, כך נודע לכלכליסט. מדובר בהזרמת גז ראשונה לפלטפורמה שהוצבה בשנה האחרונה כ-10 ק"מ מערבית לחוף דור. בשלב זה הזרמת הגז (שמקורו במאגר תמר) מתבצעת מהחוף לאסדה, כלומר בכיוון ההפוך, וזאת במטרה לבדוק את המתקנים על האסדה עצמה ואת הלחצים שמופעלים שם. במהלך עניינים רגיל הגז אמור לזרום מהים ליבשה, אולם במידה ותתגלה תקלה כלשהי שתחייב תיקון, מסובך יותר לסגור את בארות הגז שמוצבות על קרקעית הים מרחק 130 ק"מ מערבית לחופי ישראל, ולכן כאמור הזרמה החלה דווקא בכיוון ההפוך (מהחוף לים) כדי לוודא תקינות מערכות. ההזרמה הראשונית הזו תארך כשבוע עד 10 ימים, או אז יפתח "השיבר" של ארבע בארות הגז, וההזרמה תשנה כיוון, כלומר תגיע מהים ליבשה. לאחר בניית לחץ מתאים בצנרת, התכנון הוא לספק גז למשק המקומי עוד במהלך דצמבר, ולקראת סופו להעביר גז גם לירדן. בסוף דצמבר או לכל המאוחר במהלך ינואר 2020 הלחץ בצנרת יאפשר הזרמת גז גם למצרים.</p>
      <figure>
        <img src="https://images1.calcalist.co.il/PicServer3/2018/11/20/862234/CAL013834_l.jpg"/>
        <figcaption>אסדת קידוח לווייתן <br/>צילום: אלבטרוס</figcaption>
      </figure>
      <p>הזרמת הגז לאסדת לווייתן התאפשרה אתמול (ב) לאחר שמשרד להגנת הסביבה הודיע בשעות הלילה שהוא אישר את תוכנית ההרצה לאסדה. אישור זה הגיע לאחר שהושלם ונכנס לתוקף היתר הפליטה לאסדת לווייתן, המופעלת על-ידי חברת נובל אנרג'י, בהתאם להוראות חוק אוויר נקי. לטענת אנשי המשרד היתר הפליטה "מציב תנאים ומגבלות מחמירים על הפליטות לאוויר, במטרה להביא לצמצום ומניעה של זיהום האוויר, לשם הגנה על חיי אדם ובריאותם. טרם הפעלתה המסחרית של אסדת לווייתן, מבוצעת פעולת הרצה לאסדה, כמקובל בעת הפעלת מתקן חדש" עוד טוענים במשרד שהם אישרו את הזרמת הגז לאחר שנובל ענתה על הדרישות שעלו מולם, לרבות "פירוט השפעת הפליטות על קו החוף, סקר סיכונים, ניטור סביבתי של בנזן בתחנות ניטור המוצבות ביישובים סמוך לחוף, דיגום סביבתי על אסדת לוויתן של הפחממנים לרבות בנזן לאחר הזרמת הגז מהבארות, ביצוע בדיקות להרכב הגז הנפלט בעת הנישוב". עוד טוענים שהמשרד יבצע פיקוח, ניטור ובקרה הדוקים במהלך תקופת ההרצה, שתימשך כחודשיים. במהלך תקופה זו, לפי הצהרת נובל, ייפלטו 49 טון NMVOC (תרכובות אורגניות נדיפות למעט מתאן), במהלך שני פרקי זמן של 8 שעות. המשרד חייב את בעל מקור הפליטה לפרסם באופן ברור את השלבים השונים בתכנית זו ולעדכן את הציבור. כלל המהלכים זוכים לביקורת חריפה של תושבי המקום וארגוני סביבה, תחת הטענה שהמשרד לכאורה לא החמיר עם שרשרת הבדיקות שהוא דורש מנובל אנרג'י. במשרד מזכירים שבהתאם לדרישות שלהם יופעלו שתי תחנות לניטור אוויר בתקופת ההרצה - במעיין צבי ובקיסריה - כאשר תחנה שלישית אמורה להתווסף כיחידה ניידת על החוף במועצה אזורית חוף כרמל, וזאת כחלק מהמערך הארצי. עוד שלוש תחנות ניטור יופעלו על ידי איגוד ערים איכות סביבה שרון-כרמל, כאשר השבוע תבחן (מבלי שחייבים בפועל) הצבה של עוד יחידת ניטור גם על המתקן עצמו.</p>
    </article>
  </body>
</html>