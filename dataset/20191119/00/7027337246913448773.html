<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698979/%D8%B3%D8%AE%D9%86%DA%AF%D9%88%DB%8C-%D8%AF%D9%88%D9%84%D8%AA-52-%D8%AF%D8%B1%D8%B5%D8%AF-%D9%85%D8%B1%D8%AF%D9%85-%D8%AE%D9%88%D8%AF%D8%B1%D9%88-%D9%86%D8%AF%D8%A7%D8%B1%D9%86%D8%AF-%D8%A8%D8%A7-%D8%B1%D8%B4%D8%AF-%D9%85%D8%B5%D8%B1%D9%81-%D8%A8%D9%86%D8%B2%DB%8C%D9%86-2-%D8%B3%D8%A7%D9%84-%D8%AF%DB%8C%DA%AF%D8%B1-%D9%88%D8%A7%D8%B1%D8%AF%DA%A9%D9%86%D9%86%D8%AF%D9%87-%D9%85%DB%8C%E2%80%8C%D8%B4%D8%AF%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="سخنگوی دولت: 52 درصد مردم خودرو ندارند/ با رشد مصرف بنزین 2 سال دیگر واردکننده می‌شدیم"/>
    <meta property="og:description" content="سخنگوی دولت با بیان اینکه براساس گزارش‌ها حدود 52 تا 53درصد مردم خودرو ندارند، گفت: با همین میزان رشد مصرف بنزین علی‌رغم افتتاح پالایشگاه ستاره خلیج فارس سال 1400 وارد کننده بنزین می‌شدیم."/>
  </head>
  <body>
    <article>
      <h1>سخنگوی دولت: 52 درصد مردم خودرو ندارند/ با رشد مصرف بنزین 2 سال دیگر واردکننده می‌شدیم</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>سخنگوی دولت با بیان اینکه براساس گزارش‌ها حدود 52 تا 53درصد مردم خودرو ندارند، گفت: با همین میزان رشد مصرف بنزین علی‌رغم افتتاح پالایشگاه ستاره خلیج فارس سال 1400 وارد کننده بنزین می‌شدیم.</p>
      <figure>
        <img src="https://cdn.asriran.com/files/fa/news/1398/8/28/1038374_918.jpg"/>
      </figure>
      <p>به گزارش فارس، علی ربیعی سخنگوی دولت و محمدرضا عدل معاون امور زیربنایی فنی سازمان برنامه و بودجه در برنامه تیتر امشب شبکه خبر به سؤالات و مسائل در مورد افزایش قیمت بنزین، سهمیه‌ها و کمک معیشتی به خانوار توضیحاتی ارائه کردند.</p>
      <p>در این برنامه علی ربیعی با اشاره به اینکه ساعت 24 امشب مبالغ حمایتی برای 20 میلیون نفر پرداخت می‌شود، اظهار داشت: این طرح در راستای برقراری عدالت اجتماعی و یا حرکت کردن به این سمت و سو بوده و دلایل مختلفی برای اجرایی آن متصور است.</p>
      <p>ربیعی با بیان اینکه بارها درباره ضرورت اصلاح قیمت بنزین صحبت شده بود، گفت:‌ این درست نیست که بگویم یک شبه اعلام شد. تجربه نشان داده اعلام این مسائل از قبل تبعاتی به همراه دارد این تصمیم با نیت خیرخواهانه برای دهک‌های پایین اتخاذ شد.</p>
      <p>وی با بیان اینکه برای اقشار و گروه‌های مختلف سهمیه در نظر گرفته شده است، بیان داشت: برای حمل‌ونقل درون‌شهری، برون‌شهری، تاکسی‌های اینترنتی، وانت‌بارها، ون‌ها و سایر وسایل بنزین‌سوز دیگر سهمیه در نظر گرفته شده است. اصل اینکه روند کنونی ناعادلانه بود در آن شکی نیست و ادامه این روند امکانپذیر نبود و باید عادلانه می‌شد. در هر زمان دیگری این طرح اجرا می‌شد باز هم ابهاماتی را مطرح می‌کردند. همه گروه‌های هدف در این طرح به خوبی شناسایی شده و اگر کسی جا بماند قابل اصلاح است.</p>
      <p>سخنگوی دولت افزود: قبل از اینکه نرخ بنزین را اعلام کنیم کنترل‌ها شروع شده بود تا مردم نگرانی نداشته باشند. زمینه و پیوست این طرح کنترل قیمت‌ها، میزان حمل‌ونقل و گرفتن بهانه‌ها برای افزایش قیمت کالا و خدمات بود.</p>
      <p>ربیعی با تأکید براینکه حتی به سرویس مدارس هم سهمیه دادیم و برای صنعت حمل‌ونقل سهمیه بنزین پیش‌بینی شد، گفت: با گشاده‌ نظری‌ها صحبت‌ها و نقدها را می‌پذیریم.</p>
      <p>وی با اشاره به میزان سهمیه در نظر گرفته شده گفت: همه این مباحث براساس نظرات کارشناسی و ترکیبی از سفر با وسایل نقلیه عمومی و شخصی در نظر گرفته شده است. در حال حاضر بیش از 50 درصد ایرانی‌ها ماشین ندارند و عده‌ای نیز 3 تا 4 خودرو دارند و آمار دقیق این است که 52 تا53 درصد از مردم ماشین ندارند.</p>
      <p>سخنگوی دولت خاطرنشان کرد: اصل اجرای این طرح به منظور عدالت است و در کنار آن اصلاح ساختار اقتصادی مطرح بود. سعی کردیم برای اینکه کمترین فشار به مردم وارد شود مردمی که ماشین ندارند را کمک و حمایت معیشتی بکنیم نگرانی مردم طبیعی است و باید در این خصوص بحث شود.</p>
      <p>ربیعی گفت:‌این طرح برای این بوده که عده‌ای پر مصرف مشغول دور دور بودند و به همین دلیل از آنها یارانه بنزین را گرفتیم تا به مردمی که ماشین ندارند کمک کنیم.</p>
      <p>وی در مورد آثار تورمی افزایش نرخ بنزین عنوان کرد: در بیشترین حالت اثر مستقیم آن 2 درصد و در مجموع 4 درصد پیش‌بینی می‌شود.</p>
      <p>سخنگوی دولت در پاسخ به این سؤال که چرا خانواده‌های 5 نفره و بالاتر کمک معیشتی آنها افزایش نمی‌یابد، گفت: خانوارهای 5 نفر به بالا قابل توجه نیستند میانگین بُعد خانوار در کشور مشخص است البته ما خانوارهای 19 نفره و 30 نفره هم داریم. باید براساس منابع تصمیم‌گیری می‌شد منابع محدود است اگر بخواهیم پول بیشتری بدهیم اقشار و جمعیت مشمول طرح کمتر می‌شدند. هرچه پول از این محل حاصل شود برای معیشت مردم در نظر می‌گیریم و این قطعی است.</p>
      <p>ربیعی با بیان اینکه سالانه پیش‌بینی می‌شود 30 هزار میلیارد تومان درآمد از این محل حاصل می‌شود، بیان داشت: طرح معیشت 75درصد جامعه را در بر می‌گیرد و اگر کسی احساس می‌کند مشمول می‌شود بدون تنگ‌نظری آن را بررسی می‌کنیم که این امکان فراهم شده در سایتی که اطلاع‌رسانی صورت می‌گیرد اندازه 200 کلمه دلایل ذی‌الحق بودن خود را بنویسد. میان افرادی که یارانه نقدی می‌گیرند با طرح معیشت همپوشانی وجود دارد.</p>
      <p>وی تأکید کرد: یارانه‌ بگیرانی که به علت ثروت حذف شده‌اند در طرح حمایت معیشتی نیستند اما آنهایی که قبلاً داوطلبانه در گرفتن یارانه‌ها ثبت‌نام نکرده‌اند می‌توانند اعتراض کنند.</p>
      <p>سخنگوی دولت با اشاره به اینکه همه ما مشکلات مردم را درک می‌کنیم، خاطرنشان کرد:‌ بی‌باور نیستیم یا اینکه سختی‌ها و نگرانی‌ها را درک نکرده باشیم. خیلی وقت‌ها نمی‌خواهیم کام جامعه را تلخ کنیم با وجود تحریم‌های ظالمانه در ماه‌های اخیر تعادل خوبی به وجود آمد به همین دلیل با اجرای این طرح خواستیم به معیشت مردم کمک کنیم تک‌تک سلول‌های بدن ما نگران معیشت مردم است.</p>
      <p>ربیعی ادامه دارد: نقطه ضعف بزرگ ما این بود که نتوانستیم مردم را توجیه کنیم. هر تصمیمی می‌گرفتیم عده‌ای سودجو کار خود را می‌کنند اگر پیوست طرح کنترل قیمت‌ها نباشد شکست خورده‌ایم.</p>
      <p>وی در مورد پشتوانه قانونی افزایش قیمت بنزین گفت: قانون برنامه ششم را داشتیم و از سران قوا نیز مصوبه گرفتیم و آن را در بودجه نیز پایدار می‌کنیم.</p>
      <p>سخنگوی دولت در مورد سهمیه سوخت خودروهای مسافربری شخصی گفت: کارگروهی تشکیل شده بخشی از آنها سهمیه از آژانس دریافت می‌کنند، بخشی از تاکسی‌های اینترنتی و ایده‌ای را دنبال می‌کنیم تا این افراد به سامانه‌ای متصل و شناسایی شوند تا بتوان برای آنها سهمیه در نظر گرفت.</p>
      <p>در ادامه محمدرضا عدل معاون امور زیربنایی فنی سازمان برنامه و بودجه با اشاره به آثار تورمی افزایش قیمت بنزین گفت: روزانه 95 تا 96 لیتر مصرف بنزین وجود دارد که 66 میلیون لیتر آن 1500 تومانی است و 25 میلیون نیز با 3 هزار تومان پیش‌بینی است انتظار این است که مردم صرفه‌جویی کنند.</p>
      <p>وی با بیان اینکه از ابتدای انقلاب 15 بار افزایش قیمت بنزین داشتیم که شش بار آن هیچ بار تورمی نداشته و شش بار نیز تورم کاهش یافته که البته به دلیل سیاست‌های جبرانی و دیگر متغیرها بوده است، یادآور شد: فقط سه بار آن با تورم همراه بوده و مطالعات نشان داده که این تغییر حداکثر تورم 2 درصدی به همراه خواهد داشت. اگر نفت و گاز را افزایش می‌دادیم آثار تورمی بیشتری داشت. توقع تورم انتظاری و روانی وجود دارد اما آثار پرداخت‌های جبرانی را باید در نظر گرفت. امشب یک مرحله پرداختی و 29 آذر و شنبه هفته آینده مراحل بعدی پرداخت کمک معیشتی است.</p>
      <p>معاون سازمان برنامه و بودجه گفت:‌ با افزایش بی‌رویه مصرف بنزین روبرو هستیم و انتظار می‌رود 6 تا 10 میلیون لیتر مصرف کاهش یابد. با روند رشد مصرف سال 1400 به وارد کننده تبدیل می‌شدیم در حالیکه 4.2 میلیارد دلار برای پالایشگاه ستاره خلیج فارس سرمایه‌گذاری شد. بنابراین با کاهش مصرف مازاد آن را صادر می‌کنیم. سال 96-97 بالغ بر 14.2درصد با افزایش مصرف روبرو بودیم هر چقدر نرخ ارز در سال گذشته بیشتر شد گرایش به قاچاق سوخت نیز بیشتر شد.</p>
      <p>عدل در مورد توسعه زیرساخت‌های حمل‌ونقل عمومی نیز گفت:‌ از اول امسال شاهد افتتاح و تکمیل خطوط مترو هستیم. دولت نیز در بخش‌های دیگر حمل‌ونقل کمک‌هایی کرده است.</p>
      <p>وی در مورد مابه‌التفاوت قاچاق هر لیتر بنزین در کشورهای همسایه گفت: هر لیتر قاچاق سوخت به ترکیه 15 هزار تومان درآمد، افغانستان 9 هزار توتمان و ارمنستان 14 هزار تومان مابه‌التفاوت دارد. به هر حال این طرح بخشی از قاچاق سوخت را نیز کنترل می‌کند. جزئیات طرح و همه این اقدامات در کارگروهی که در وزارت کشور تشکیل شده با حضور همه دستگاه‌های کشور بحث و بررسی شد و البته پرداخت سهمیه 60 لیتری مسبوق السابقه است چنانچه نیاز به اصلاح داشته باشد انجام خواهد شد.</p>
    </article>
  </body>
</html>