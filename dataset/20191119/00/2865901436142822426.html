<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zreb-za-baraz-srbija-u-petak-dobija-potencijalnog-rivala-za-finale/342915"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Žreb za baraž: Srbija u petak dobija potencijalnog rivala za finale"/>
    <meta property="og:description" content="Znaju se već dve grupe u plej-ofu"/>
  </head>
  <body>
    <article>
      <h1>Žreb za baraž: Srbija u petak dobija potencijalnog rivala za finale</h1>
      <h2>Znaju se već dve grupe u plej-ofu</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Saznali smo večeras imena 20 sigurnih putnika na Evropsko prvenstvo 2020. godine, a preostalih četiri učesnika smotre najboljih dobićemo tek posle martovskog baraža u kojem će se naći i reprezentacija Srbije.</p>
      <p>Orlovi imaju tu sreću, ako se tako može reći, da već sada znaju ko će im biti rival u prvom polufinalu baraža (Norveška u gostima) dok će drugu potencijalnu prepreku (rivala Škotske u drugom polufinalu lige C) dobiti tek u petak (22. novembra) nakon žreba koji je zakazan u Nionu tačno u podne.</p>
      <p>Pozicije učesnika u baražu, kao što je ranije najavljeno, biće izvedene iz plasmana ostvarenog prošle jeseni u novoformiranoj UEFA Ligi nacija, a ono što je trenutno poznato su parovi baraža u dve lige B i D.</p>
      <p>Tamo sigurno neće biti nikakvog žreba niti pomeranja selekcija, pa će se za plasman u finale plej-ofa u ligi B boriti <b>Bosna i Hercegovina - Severna Irska</b>, odnosno <b>Slovačka - Republika Irska</b>.</p>
      <figure>
        <img src="https://mozzartsport.com/upload/CKEditor/Baneri/770x200-FSS.png"/>
      </figure>
      <p>U ligi D takođe znamo parove polufinala plej-ofa, a njih čine <b>Gruzija - Belorusija</b> i <b>Severna Makedonija - Kosovo</b>.</p>
      <p>Zapravo, glavni zadatak na žrebu biće popuniti ligu A u kojoj je samo Island zakucani učesnik i to kao nosilac i sigurno će biti i domaćin u polufinalu. Njegovi potencijalni protivnici stižu iz generalnog plasmana u ligi C, a to su <b><i>Bugarska, Izrael, Rumunija ili Mađarska</i></b>. Tri od četiri pomenute selekcije ukrstiće se sa Islanđanima u plej-ofu, a ko je kome domaćin odlučiće žreb.</p>
      <p>Za nas je najbitnije da ko od četiri pomenute selekcije, dakle Bugari, Izraelci, Rumuni ili Mađari, izbegne ligu A, automatski ostaje u ligi C kao protivnik Škotske u polufinalu i mogući rival Srbije u finalu za plasman na EURO.</p>
      <p>Čekamo do petka...</p>
      <figure>
        <img src="https://mozzartsport.com/upload/CKEditor/Baneri/plavi%20beting.jpg"/>
      </figure>
      <figure>
        <img src="https://mozzartsport.com/upload/CKEditor/Baneri/Akcija-Milion-razloga-za-gol---Dejan-Stankovic%CC%81-za-fondaciju-Zajedno-za-z%CC%8Civot-1080x1080.jpg"/>
      </figure>
      <p><b>Foto</b>: <i>Reuters</i></p>
    </article>
  </body>
</html>