<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238472-pochettino-konci-v-tottenhame"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Pochettino končí v Tottenhame"/>
    <meta property="og:description" content="Tréner Mauricio Pochettino skončil na lavičke anglického klubu Tottenham Hotspur len päť mesiacov po tom, čo priviedol &quot;kohútov&quot; do finále Ligy majstrov."/>
  </head>
  <body>
    <article>
      <h1>Pochettino končí v Tottenhame</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">TASR</a></address>
      <p>Tréner Mauricio Pochettino skončil na lavičke anglického klubu Tottenham Hotspur len päť mesiacov po tom, čo priviedol "kohútov" do finále Ligy majstrov.</p>
      <p><i>"Vedenie klubu v utorok uvoľnilo trénera Mauricia Pochettina a jeho tím Jesusa Pereza, Miguela D'Agostina a Antoniho Jimeneza," </i>informuje agentúra AFP. "Kohúti" aktuálne figurujú až na štrnástej priečke najvyššej súťaže a práve slabé výkony v lige stáli Pochettina post trénera.</p>
      <p>Štyridsaťsedemročný tréner prišiel do Tottenhamu v roku 2014 zo Southamptonu a z klubu spravil pravidelného účastníka v Lige majstrov. V uplynulom ročníku ho doviedol až do finále, kde Spurs prehrali s Liverpoolom 0:2.</p>
      <p>Výkony v domácej lige však klesali už od februára a Tottenham v prebiehajúcej sezóne dokázal vyhrať z 12 duelov len tri. Na štvrté miesto tabuľky stráca už jedenásť a na prvý Liverpool dokonca 20 bodov.</p>
      <p><i>"Toto rozhodnutie sa nerodilo vôbec ľahko a ani rýchlo. Žiaľ, domáce výsledky v závere minulej a v prebiehajúcej sezóne sú veľké sklamanie. Je na správnej rade, aby robila ťažké rozhodnutia. Toto bolo veľmi ťažké, keďže sme s Pochettinom a jeho tímom prežili krásne časy, ale myslíme si, že je to v najlepšom záujme klubu,"</i> povedal riaditeľ klubu <b>Daniel Levy</b>.</p>
    </article>
  </body>
</html>