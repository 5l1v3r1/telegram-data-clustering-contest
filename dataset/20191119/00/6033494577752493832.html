<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/ipn-szuka-szczatkow-powstancow-slaskich-pod-gora-sw-anny/ar/c1-14585839"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="IPN szuka szczątków powstańców śląskich pod Górą św. Anny"/>
    <meta property="og:description" content="Historycy i archeolodzy z Instytutu Pamięci Narodowej odkopali grób powstańców znajdujący się w Ligocie Dolnej pod Strzelcami Opolskimi. To jedno z kilku takich miejsc pochówku w tej części województwa."/>
  </head>
  <body>
    <article>
      <h1>IPN szuka szczątków powstańców śląskich pod Górą św. Anny</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Radosław Dimitrow</a></address>
      <p>
        <b>Historycy i archeolodzy z Instytutu Pamięci Narodowej odkopali grób powstańców znajdujący się w Ligocie Dolnej pod Strzelcami Opolskimi. To jedno z kilku takich miejsc pochówku w tej części województwa.</b>
      </p>
      <p>Powstańcy śląscy walczyli o te ziemie od maja do lipca 1921 roku. Jedne z najkrwawszych walk miały miejsce właśnie o Górę św. Anny, która dla tej części regionu ma symboliczne znaczenie.</p>
      <p>Lokalizacja większości grobów powstańców jest doskonale znana - spoczywają oni zazwyczaj na lokalnych cmentarzach. Ale w tym przypadku grób odnaleziony został między dwoma polami niedaleko wsi Ligota Dolna.</p>
      <p>Mogiła była przysypana kilkucentymetrową warstwą ziemi. Po jej usunięciu archeolodzy znaleźli krzyż i potłuczoną tablicę z napisem „Wieczna chwała bohaterom poległym w powstaniu śląskim pod Górą św. Anny”.</p>
      <p>- Wiemy, że tędy wycofywali się powstańcy, więc prawdopodobieństwo, że ich ciała spoczywają w tym miejscu, jest całkiem spore - ocenia Piotr Kędziora-Babiński, z Biura Upamiętniania Walk i Męczeństwa w IPN-ie. - Naszym celem jest odnalezienie szczątków, ustalenie do kogo należały m.in. poprzez badania DNA i pochówek w bardziej reprezentatywnym miejscu.</p>
      <figure>
        <a href="https://nto.pl/quiz/1795,powstania_slaskie_quiz_sprawdz_swoja_wiedze_o_czasach_plebiscytu_i_powstan,q,t.html">
          <img src="https://d-pa.ppstatic.pl/frames/pa-def/b4/6a/1_497372263_small.jpg"/>
        </a>
      </figure>
      <p>
        <a href="https://nto.pl/quiz/1795,powstania_slaskie_quiz_sprawdz_swoja_wiedze_o_czasach_plebiscytu_i_powstan,q,t.html">quiz Powstania śląskie - co o nich wiesz? </a>
        <a href="https://nto.pl/quiz/1795,powstania_slaskie_quiz_sprawdz_swoja_wiedze_o_czasach_plebiscytu_i_powstan,q,t.html">SPRAWDŹ SIĘ!</a>
      </p>
      <p>Archeolodzy odkopali rzeczony grób. Ale ziemia nie odsłoniła szczątków powstańców.</p>
      <p>Zdaniem pracowników Muzeum Czynu Powstańczego na Górze św. Anny powstańcy mogli być pochowani kilka lub kilkanaście metrów obok tego miejsca.</p>
      <p>- Wiemy to z wywiadu przeprowadzonego lata temu z jednym z mieszkańców pobliskiej wsi Dąbrówka - tłumaczy Witold Iwaszkiewicz, kustosz muzeum. - Wyjawił on wtedy, że Niemcy usypali kamienną drogę, która przebiegała przez grób powstańców. Okoliczni mieszkańcy ustawili więc symboliczną mogiłę obok miejsca pochówku.</p>
      <p>W najbliższych dniach IPN ma zdecydować, czy rozkopie drogę w poszukiwaniu powstańców.</p>
      <figure>
        <img src="https://d-pt.ppstatic.pl/k/r/1/b9/52/5dd120cce98b9_p.jpg?1574133301"/>
      </figure>
    </article>
  </body>
</html>