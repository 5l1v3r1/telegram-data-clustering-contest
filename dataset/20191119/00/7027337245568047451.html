<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699134/%D8%A7%D8%B3%D8%AA%D8%B9%D9%81%D8%A7%DB%8C-%D9%85%D9%82%D8%A7%D9%85-%D8%A7%D8%B1%D8%B4%D8%AF-%D9%88%D8%B2%D8%A7%D8%B1%D8%AA-%D8%AE%D8%A7%D8%B1%D8%AC%D9%87-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%AF%D9%84%DB%8C%D9%84-%D8%AF%D8%B3%D8%AA%DA%A9%D8%A7%D8%B1%DB%8C-%D8%AF%D8%B1-%D8%B3%D9%88%D8%A7%D8%A8%D9%82"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="استعفای مقام ارشد وزارت خارجه آمریکا به دلیل دستکاری در سوابق"/>
    <meta property="og:description" content="&quot;مینا چانگ&quot; یکی از مقامات ارشد دولت ترامپ در وزارت امورخارجه به دلیل افشای تلاش‌های وی برای دستکاری در سوابق کاری روز سه شنبه از ادامه همکاری با کاخ سفید استعفا کرد."/>
  </head>
  <body>
    <article>
      <h1>استعفای مقام ارشد وزارت خارجه آمریکا به دلیل دستکاری در سوابق</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038672_802.jpg"/>
      </figure>
      <p>"مینا چانگ" یکی از مقامات ارشد دولت ترامپ در وزارت امورخارجه به دلیل افشای تلاش‌های وی برای دستکاری در سوابق کاری روز سه شنبه از ادامه همکاری با کاخ سفید استعفا کرد.</p>
      <p>به گزارش ایرنا به دنبال افشای نقش "مینا چانگ" در تقلب در سوابق کاری توسط شبکه ان بی سی نیوز، وی از ادامه کار در وزارت خارجه آمریکا کناره گیری کرد.</p>
      <p>به گزارش شبکه ان بی سی نیوز، چانگ در نامه استعفای خود به مایک پمپئو وزیر امورخارجه آمریکا نوشت: ضروری است که استعفا من به عنوان یک اعتراض تلقی شود و نه تسلیم شدن زیرا من در برابر تعهد به خدمت، وفاداری و عشق به کشور تسلیم نمی‌شوم.</p>
      <p>وی افزود: در واقع، من قصد دارم در روزها و سال‌های بعد برای این افشاگری‌ها به عنوان یک شهروند مبارزه کنم.</p>
      <p>چانگ گفت که گزارش‌های اخیر منتشر شده علیه سوابق وی کاری غیراخلاقی و ناعادلانه توسط رسانه‌ها بوده است.</p>
      <p>شبکه ان بی سی نیوز هفته گذشته چانگ را به ارایه اطلاعات نادرست در مورد سابقه تحصیلی و کاری خود متهم کرد.</p>
      <p>ان‌بی‌سی نیوز گزارش داد: مقام ارشد وزارت خارجه آمریکا نسخه‌ای از مجله تایم را با عکس خود جعل و به دروغ ادعا کرده دانش‌آموخته دانشگاه هاروارد است.</p>
      <p>براساس این گزارش، چانگ علاوه بر دیگر اظهارات گمراه‌ کننده در زندگینامه خود در وب‌سایت وزارت امورخارجه آمریکا و بخش سابقه‌های خود در وبسایت لینکدین (LinkedIn)، به عهده‌دار شدن پست‌هایی در سازمان ملل اشاره کرده که اصلا وجود خارجی ندارد.</p>
      <p>مجری شبکه ان‌بی‌سی گفت، او ادعا کرده است در کنگره و جلوی کنوانسیون‌های دموکرات و جمهوری‌خواه شهادت داده است، گرچه هیچ مدرکی دال بر اثبات این ادعا وجود ندارد.</p>
    </article>
  </body>
</html>