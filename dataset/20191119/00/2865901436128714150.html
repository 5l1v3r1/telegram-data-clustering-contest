<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/milojevic-hocemo-da-osvojimo-kup-garsija-je-spreman/342870"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Milojević: Hoćemo da osvojimo kup, Garsija je spreman"/>
    <meta property="og:description" content="Crveno-beli sutra (18 časova) dočekuju Mačvu u okviru osmine finala Kupa Srbije"/>
  </head>
  <body>
    <article>
      <h1>Milojević: Hoćemo da osvojimo kup, Garsija je spreman</h1>
      <h2>Crveno-beli sutra (18 časova) dočekuju Mačvu u okviru osmine finala Kupa Srbije</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Seriju teških mečeva u finišu jesenje sezone fudbaleri Crvene zvezde počinju sutrašnjim duelom osmine finala kupa protiv Mačve (18 časova, TV Arena). Crveno-beli su apsolutni favoriti, ali iskustvo od pre dve godine, kada je tim iz Šapca eliminisao crveno-bele, poziva Vladana Milojevića na oprez.<br/><b>„Kup je veoma bitan za nas, daćemo sve od sebe da dođemo do završnice i da se borimo za trofej. Mačva je ekipa čija pozicija na tabeli u domaćem prvenstvu, ne prikazuje njihov realan kvalitet. Uz vredan rad i trenera Aničića koji je iskusan i koji je već ostvarivao uspehe sa Mačvom, utisak je da ih očekuju bolji rezultati. Kup utakmice nemaju dodirne tačke sa prvenstvom, tako da trebamo da budemo oprezni. Spremali smo se tokom reprezentativne pauze, radimo dobro, imamo reprezentativce koji su se vratili, kao i neke koje čekamo da dođu. Želimo da osvojimo kup Srbije“,</b> rekao je Vladan Milojević.</p>
      <figure>
        <img src="https://mozzartsport.com/upload/CKEditor/01.05.2019/770x200-FKCZ.png"/>
      </figure>
      <p>Tokom reprezentativne pauze od povrede su sanirali Dušan Jovančić i Aleksa Vukanović. Crveno-beli su imali brojne reprezentativce u svim selekcijama, pa ostaje otvoreno pitanje ko će sutra početi duel sa Mačvom.<br/>„<b>Oni su prevashodno ekipa koja ima težak domaći teren i publiku koja je orijentisana ka lokal-patriotizmu sa velikim brojem igrača iz Šapca ili okoline. Svi oni žive za Mačvu. Međutim, videli smo i u prvenstvu da su neugodan tim, ušli smo u paniku, ali smo uspeli da trijumfujemo. U svakom slučaju verujem u moje igrače“,</b> istakao je Milojević i dodao da je zdravstveno stanje <b>Matea Garsije</b> bolje i da je od lekarskog tima dobio zeleno svetlo da se naredih dana priključi radu ekipe.</p>
      <p>Crveno-bele očekuje veoma gust raspored, jer će u narednih mesec dana odigrati čak osam utakmica.<br/><b>„Nemamo vremena za treninge. Uspeli smo u pauzi i bez reprezentativaca da odradimo dobar posao, ali su nam to neki poslednji ozbiljni treninzi pred zimsku pauzu. Sve posle ovog će se bazirati na oporavku igrača i pripremama za naredne utakmice. To je sport, prilagodićemo se tome na najbolji mogući način“.</b></p>
      <p>Šef stručnog štaba crveno-belih se pohvalno izrazio i o reprezentaciji Srbiji, istakavši da veruje u prolaz na Evropsko prvenstvo.<br/><b>„Veliki sam optimista kada je u pitanju naša reprezentacija, jer sam patriota. Volim Srbiju i uvek verujem da možemo da pobedimo. Nadam se da ćemo proći baraž, a naravno da mi je i drago što su i fudbaleri Crvene zvezde deo našeg nacionalnog tima“, </b>podvukao je Milojević.</p>
      <figure>
        <img src="https://mozzartsport.com/upload/CKEditor/01.05.2019/77307350_1518719244933102_6667189913831604224_o.jpg"/>
      </figure>
    </article>
  </body>
</html>