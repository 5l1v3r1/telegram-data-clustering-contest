<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774036,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="הכנסות פורמולה מערכות זינקו ב-23.8% בזכות חברות הקבוצה"/>
    <meta property="og:description" content="הצלחתן של מטריקס, סאפיינס ומג'יק ברבעון ה-3 סייעו בדוחות הרבעוניים; החברה אף דיווחה על חלוקת דיבידנד של 24.5 מיליון שקל ורכישת חברת תוכנה בתחום ניהול שכר תמורת 49 מיליון שקל; גיא ברנשטיין, מנכ&quot;ל פורמולה מערכות: &quot;תוצאות שיא לחברה שהביאו לאישור הדיבידנד. מעריכים כי הרכישה תביא להעמקת הפעילות בתחום&quot;"/>
  </head>
  <body>
    <article>
      <h1>הכנסות פורמולה מערכות זינקו ב-23.8% בזכות חברות הקבוצה</h1>
      <h2>הצלחתן של מטריקס, סאפיינס ומג'יק ברבעון ה-3 סייעו בדוחות הרבעוניים; החברה אף דיווחה על חלוקת דיבידנד של 24.5 מיליון שקל ורכישת חברת תוכנה בתחום ניהול שכר תמורת 49 מיליון שקל; גיא ברנשטיין, מנכ"ל פורמולה מערכות: "תוצאות שיא לחברה שהביאו לאישור הדיבידנד. מעריכים כי הרכישה תביא להעמקת הפעילות בתחום"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צלי גרינברג</a></address>
      <p>חברת <a href="https://www.calcalist.co.il/stocks/home/0,7340,L-3959-256016,00.html?quote=%D7%A4%D7%95%D7%A8%D7%9E%D7%95%D7%9C%D7%94%20%D7%9E%D7%A2%D7%A8%D7%9B%D7%95%D7%AA">פורמולה מערכות</a> דיווחה היום (ג') על תוצאותיה הכספיות לרבעון השלישי במסגרתן הציגה עלייה בהכנסות וברווח: החברה העלתה הכנסותיה ב-23.8% ל-448.9 מיליון דולר בהשוואה להכנסות החברה ברבעון המקביל אשתקד, אז עמדו על 362.4 מיליון דולר.</p>
      <p>הרווח התפעולי שהציגה החברה עמד על 37 מיליון דולר בהשוואה ל-26.5 מיליון דולר ברבעון המקביל. הרווח הנקי של החברה עמד על 24.8 מיליון דולר או 0.64 דולר למניה בהשוואה לרבעון המקביל, אז עמד על 18.1 מיליון דולר או 0.46 דולר למניה. חברת פורמולה מערכות היא בעלת השליטה בחברות התוכנה מטריקס, סאפיינס ומג'יק.</p>
      <figure>
        <img src="https://images1.calcalist.co.il/PicServer3/2018/02/20/796695/guy_l.jpg"/>
        <figcaption>גיא ברנשטיין, מנכ"ל פורמולה מערכות</figcaption>
      </figure>
      <p>עוד דיווחה החברה כי השלימה אתמול עסקה לרכישת 100% ממניות חברת יוניק תעשיות תוכנה, באמצעות חברת הבת מיכפל מיקרו מחשבים, בתמורה ל-49 מיליון שקל, כחלק ממהלך אסטרטגי שלה להרחבת פעילותה בתחום ניהול השכר ומשאבי האנוש. יוניק היא בית תוכנה המספק מזה כ-30 שנה פתרונות בתחום השכר. גיא ברנשטיין, מנכ"ל פורמולה מערכות, מסר במסגרת דיווח התוצאות הכספיות כי "מטריקס הציגה גידול דו-ספרתי בכל המדדים הפיננסיים המרכזיים בהשוואה לרבעון המקביל ולתקופה המקבילה אשתקד לרבות: הכנסות, רווח גולמי, רווח תפעולי, רווח נקי ו-EBITDA".</p>
      <p>עוד הוסיף ברנשטיין כי "סאפיינס מציגה ברבעון השלישי תוצאות הממחישות את הצלחת יישום סדרי העדיפויות שהציבה לעצמה לשנת 2019: צמיחה בהכנסות, הרחבת שולי הרווח, מינוף יכולות ה- offshore וניצול יתרונות לגודל; והתוצאות של מג'יק ברבעון משקפות את המשך המומנטום החיובי עימו פתחה את שנת 2019, עם הכנסות של 86 מיליון דולר ורווח תפעולי של 12 מיליון דולר (על בסיס Non-GAAP), המשקפים צמיחה דו ספרתית של 19% ו-18%, בהתאמה, בהשוואה לתקופה המקבילה אשתקד. מוקדם יותר דיווחנו כי מיכפל רכשה את יוניק תעשיות תוכנה, שפעילותה סינרגטית ומשלימה לפעילותנו בתחום השכר, ואנו מעריכים כי רכישתה תביא להעמקת פעילותנו בתחום לצד הרחבת פעילותה של יוניק באמצעות נכסיה של פורמולה ופעילותה העסקית".</p>
      <p> </p>
      <p>החברה מציינת כי דירקטוריון החברה אישר חלוקת דיבידנד במזומן לבעלי המניות בסך כולל של 24.5 מיליון שקל, וברנשטיין מסר בנושא כי "לאור תוצאות השיא ברבעון השלישי ובתקופה של תשעת החודשים, ובהתבסס על תחזיות הרווח שלנו לשנת 2019 כולה, אישר הבוקר דירקטוריון החברה חלוקת דיבידנד בגין המחצית השנייה של 2019 בסכום כולל של כ-24.5 מיליון שקל. חלוקה זו מצטרפת לדיבידנד שכבר חילקנו בחודש אוגוסט השנה בגין המחצית הראשונה של 2019 בסך של כ-28 מיליון שקל".</p>
      <p>פורמולה מערכות נסחרת בבורסות תל אביב ונאסד"ק ארה"ב בשווי 993.4 מיליון דולר.</p>
    </article>
  </body>
</html>