<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699089/%D8%B1%D8%A6%DB%8C%D8%B3-%D9%BE%D9%84%DB%8C%D8%B3-%D9%BE%DB%8C%D8%B4%DA%AF%DB%8C%D8%B1%DB%8C-%D9%85%D9%82%D8%AA%D8%AF%D8%B1%D8%A7%D9%86%D9%87-%D8%AF%D8%B1-%D9%85%D9%82%D8%A7%D8%A8%D9%84-%D9%85%D8%AE%D9%84%D8%A7%D9%86-%D9%86%D8%B8%D9%85-%D9%88-%D8%A7%D9%85%D9%86%DB%8C%D8%AA-%D8%A7%DB%8C%D8%B3%D8%AA%D8%A7%D8%AF%D9%87%E2%80%8C%D8%A7%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="رئیس پلیس پیشگیری: مقتدرانه در مقابل مخلان نظم و امنیت ایستاده‌ایم"/>
    <meta property="og:description" content="رئیس پلیس پیشگیری ناجا گفت: در مقابل هرگونه ناهنجاری‌ها که سبب برهم زدن امنیت عمومی می شود مقتدرانه ایستاده ایم و اجازه نخواهیم داد عناصر اخلالگر اعم از داخلی و خارجی به اهداف خود دست یابند."/>
  </head>
  <body>
    <article>
      <h1>رئیس پلیس پیشگیری: مقتدرانه در مقابل مخلان نظم و امنیت ایستاده‌ایم</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038613_452.jpg"/>
      </figure>
      <p>رئیس پلیس پیشگیری ناجا گفت: در مقابل هرگونه ناهنجاری‌ها که سبب برهم زدن امنیت عمومی می شود مقتدرانه ایستاده ایم و اجازه نخواهیم داد عناصر اخلالگر اعم از داخلی و خارجی به اهداف خود دست یابند.</p>
      <p>به گزارش خبرگزاری مهر، سردار محمدشرفی در تشریح وظایف پلیس پیشگیری در مقابله با اعتراضات و آشوب های چند روز اخیر و حفظ نظم و امنیت جامعه اظهار کرد: رسیدگی به مطالبات و انتظارات به حق مردم از اولویت های اصلی است بنابراین پلیس با آن دسته از آشوبگرانی که به دنبال مقاصد پلید خود امنیت جانی و مالی مردم را به مخاطره می اندازند، مقابله همه جانبه خواهد کرد.</p>
      <p>وی افزود: در مقابل هرگونه ناهنجاری ها که سبب برهم زدن امنیت عمومی می شود، مقتدرانه و با آمادگی کامل ایستاده ایم و اجازه نخواهیم داد عناصر اخلالگر اعم از داخلی و خارجی با منحرف کردن اذهان عمومی، به اهداف خود دست یابند.</p>
      <p>رئیس پلیس پیشگیری ناجا تصریح کرد: نیروهای پلیس با همراهی و مشارکت مردم قادرند روند جرم و بی نظمی را مهار و کنترل اجتماعی را اعمال کنند و برای پیشگیری از جرم و حل مشکلات اجتماعی نیاز به مشارکت سرمایه های اجتماعی که همان مردم هستند، دارند.</p>
      <p>وی با تاکید بر لزوم پیشگیری از بروز جرایمی مانند سرقت اموال عمومی در خلال اعتراضات مردمی خاطرنشان کرد: تلاش ما بر این است که مردم با آرامش خاطر حضور پررنگ و موثر پلیس را با تمام وجود حس کنند.</p>
      <p>رئیس پلیس پیشگیری ناجا تعامل و همکاری بیشتر ادارات، سازمان ها، خصوصا مردم با نیروی انتظامی را در راه رسیدن به آرمان و هدف نهایی که همان استقرار امنیت مطلوب بر جامعه است را خواستار شد و گفت: توجه به توصیه های پلیس در کاهش جرایم و پیشگیری از وقوع سرقت از برخی اماکن دولتی و خصوصی امری کلیدی است و مردم باید صف خود را از اخلال گران در نظم و امنیت کشور جدا کنند.</p>
      <p>سردار شرفی تصریح کرد: پلیس می بایست در بین مردم حضور فعال داشته و آنان را با حقوق شهروندی و وظایف شان آشنا کند چراکه لازم است تا افراد جامعه ضمن آشنایی با حقوق خود، از تکالیفی که تضمین کننده امنیت اجتماعی آنهاست، آگاهی داشته باشند.</p>
      <p>رئیس پلیس پیشگیری ناجا ضمن دعوت همه مردم به آرامش بر هماهنگی نیروی انتظامی و قوه قضائیه در استمرار اجرای طرح های امنیت محور و برخورد با قانون شکنان تاکید و از عموم شهروندان خواست که در صورت مشاهده و برخورد با هرگونه موارد سوءامنیتی مراتب را در اسرع وقت از طریق تلفن ۱۱۰ به پلیس اطلاع دهند تا نسبت به شناسایی و دستگیری مجرمان و مخلان نظم و امنیت عمومی اقدام شود.</p>
    </article>
  </body>
</html>