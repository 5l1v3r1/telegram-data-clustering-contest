<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774016,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="החשכ&quot;ל: בשנת 2020 הממשלה והאזרחים יסתפקו בתקציב מצומצם"/>
    <meta property="og:description" content="רוני חזקיהו זומן לוועדה נוכח תלונות במשרדי הממשלה על עצירת ביצוע פרוייקטים, על אף שתקציב המדינה לשנת 2019 אושר על ידי הכנסת. יו&quot;ר ועדת הכספים, &quot;ב-2020 המדינה לא נעצרת, תקציב מאושר לא יהיה בחודשים הקרובים. נצטרך לשמור על המסגרות הקיימות ולא לעצור את הפעילות החיונית בכל מקום&quot;"/>
  </head>
  <body>
    <article>
      <h1>החשכ"ל: בשנת 2020 הממשלה והאזרחים יסתפקו בתקציב מצומצם</h1>
      <h2>רוני חזקיהו זומן לוועדה נוכח תלונות במשרדי הממשלה על עצירת ביצוע פרוייקטים, על אף שתקציב המדינה לשנת 2019 אושר על ידי הכנסת. יו"ר ועדת הכספים, "ב-2020 המדינה לא נעצרת, תקציב מאושר לא יהיה בחודשים הקרובים. נצטרך לשמור על המסגרות הקיימות ולא לעצור את הפעילות החיונית בכל מקום"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">צבי זרחיה</a></address>
      <p>"אנו נערכים לקראת שנת 2020 להתנהלות של המדינה בתקציב המשכי. זה מעמיד אתגרים גדולים בתפקוד הממשלה והמשרדים. האזרח עומד מול הממשלה והוא צריך לעמוד בתקציב מצומצם. ההתמודדות עם תקציב 2020 תשפיע לא רק על משרדי הממשלה אלא גם על המשק כולו" - כך אמר הבוקר החשב הכללי במשרד האוצר רוני חזקיהו בוועדת הכספים. חזקיהו זומן לוועדה נוכח תלונות במשרדי הממשלה על עצירת ביצוע פרוייקטים על ידו בסוף 2019, אף שתקציב המדינה לשנת 2019 אושר על ידי הכנסת.</p>
      <p>"שנת 2020 מציבה בפנינו אתגרים בהיעדר תקציב מאושר על ידי הכנסת, ואנו לא יודעים לכמה זמן. הזמן שיקח להכין את התקציב להביא לאישור הממשלה ולאשרו בכנסת לוקח חודשים", הוסיף.</p>
      <p>רוני חזקיהו התריע בועדה: "לא נאשר כנסים במיליוני שקלים וגיבושים של משרדי הממשלה במאות אלפי שקלים. משרדי הממשלה התחילו ליצור עובדות (כעת בסוף 2019-צ.ז) כדי להתקשר כעת כדי שאחר כך נצטרך לבצע. בזהירות רבה הוצאנו מכתב עם הנחיות בעניין".</p>
      <p>עוד הדגיש כי "משרדי הממשלה צריכים להבין שאם הם רוצים לקבוע הוצאה שלא נחוצה היא לא תאושר בשנת 2020 והם מקדימים את ההתקשרות כי יש להם תקציב ואולי הם לא מבצעים משהו. ככל הניתן אני מציע למשרד הממשלתי: תבדוק ותבוא להיוועצות. אני עובד מול כל המשרדים".</p>
      <figure>
        <img src="https://images1.calcalist.co.il/PicServer3/2017/05/04/722853/1NL.jpg"/>
        <figcaption>רוני חזקיהו החשב הכללי <br/>צילום: אוראל כהן</figcaption>
      </figure>
      <p>הוא הסביר, כי "החשב הכללי אחראי על צד ההוצאה בתקציב. אנו שואפים לביצוע של 100% מההוצאה בתקציב. הוא מבצע את ההוצאה על פי התקציב שאושר על ידי הממשלה והוזן על ידי אגף התקציבים. החשב הכללי מדווח פעם בחודש לאומה על התוצאות של החודש האחרון, כלומר על הגרעון בתקציב".</p>
      <p>"הדיווח הזה הוא הרישמי והפורמלי של המדינה. הוא נעשה על ידי אנשים חרוצים ומיומנים ומקצועיים מאוד בתחום שלהם. הדיווח שלהם מגיע אלי כמשהו גמור ולא כמשהו שאני צריך לעבד או להעיר וכנ"ל אף אחד אחר".</p>
      <p>יו"ר ועדת הכספים ח"כ משה גפני (יהדות התורה) אמר כי "אני לא זוכר אירוע כזה כפי שקיים היום. מדינת ישראל אינה מפעל לייצור פחיות בירה. היא מחזיקה חברתית וכלכלית את כל מה שקורה במדינה. לא הכל נמדד לפי המאזן. בסופו של דבר, צריך לשמור על יעד הגרעון והצמיחה. המציאות הזו שנופלת עליך אחריות רבה מאוד לסיים את תקציב 2019 באופן כזה שלא יפגעו בדברים החיוניים ביותר במשרדי הממשלה. בקצה הדרך עומדים האזרח, בית הספר או המפעל. החוכמה של החשב הכללי לדאוג לכך ולעשות איזון במציאות חוקית שצריך לשמור על הצרכים שחייבים לפעול על פיהם. בשנת 2019 זה יותר קל כי התקציב הוא מאושר. ב-2020 המדינה לא נעצרת, תקציב מאושר לא יהיה בחודשים הקרובים. נהיה בצומת הדרכים ונוכל לנהוג באופן כזה מצד אחד לשמור על המסגרות הקיימות ולא לעצור את הפעילות החיונית בכל מקום".</p>
      <p>כפי שנחשף בכלכליסט, בחוות דעת ששיגרה אל חברי הוועדה קבעה אפיק כי סמכותו זו של החשכ"ל חלה רק בשנת תקציב שהחלה בלא תקציב מאושר, ולא בשנת תקציב שבה התקציב כבר אושר - כמו למשל בתקציב 2019.</p>
      <p>"מנוסח החקיקה עולה כי סמכותו של החשב הכללי חלה רק מתחילת שנה שבה אין תקציב מאושר, ונראה כי הסמכות ביחס לשנה שבה ישנו תקציב מאושר נתונה לממשלה בהתאם להחלטותיה שהתקבלו ביחס לאותה שנה".</p>
      <p>"חלק ממשרדי הממשלה התרעמו על האמור במכתב החשכ"ל, שכן יש בו כדי לפגוע בסמכויותיהם לנהל את תקציב משרדם באופן עצמאי ובהתאם למדיניות שהם תכננו מבעוד מועד"-הדגישה.</p>
    </article>
  </body>
</html>