<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774053,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מחקר: התשואה הגבוהה ביותר להשכלה גבוהה שייכת לנשים ערביות"/>
    <meta property="og:description" content="לפי מחקר שערכה ד&quot;ר יעל מלצר ממכללת ספיר, לנשים ערביות משתלם ללכת לאקדמיה - התוספת לשכר לכל שנה של נשים ערביות לא מוסלמיות היא 76% והתשואה הממוצעת להשכלה אקדמית (כולל תארים גבוהים) עומדת על 370%. התוספת לנשים מוסלמיות היא 47% והתשואה לתואר - 255%"/>
  </head>
  <body>
    <article>
      <h1>מחקר: התשואה הגבוהה ביותר להשכלה גבוהה שייכת לנשים ערביות</h1>
      <h2>לפי מחקר שערכה ד"ר יעל מלצר ממכללת ספיר, לנשים ערביות משתלם ללכת לאקדמיה - התוספת לשכר לכל שנה של נשים ערביות לא מוסלמיות היא 76% והתשואה הממוצעת להשכלה אקדמית (כולל תארים גבוהים) עומדת על 370%. התוספת לנשים מוסלמיות היא 47% והתשואה לתואר - 255%</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שחר אילן</a></address>
      <p>הציבור שמשתלם לו ביותר ללמוד באקדמיה הן נשים ערביות. התשואה שמקבלת אישה ערביה לא מוסלמית על כל שנת לימוד באקדמיה היא 76% ושל מוסלמית 47%. </p>
      <p>כך עולה ממחקר של ד"ר יעל מלצר מהמכללה האקדמית ספיר, שהוא חלק מעבודת הדוקטורט שעשתה באוניברסיטת בן גוריון בהנחיית פרופ' משה יוסטמן, שיוצג מחר בכנס שיתקיים בנושא "אקדמיה מגוונת" במכללת ספיר בשדרות.</p>
      <figure>
        <img src="https://images1.calcalist.co.il/PicServer2/20122005/536398/20111001-Qutri-017509533_l.jpg"/>
        <figcaption>נערה ערבייה פותרת בחינה פסיכומטרית</figcaption>
      </figure>
      <p>מלצר מסבירה שהתשואה להשכלה אקדמית אצל נשים ערביות נובעת כנראה מכך שהשכר לנשים ערביות ללא השכלה גבוהה נמוך כל כך.</p>
      <p>המחקר עוסק בגילאי 38 עד 55, מתוך הנחה שבגילאים אלה כבר נצבר ניסיון מקצועי רב ולכן פערים בשכר אינם נובעים מהבדלי ניסיון.</p>
      <p>המחקר של מלצר בודק את התשואה בשכר להשכלה גבוהה. הוא משווה בין אוכלוסיות שונות וכן מנסה באמצעות שייטות חישוב שונות לבודד ככל האפשר את משתנה ההשכלה האקדמית כדי לוודא שתוספת השכר נובעת ממנו ולא מתנאים אחרים (השכלת הורים או קשריהם למשל).</p>
      <h3>ככל שהאוכלוסיה חלשה, תוספת השכר גבוהה</h3>
      <p>לפי הנתונים, מתברר שלפחות באוכלוסייה היהודית - ככל שהאוכלוסייה חלשה יותר, התוספת לשכר שתניב השכלה אקדמית גבוהה יותר. התשואה לשנת לימודים אקדמית בקרב מי שהכנסת הוריו היתה נמוכה עמדה על 24% לעומת 13% בקרב מי שהגיע ממשפחה עם הכנסה בינונית ו-10% בקרב אלה שגדלו במשפחה עם הכנסה גבוהה.</p>
      <p>בקרב המוסלמים המצב הפוך: התשואה לשנת השכלה גבוהה של מי שהגיע ממשפחה עם הכנסה גבוהה עמדה על 36%, הרבה יותר משל מי שהגיע ממשפחה עם הכנסה נמוכה שהשכר שלו גדל בממוצע ב-24% על כל שנה אקדמית נוספת. ייתכן שהדבר נובע מחיים בחברה שבה יש הרבה יותר חשיבות לקשרים משפחתיים.</p>
      <figure>
        <img src="https://images1.calcalist.co.il/PicServer3/2019/11/04/944918/YE2048906_l.jpg"/>
        <figcaption>בדואיות מועמדות לתפקיד מהנדסות תעשיה אווירית <br/>צילום: שאול גולן</figcaption>
      </figure>
      <p>הציבור שמרוויח יותר מכל מתוספת השכלה אקדמית הוא נשים ערביות. התוספת לשכר לכל שנה של נשים ערביות לא מוסלמיות היא 76% והתשואה הממוצעת להשכלה אקדמית (כולל תארים גבוהים) עומדת על 370%. התוספת לנשים מוסלמיות היא 47% והתשואה לתואר - 255%. המצב אצל גברים ערבים לעומת זאת שונה לגמרי. התשואה לשנת הכנסה אקדמית אצל גברים ערבים לא מוסלמים עומדת על 12% בלבד ואצל מוסלמים על 7%.</p>
      <p>כאמור, הסיבה לכך היא, ששכר נשים ערביות ללא השכלה גבוהה הוא נמוך ביותר. התשואה הנמוכה יחסית לגברים ערביים נובעת מכך שאפשרויות תעסוקה רבות ובייחוד בתחום המחשבים וההנדסה חסומות בפניהם.</p>
      <p>עוד מציינת מלצר, שבשנים האחרונות נעשה מאמץ לשבור חסם זה. בקרב גברים יהודים התשואה לשנת השכלה עומדת על 16.5% ובקרב נשם יהודיות על 15%.</p>
    </article>
  </body>
</html>