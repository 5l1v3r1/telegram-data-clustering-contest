<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698997/%DB%B6-%D9%85%D8%A7%D8%AF%D9%87-%D8%BA%D8%B0%D8%A7%DB%8C%DB%8C-%D8%A7%D9%84%D8%AA%D9%87%D8%A7%D8%A8%E2%80%8C%D8%A2%D9%88%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="۶ ماده غذایی التهاب‌آور"/>
    <meta property="og:description" content="غذاهایی که می‌خورید می‌توانند به میزان قابل توجهی بر بروز التهاب در بدن شما اثر بگذارند."/>
  </head>
  <body>
    <article>
      <h1>۶ ماده غذایی التهاب‌آور</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038407_386.jpg"/>
      </figure>
      <p>غذاهایی که می‌خورید می‌توانند به میزان قابل توجهی بر بروز التهاب در بدن شما اثر بگذارند.</p>
      <p>به گزارش ایسنا، التهاب بسته به شرایط می‌تواند خوب یا بد باشد. از یک طرف، روش طبیعی بدن برای محافظت از خود در هنگام آسیب‌دیدگی یا بیمار شدن است که می‌تواند به بدن شما کمک کند تا از خود در برابر بیماری دفاع نماید و بهبودی را تحریک کند و از طرف دیگر، التهاب مزمن و پایدار با افزایش خطر ابتلا به بیماری‌هایی مانند دیابت‌، بیماری‌های قلبی و چاقی مرتبط است.</p>
      <p>در ادامه شش ماده غذایی به نقل از "اکوواچ" آورده شده که می‌توانند باعث التهاب شوند:</p>
      <p>
        <b>۱) شکر و سیروپ ذرت با فروکتوز بالا:</b>
      </p>
      <p>شکر ساکارز و سیروپ ذرت با فروکتوز بالا دو نوع اصلی شکر اضافه شده در رژیم غذایی غربی هستند. شکر از ۵۰ درصد گلوکز و ۵۰ درصد فروکتوز تشکیل شده است، در حالی که سیروپ ذرت با فروکتوز بالا از حدود ۴۵ درصد گلوکز و ۵۵ درصد فروکتوز تشکیل شده است.</p>
      <p>یکی از دلایلی که قند اضافه شده مضر است، این است که می‌تواند التهاب را افزایش داده و منجر به بیماری شود. </p>
      <p>قند هم‌چنین از آن رو می‌تواند مضر باشد که مقدار زیادی فروکتوز را به بدن وارد می‌کند. اگرچه مصرف مقادیر کمی فروکتوز موجود در میوه و سبزیجات خوب است اما مصرف مقادیر زیادی از قندهای اضافه شده ایده خوبی نیست.</p>
      <p>مصرف مقدار زیادی فروکتوز با بروز چاقی، مقاومت به انسولین، دیابت، بیماری کبد چرب، سرطان و بیماری مزمن کلیه مرتبط است. هم‌چنین محققان خاطرنشان کردند که فروکتوز باعث ایجاد التهاب در سلول‌های اندوتلیال می‌شود که رگ‌های خونی را شکل داده و این یک عامل خطر برای بروز بیماری‌های قلبی محسوب می‌شود.</p>
      <p>مطالعات نشان داده است که مصرف زیاد فروکتوز باعث افزایش چندین نشانگر التهابی در موش‌ها و انسان‌ها می‌شود.</p>
      <p>غذاهای سرشار از قندهای اضافه شده شامل شیرینی‌ها، شکلات‌ها، نوشابه، کیک، کلوچه، دونات و برخی از غلات هستند.</p>
      <p>
        <b>۲) چربی‌های مصنوعی ترانس:</b>
      </p>
      <p>چربی‌های ترانس مصنوعی احتمالاً ناسالم‌ترین چربی‌هایی هستند که می‌توانید بخورید. این چربی‌ها با افزودن هیدروژن به چربی‌های اشباع نشده که مایع هستند، ایجاد می شوند تا به شکل چربی جامد دربیایند.</p>
      <p>در برچسب‌های مواد تشکیل دهنده‌، چربی‌های ترانس اغلب به عنوان روغن‌های هیدروژنه جزئی شناخته می‌شوند. بیشتر کره‌های گیاهی حاوی چربی‌های ترانس هستند و اغلب برای طولانی شدن عمر مفید مواد غذایی به غذاهای فرآوری شده اضافه می‌شوند.</p>
      <p>بر خلاف چربی‌های ترانس که به طور طبیعی در لبنیات و گوشت وجود دارد، چربی‌های مصنوعی ترانس باعث ایجاد التهاب و افزایش خطر بیماری می‌شوند. علاوه بر پایین آوردن کلسترول HDL (خوب)، چربی‌های ترانس ممکن است در عملکرد سلول‌های اندوتلیال که در شریان‌های شما قرار دارد، اختلال ایجاد کند که این یک عامل خطر برای بیماری‌های قلبی است.</p>
      <p>مصرف چربی‌های ترانس مصنوعی با سطوح بالای نشانگرهای التهابی نیز مرتبط است.</p>
      <p>غذاهای پرچرب ترانس شامل سیب زمینی سرخ شده و سایر فست فودهای سرخ شده، برخی از انواع پاپ کورن‌های ماکروویوی، برخی مارگارین‌ها (کره‌های گیاهی)، کیک‌های بسته بندی شده و کلوچه‌ها، برخی شیرینی‌ها و کلیه غذاهای فرآوری شده‌ای هستند که روغن نباتی هیدروژنه جزئی را روی برچسب خود نوشته‌اند.</p>
      <p>
        <b>۳) روغن‌های گیاهی و دانه‌ای:</b>
      </p>
      <p>بعضی از دانشمندان بر این باورند که برخی روغن‌های گیاهی مانند روغن سویا به دلیل دارا بودن مقدار زیاد اسید چرب امگا ۶ باعث التهاب می‌شوند. اگر چه اسید چرب امگا ۶ در رژیم‌های غذایی مورد نیاز است اما افراد به طور معمول بیش از حد نیاز آن‌ را مصرف می‌کنند.</p>
      <p>متخصصان بهداشتی توصیه می‌کنند که غذاهای غنی از امگا ۳ مانند ماهی‌های چرب را بخورید تا نسبت امگا ۶ به امگا ۳ را بهبود بخشیده و از مزایای ضد التهابی امگا ۳ استفاده کنید. با این حال، شواهد مبنی بر تاثیر میزان زیاد مصرف اسیدهای چرب امگا ۶ بر بروز التهاب در انسان در حال حاضر محدود است و به تحقیقات بیشتری در این زمینه نیاز است.</p>
      <p>روغن‌های گیاهی و دانه‌ای، به عنوان روغن‌های پخت و پز استفاده می‌شوند و ماده اصلی بسیاری از غذاهای فرآوری شده هستند و استفاده از آن‌ها باید در مقادیر کنترل‌شده صورت گیرد.</p>
      <p>
        <b>۴) کربوهیدرات‌های تصفیه شده:</b>
      </p>
      <p>کربوهیدرات‌ها ممکن است منجر به مشکلات بسیاری شوند اما همه آن‌ها نیز مشکل‌ساز نیستند. مصرف کربوهیدرات تصفیه شده ممکن است منجر به ایجاد التهاب شود.</p>
      <p>کربوهیدرات‌های تصفیه شده بیشتر فیبرهای خود را حذف کرده‌اند. فیبر باعث تقویت احساس سیری و کنترل قند خون شده و باکتری‌های مفید موجود در روده شما را تغذیه می‌کند.</p>
      <p>محققان اعلام کرده‌اند که کربوهیدرات‌های تصفیه شده در رژیم غذایی مدرن ممکن است رشد باکتری‌های التهابی روده را تحریک کنند که این موضوع می‌تواند خطر چاقی و بیماری التهابی روده را افزایش دهد.</p>
      <p>کربوهیدرات‌های تصفیه شده دارای شاخص گلیسمی بالاتر (GI) نسبت به نمونه‌های فرآوری نشده هستند. غذاهای حاوی GI بالا قند خون را با سرعت بیشتری نسبت به غذاهای حاوی GI پایین افزایش می‌دهند.</p>
      <p>کربوهیدرات‌های تصفیه شده در آب‌نبات‌ها، نان، ماکارونی، شیرینی، برخی غلات‌، کلوچه، کیک‌، نوشابه‌های شیرین شده با قند و تمام غذاهای فرآوری شده حاوی قند یا آرد اضافه شده یافت می‌شوند.</p>
      <p>به طور خلاصه می‌توان گفت کربوهیدرات‌های غیرفرآوری شده همراه با فیبر سالم هستند اما کربوهیدرات‌های تصفیه شده سطح قند خون را بالا برده و التهاب را تقویت می‌کنند که ممکن است منجر به بیماری شود.</p>
      <p>
        <b>۵) الکل:</b>
      </p>
      <p>مصرف الکل می‌تواند منجر به ایجاد مشکلات جدی در سلامت افراد شود. افرادی که الکل مصرف می‌کنند ممکن است با سموم باکتریایی که از روده بزرگ خارج و به بدن داخل می‌شوند، دچار مشکل شوند. این وضعیت که اغلب به آن "روده نشتی" گفته می‌شود، می‌تواند التهاب گسترده را به دنبال داشته باشد که منجر به آسیب دیدن اعضای بدن می‌شود.</p>
      <p>
        <b>۶) گوشت فرآوری شده:</b>
      </p>
      <p>مصرف گوشت فرآوری شده با افزایش خطر ابتلا به بیماری‌های قلبی، دیابت و سرطان معده و روده بزرگ همراه است. انواع متداول گوشت فرآوری شده شامل کالباس، بیکن، ژامبون، گوشت دودی و تند گاو است.</p>
      <p>گوشت فرآوری شده محصولات نهایی پیشرفته گلیکاسیون (AGEs) بیشتری نسبت به گوشت‌های دیگر دارد. AGEs با پختن گوشت و برخی غذاهای دیگر در دماهای بالا تشکیل می‌شود و ثابت شده که باعث ایجاد التهاب می‌شود.</p>
      <p>از بین تمام بیماری‌های مرتبط با مصرف گوشت فرآوری شده، ارتباط آن با سرطان روده شناخته‌ترین مورد است. اگرچه عوامل بسیاری در بروز سرطان روده بزرگ نقش دارند اما یک مکانیسم پاسخ التهابی سلول‌های روده بزرگ به گوشت فرآوری شده است.</p>
    </article>
  </body>
</html>