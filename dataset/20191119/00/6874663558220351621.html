<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774061,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="למרות העלאת המחירים: הכנסות יפאורה עלו ב-3% בלבד, הרווח ללא שינוי"/>
    <meta property="og:description" content="טרנד הבריאות ועלייה בהוצאות השיווק - לאחר סיום הסכסוך העסקי עם שופרסל - פגעו בתוצאות חברת המשקאות הממותקים; ההכנסות הסתכמו ב-2.82 מיליון שקל, הרווח ב-40.8 מיליון שקל"/>
  </head>
  <body>
    <article>
      <h1>למרות העלאת המחירים: הכנסות יפאורה עלו ב-3% בלבד, הרווח ללא שינוי</h1>
      <h2>טרנד הבריאות ועלייה בהוצאות השיווק - לאחר סיום הסכסוך העסקי עם שופרסל - פגעו בתוצאות חברת המשקאות הממותקים; ההכנסות הסתכמו ב-2.82 מיליון שקל, הרווח ב-40.8 מיליון שקל</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">נורית קדוש</a></address>
      <p>עליות המחירים שביצעה בסוף 2018, כמו גם תום הסכסוך העסקי עם שופרסל, סייעו ליפאורה לחתום את הרבעון השלישי בעלייה של 3% במכירות: חברת המשקאות שבבעלות <a href="https://www.calcalist.co.il/stocks/home/0,7340,L-3959-621011,00.html?quote=%D7%A7%D7%A8%D7%95%D7%A8">קרור</a> הציבורית רשמה ברבעון הכנסות של 282 מיליון שקל. בה בעת,  מדובר בנתון לא מלהיב, כשלוקחים בחשבון שהחל מינואר נכנסה לתוקף העלאה של 4% במחירי המוצרים של החברה. </p>
      <p>בנוסף, עלייה של 13% בהוצאות המכירה והשיווק ועלייה בהוצאות המימון (בשל יישום תקן IFRS16), לא איפשרו לצמיחה לבוא לידי ביטוי בשורת הרווח הנקי, שעמד על 40.8 מיליון שקל, בדומה לרבעון המקביל.</p>
      <p>מדוחות כלל משקאות (שבשליטת כלל תעשיות של לן בלווטניק), המחזיקה 30.45% ביפאורה, עולה כי העלאת המחירים העלתה את הרווח הגולמי של החברה ב- 6.6% ואת שיעור הרווחיות הגולמית הגבוה של החברה מ-45% ברבעון המקביל ל-46% ברבעון המדווח. החברה שמרה על שיעור של 19% רווחיות תפעולית, בדומה לתקופה המקבילה אשתקד - זאת למרות עלייה בהוצאות המכירה והשיווק ל- 26% מהמכירות לעומת 23% בתקופה המקבילה אשתקד. צמצום בהוצאות ההנהלה סייע לרשום את השיפור האמור ברווחיות.</p>
      <p>חלק מהעלייה בהוצאות המכירה והשיווק נובע ככל הנראה מהסדר תנאי הסחר מול שופרסל, בכדי לשוב למדפי הרשת. שופרסל הורידה בתחילת השנה את מוצרי החברה ובעיקר משקאות קריסטל ו-RC קולה ממדפי רשת 'יש חסד' החרדית שבבעלותה, בשל מחלוקת הנוגעלת לתנאי הסחר לרשת - זו רצתה בנתח מהעלאת המחיר שביצעה יפאורה. הסכסוך שנמשך כ-4 חודשים גרר ירידה מהותית במכירות של יפאורה, נתח השוק שלה ירד מכ-2% לפני הסכסוך לכ-1.4% בשיאו. מאז חזרו מוצרי החברה למדפים ונתח השוק חזר לרמות דומות לאלו של השנה שעברה.</p>
      <p>לצד הסכסוך העסקי עם שופרסל נפגעה יפאורה מהתנועה לכיוון אוכל ומשקאות בריאים, שגורמת לצמצום צריכת משקאות ממותקים. גם התארכות החודש שעבר לא תרם למכירות. את ההשפעה ניתן לראות בנתוני החברה בסיכום תשעת החודשים הראשונים של 2019 - בהם ירדו מכירותיה ב- 4% ל-715 מיליון שקל. הירידה נרשמה על אף העלאת המחירים שביצעה החברה. הרווח הנקי של החברה ב-9 החודשים הראשונים ירד ב-6.8% והסתכם ב-82 מיליון שקל.</p>
      <figure>
        <img src="https://images1.calcalist.co.il/PicServer2/20122005/291226/1-L.jpg"/>
        <figcaption>מיץ פז מבית יפאורה <br/>צילום מסך: אתר היצרן</figcaption>
      </figure>
    </article>
  </body>
</html>