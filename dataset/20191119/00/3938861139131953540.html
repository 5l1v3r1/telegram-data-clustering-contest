<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/health-newspaper/_kistochku-na-nozi-ne-mozhna-vidalyati/938755"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:35:00+00:00"/>
    <meta property="og:title" content="Кісточку на нозі не можна видаляти"/>
    <meta property="og:description" content="&amp;mdash; 40 років мучилася, доки не наважилася на операцію. Нарешті не соромно на ноги дивитися, &amp;mdash; каже черкащанка 60-річна Наталія Осташова. У міській лікарні №3 їй оперували кісточки на ногах. &amp;mdash;&amp;ensp;Почали рости у 20 років, &amp;mdash; згадує. &amp;mdash; Як була молодша, не зважала. ..."/>
  </head>
  <body>
    <article>
      <h1>Кісточку на нозі не можна видаляти</h1>
      <address><time datetime="2019-11-19T00:35:00+00:00">19 Nov 2019, 00:35</time> by <a rel="author">Любов КАРНАРУК</a></address>
      <figure>
        <img src="https://static2.gazeta.ua/img2/cache/gallery/938/938755_1_w_1200.jpg?v=0"/>
        <figcaption>Черкащанці Наталії Осташовій змінили форму стоп. Реабілітація триватиме майже місяць. Жінка носитиме спеціальне ­взуття<cite>Автор: ЛЮБОВ КАРНАРУК</cite></figcaption>
      </figure>
      <p>— 40 років мучилася, доки не наважилася на операцію. Нарешті не соромно на ноги дивитися, — каже черкащанка <b>60-річна Наталія Осташова</b>. У міській лікарні №3 їй оперували кісточки на ногах.</p>
      <p>— Почали рости у 20 років, — згадує. — Як була молодша, не зважала. Боліло тільки тоді, коли носила резинове взуття. Пробувала народні методи. Як попускало, закидала лікування. З роками кісточки так виперли, що великі пальці налізли на інші. Натирала мозолі. Взуття брала на розмір-два більше.</p>
      <p>Кісточки на ногах — це ознака хвороби всієї стопи. Великий палець змінюється, інші кістки пристосовуються. Передній відділ ноги перевантажується, стопа деформується.</p>
      <p>Спочатку людину непокоїть лише зовнішній вигляд. Згодом виникає біль у кісточках і підошві. Новоутворення твердіє, з'являються мозолі.</p>
      <p>Під час ходьби у здорової стопи найбільше навантаження припадає на великий палець і мізинець. У викривленої — на середні.</p>
      <p>— Із віком м'язи стопи слабнуть, — говорить <b>36-річний Віталій Григор</b>'<b>єв</b>, ортопед-травматолог із Черкас. Він оперував Наталію Осташову. — Знижується здатність утримувати кістки в правильному положенні. Коли стопа сильно деформувалася, допоможе тільки операція.</p>
      <p>Наталії Осташовій змінили форму стопи, зменшили її. На четвертий день виписали з лікарні. Реабілітація триватиме майже місяць. У цей час носитиме спеціальне взуття — ходунки. У них нога ступає лише на п'яти. Так пальці не навантажуються.</p>
      <p>— Просто видалити кісточку не можна, бо деформація погіршиться, — каже Віталій Григор'єв. — Варто оперувати обидві ноги одразу, виправляти всі пальці й сухожилля. Реабілітація може тривати до трьох місяців.</p>
      <p>Кісточка на нозі найпоширеніша в жінок з єгипетською формою стопи, коли великий палець — найдовший. Перші прояви патології видно замолоду.</p>
      <p>При кісточках на ногах уникають тісного взуття та підборів.</p>
    </article>
  </body>
</html>