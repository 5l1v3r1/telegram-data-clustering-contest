<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-international-23499570-ministrul-energiei-ucrainean-considera-oferta-rusiei-privind-gazul-inacceptabila.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T00:59:00+00:00"/>
    <meta property="og:title" content="Ucraina: Ministrul energiei consideră oferta Rusiei privind gazul inacceptabilă / În joc sunt 3 miliarde de dolari"/>
    <meta property="og:description" content="Oferta Rusiei de a extinde actualul contract privind gazul, sau semnarea unui nou contract cu durata de un an, este de neacceptat, a afirmat, pentru Interfax, ministrul energiei ucrainean Oleksiy"/>
  </head>
  <body>
    <article>
      <h1>Ucraina: Ministrul energiei consideră oferta Rusiei privind gazul inacceptabilă / În joc sunt 3 miliarde de dolari</h1>
      <address><time datetime="2019-11-19T00:59:00+00:00">19 Nov 2019, 00:59</time> by <a rel="author">Andrei Stan</a></address>
      <p><b>Oferta Rusiei de a extinde actualul contract privind gazul, sau semnarea unui nou contract cu durata de un an, este de neacceptat, a afirmat, pentru Interfax, ministrul energiei ucrainean Oleksiy Orzhel, potrivit Reuters.<br/></b><br/>"Propunerea primită este de neacceptat pentru Ucraina, având în vedere că ar trebui să abandonăm normele europene și să semnăm o înțelegere pe un an", a afirmat acesta pentru postul ucrainean ICTV.<br/><br/>În cursul zilei de luni, gigantul rus Gazprom a trimis o scrisoare formală Ucrainei, propunându-i fie să extindă actuala înțelegere, fie să semneze un nou acord pe un an, dar cu condiția ca ambele părți să renunțe la solicitările legale, ca o pre-condiție pentru înțelegere. <br/><br/>Ucraina intenționează să obțină de la Rusia o plată importantă pentru folosirea conductelor sale la transportul gazelor rusești spre Europa de anul viitor. <a href="https://www.caleaeuropeana.ro/ucraina-si-rusia-sunt-de-acord-in-principiu-ca-noul-contract-privind-tranzitul-de-gaze-catre-ue-sa-respecte-normele-energetice-europene/">În joc sunt</a> cele aproximativ 3 miliarde de dolari din taxele anuale pe care Ucraina le primește de la Rusia pentru transmiterea gazului către țările UE.<br/><br/>Comisia Europeană dorește să asigure un tranzit neîntrerupt de gaze din Rusia prin Ucraina și mai departe către UE. Contractul curent de tranzit între Naftogaz și Gazprom este valabil până la sfârșitul lunii decembrie 2019. În 2018, 40% din gazul furnizat de Rusia către UE a fost livrat în cadrul acestui contract.<br/><br/><b>Și compania poloneză de stat de distribuție a gazului a anunțat vineri că va înceta să mai importe gaze naturale de la compania rusească Gazprom, după ce contractul va expira în trei ani, dacă nu va reuși să obțină condiții comerciale mai bune, scrie <a href="https://apnews.com/036897eb1fb841cb9888ce6ff949cfb1">Associated Press.<br/></a></b><br/>Anunțul a fost făcut în contextul în care Polonia încearcă să-și reducă gradul de dependență față de resursele energetice rusești, pe care Moscova le-a folosit uneori ca unealtă politică. <br/><br/>Eforturile de a reduce această dependență includ încheierea unor contracte pe termen lung pentru livrări de gaz natural din SUA, Qatar sau alte țări, precum și dezvoltarea unei noi conducte împreună cu Norvegia, pentru a aduce resursele din Marea Nordului. De asemenea, Polonia are unele zăcăminte proprii.</p>
    </article>
  </body>
</html>