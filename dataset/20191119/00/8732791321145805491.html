<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://vogue.ua/ua/article/vogueman/stil/timoti-shalame-stal-samym-vliyatelnym-muzhchinoy-v-mode.html"/>
    <meta property="og:site_name" content="Vogue UA"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Тімоті Шаламе визнали найвпливовішим чоловіком у моді"/>
    <meta property="og:description" content="Згідно з індексом Lyst Year in Fashion, Тімоті Шаламе – найвпливовіший чоловік у моді."/>
  </head>
  <body>
    <article>
      <h1>Тімоті Шаламе визнали найвпливовішим чоловіком у моді</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Згідно з індексом Year in Fashion від Lyst, Тімоті Шаламе – найвпливовіший чоловік у моді. Річний звіт Lyst зіставляє пошукові запити, активність у соціальних мережах, продажі та новини, рейтинги дизайнерів, брендів і світових зірок, щоб отримати уявлення про головні тенденції року. Згідно зі звітом за 2019 рік, Шаламе також став другою найвпливовішою знаменитістю. Перше місце зайняла Меган Маркл, а за нею до топ-10 увійшли: Зендая, Біллі Айліш, Карді Бі, Кайлі Дженнер, Ліса з Black Pink, Ліззі, <a href="http://vogue.ua/ua/article/fashion/persona/4-dnya-12-chemodanov-20-obraz-billi-porter-geroy-nedeli-mody-v-londone.html">Біллі Портер</a> і, звісно ж, Гаррі Стайлс.</p>
      <figure>
        <img src="https://vogue.ua/media/cache/resolve/inline_990x/uploads/article-inline/8b2/b26/cc7/5dd3cc7b268b2.jpeg"/>
        <figcaption>Тімоті Шаламе в Haider Ackermann на Венеційському кінофестивалі</figcaption>
      </figure>
      <p>Що ж зробило актора таким затребуваним у модній індустрії? Відповідь: відкритість до експериментів. Від нестандартних комбінацій речей до вибору нових брендів, як-от <a href="https://vogue.ua/article/fashion/brend/chto-nuzhno-znat-o-pervoy-kollekcii-brenda-sterlinga-rubi-s-r-studio-la-ca.html">S.R. Studio LA. CA</a>. Також кажуть, що Шаламе не користується послугами стиліста і вибирає кожен образ для червоної доріжки самотужки. Цікаво, що вихід Шаламе в блискучому чорному худі Louis Vuitton на прем'єрі <a href="http://vogue.ua/ua/article/culture/kino/timoti-shalame-v-treylere-filma-korol.html">фільму «Король»</a> збільшив пошук чоловічих толстовок на 192%. Ще більше вражає те, що ансамблі актора для Венеційського кінофестивалю авторства Haider Ackermann привели до того, що пошуковий запит дизайнера виріс на 806%. Жодна інша знаменитість, за якою стежить Lyst, навіть Меган Маркл, не викликала такого великого інтересу до дизайнерів цього року. </p>
      <related>
        <h4>Читайте також:</h4>
        <a href="https://vogue.ua/ua/article/culture/kino/krasivyy-malchik-zalog-uspeha-timoti-shalame.html"/>
        <a href="https://vogue.ua/ua/article/vogueman/stil/timoti-shalame-i-ego-10-neskuchnyh-kostyumov.html"/>
      </related>
    </article>
  </body>
</html>