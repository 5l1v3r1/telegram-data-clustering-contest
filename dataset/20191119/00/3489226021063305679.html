<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/xongk-kongk-100-diadhlwtes-sto-polytexneio-astynomikh-bia-kai-syllhpseis"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Χονγκ Κονγκ: 100 διαδηλωτές στο Πολυτεχνείο - Αστυνομική βία και συλλήψεις"/>
    <meta property="og:description" content="Δεκάδες διαδηλωτές παραμένουν για τρίτη ημέρα κλεισμένοι στην Πολυτεχνική Σχολή του Χονγκ Κονγκ μετά την εντυπωσιακή απόδραση χθες Δευτέρα το βράδυ πολλών συντρόφων τους, την ώρα που το Πεκίνο επανέλαβε ότι δεν θα επιτρέψει να βυθιστεί στο χάος η πρώην βρετανική αποικία."/>
  </head>
  <body>
    <article>
      <h1>Χονγκ Κονγκ: 100 διαδηλωτές στο Πολυτεχνείο - Αστυνομική βία και συλλήψεις</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Δεκάδες διαδηλωτές παραμένουν για τρίτη ημέρα κλεισμένοι στην Πολυτεχνική Σχολή του Χονγκ Κονγκ μετά την εντυπωσιακή απόδραση χθες Δευτέρα το βράδυ πολλών συντρόφων τους, την ώρα που το Πεκίνο επανέλαβε ότι δεν θα επιτρέψει να βυθιστεί στο χάος η πρώην βρετανική αποικία.</h4>
      <p>Η κατάληψη του Πολυτεχνείου αποτελεί την πιο μακροχρόνια και βίαιη αντιπαράθεση μεταξύ της αστυνομίας και των διαδηλωτών από την έναρξη των αντικυβερνητικών κινητοποιήσεων στο Χονγκ Κονγκ τον Ιούνιο.</p>
      <h3>Αστυνομική πολιορκία</h3>
      <p>Πολιορκημένοι από την Κυριακή από<b> αστυνομικούς που συλλαμβάνουν </b>όλους όσοι προσπαθούν να διαφύγουν από το Πολυτεχνείο που βρίσκεται στη χερσόνησο Κοουλούν, κάποιοι διαδηλωτές κατάφεραν το βράδυ να διαφύγουν κατεβαίνοντας με σκοινιά από πεζογέφυρα σε δρόμο στον οποίο τους περίμεναν μοτοσικλετιστές, οι οποίοι τους απομάκρυναν με ασφάλεια από την περιοχή.</p>
      <p>Από την πλευρά της η επικεφαλής της κυβέρνησης του Χονγκ Κονγκ, η Κάρι Λαμ, εκτίμησε σήμερα ότι περίπου<b> 100 διαδηλωτές</b> παραμένουν στο Πολυτεχνείο.</p>
      <p>Μιλώντας για πρώτη φορά από την έναρξη της πολιορκίας στο πανεπιστημιακό ίδρυμα η Λαμ σημείωσε ότι περίπου 100 διαδηλωτές παραμένουν εκεί, ενώ άλλοι 600 που ήταν κλεισμένοι στο Πολυτεχνείο <b>έχουν παραδοθεί στην αστυνομία</b>.</p>
      <p>Μεταξύ όσων παραδόθηκαν είναι και 200 ανήλικοι στους οποίους επετράπη να επιστρέψουν στα σπίτια τους αφού τους έγινε έλεγχος. Η Λαμ όμως τόνισε ότι η αστυνομία έχει κρατήσει τους αριθμούς ταυτότητάς τους και δεν αποκλείεται στο μέλλον να τους ασκηθούν διώξεις.</p>
      <p>Σύμφωνα με τη Λαμ, η κυβέρνηση του Χονγκ Κονγκ αναζητεί μία «ειρηνική λύση» στην αντιπαράθεση αυτή, υπογραμμίζοντας ότι η αστυνομία επιθυμεί μια ανθρώπινη λύση, ενώ ζήτησε από όσους βρίσκονται ακόμη μέσα στο πανεπιστήμιο να παραδοθούν.</p>
      <p>«Ο στόχος αυτός μπορεί να επιτευχθεί μόνο με την πλήρη συνεργασία των διαδηλωτών και βέβαια οι ταραξίες πρέπει να σταματήσουν τις βίαιες ενέργειες, να παραδώσουν τα όπλα και να βγουν ειρηνικά (από το Πολυτεχνείο) ακολουθώντας τις εντολές της αστυνομίας», επεσήμανε.</p>
      <p>ΑΠΕ-ΜΠΕ</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>