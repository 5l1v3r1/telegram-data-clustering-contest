<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10723--sinner-stoupa-na-vysluni-dalsim-triumfem-navazal-na-berdycha-ci-gasqueta"/>
    <meta property="og:site_name" content="Tenisový svět"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Sinner stoupá na výsluní. Dalším triumfem navázal na Berdycha či Gasqueta"/>
    <meta property="og:description" content="Mužská tenisová sezóna pomalu končí a už nyní existuje mnoho důvodů, proč se těšit na tu další. V jubilejním roce 2020, ozdobeném olympijskými hrami, se dá očekávat nejen útok nové generace na grandslamový titul, ale i další postup nejmladších nadějí v žebříčku. Jednou z nich je osmnáctiletý Jannik Sinner."/>
  </head>
  <body>
    <article>
      <h1>Sinner stoupá na výsluní. Dalším triumfem navázal na Berdycha či Gasqueta</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Mužská tenisová sezóna pomalu končí a už nyní existuje mnoho důvodů, proč se těšit na tu další. V jubilejním roce 2020, ozdobeném olympijskými hrami, se dá očekávat nejen útok nové generace na grandslamový titul, ale i další postup nejmladších nadějí v žebříčku. Jednou z nich je osmnáctiletý Jannik Sinner.</b>
      </p>
      <p>Zakončit sezónu dvěma tituly je unikát, který se povede málokomu. Osmnáctiletý Ital Jannik Sinner se může právě tímto úspěchem pochlubit, jelikož k trofeji z Next Gen ATP Finals přidal v neděli ještě titul z halového challengeru v Ortisei.</p>
      <p>Ital na posledním klání, jehož se v tomto roce zúčastnil, neztratil ani set a suverénně si dokráčel pro šestý letošní titul. Dva z nich vybojoval na ITF turnajích s dotací 25 tisíc dolarů, tři na challengerech základní kategorie 80 (tolik bodů získá vítěz) a jeden na již zmíněném Next Gen ATP Finals.</p>
      <p>Ke všem turnajovým vavřínům přidal ještě finále z ostravského challengeru a účast v semifinále ATP podniku v Antverpách. Svými výkony si vysloužil posun na 78. příčku, přitom rok začínal až v šesté stovce světového pořadí.</p>
      <p>„Byl to dlouhý rok s mnoha zápasy. Jsem šťastný, že teď budu mít volno. Už se ale těším na přípravu na další sezónu,“ uvedl po skvělém zakončení roku Sinner.</p>
      <figure>
        <iframe src="https://www.youtube.com/embed/lCSxrE2Z_Do" width="640" height="360" data-service="Youtube" scrolling="no"/>
      </figure>
      <p>Osmnáct let a tři měsíce „starý“ Ital se se svými challengerovými tituly zařadil k Richardu Gasquetovi, Tomáši Berdychovi a Mariu Ančičovi, kteří <a href="https://www.atptour.com/en/news/sinner-2019-ortisei-challenger-title">jsou dle oficiálního webu ATP</a> nejmladšími tenisty, již za kalendářní rok vybojovali trio titulů z challengerů.</p>
      <p>Suverénně nejmladším byl v roce 2003 přesně sedmnáctiletý Gasquet, Sinner okupuje druhou příčku. Třetí je Ančič (18 let, 7 měsíců) a čtvrtý Berdych (18 let, 9 měsíců), jenž v roce 2004 triumfoval ve francouzském Besanconu (hala) a německých městech Weiden a Braunschweig (obě antuka).</p>
      <p>Jeden ze skokanů roku Sinner se v následující sezóně pokusí navázat na slavné tenisové kolegy i na ATP kláních a grandslamech. Na turnajích velké čtyřky má díky svému žebříčku jistou účast v hlavní soutěži, kde by mohl být postrachem favoritů.</p>
      <figure>
        <iframe data-src="https://twitter.com/nextgenfinals/status/1196376981119676416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <footer>Marek Bartošík, foto: Twitter – Next Gen ATP Finals</footer>
      <related>
        <h4>přečtěte si také</h4>
        <a href="https://www.tenisovysvet.cz/article/detail/10664--italsky-sok-divoka-karta-dobyla-next-gen"/>
        <a href="https://www.tenisovysvet.cz/article/detail/9339--federer-trenoval-s-finalistou-ostravskeho-challengeru-nezapomenutelny-zazitek-zasl-kouc-piatti"/>
      </related>
    </article>
  </body>
</html>