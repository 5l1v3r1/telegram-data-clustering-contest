<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3774031,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מאפיית אנג'ל מוכרת למאפיית שפיצר את פעילות ייצור העוגות והמאפים"/>
    <meta property="og:description" content="כפי שנחשף בכלכליסט, שפיצר תרכוש ב-12.36 מיליון שקל את הפעילות והציוד של המפעל בו יש לאנג'ל הסכם שכירות עד 2028; כחלק מההסכם, שפיצר תייצר את מוצרי אנג'ל ותשלם לה תמלוגים עבור הסכמי הייצור שיש לה עם רשתות מזון, שגם יועברו לשפיצר"/>
  </head>
  <body>
    <article>
      <h1>מאפיית אנג'ל מוכרת למאפיית שפיצר את פעילות ייצור העוגות והמאפים</h1>
      <h2>כפי שנחשף בכלכליסט, שפיצר תרכוש ב-12.36 מיליון שקל את הפעילות והציוד של המפעל בו יש לאנג'ל הסכם שכירות עד 2028; כחלק מההסכם, שפיצר תייצר את מוצרי אנג'ל ותשלם לה תמלוגים עבור הסכמי הייצור שיש לה עם רשתות מזון, שגם יועברו לשפיצר</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">נורית קדוש</a></address>
      <p>מכירת פעילות העוגות והמאפים של מאפיות אנג'ל למאפיית שפיצר יוצאת לדרך, <a href="https://www.calcalist.co.il/marketing/articles/0,7340,L-3769600,00.html">כפי שנחשף בכלכליסט</a>.  </p>
      <p>הצדדים חתמו על הסכם לפיו תרכוש שפיצר את פעילות ייצור העוגות, הציוד הרכוש הקבוע של המפעל בבית שמש בו יש לאנג'ל הסכם שכירות עד 2028 - שכולל תנורים לאפיית עוגות, מערבלי מזון, קווי ייצור ומלאי חומרי גלם, עבור 12.36 מיליון שקל.</p>
      <p>התשלום יועבר בחלקים, כש-2.4 מיליון שקל יועברו עם קבלת אישור רשות התחרות והיתרה ב-120 תשלומים שווים בסך 83 אלף שקל כל אחד.</p>
      <figure>
        <img src="https://images1.calcalist.co.il/PicServer2/20122005/511480/1L.jpg"/>
        <figcaption>מאפיית אנג'ל בירושלים</figcaption>
      </figure>
      <p>בנוסף, חתמו הצדדים על הסכם לפיו שפיצר תייצר לאנג'ל מוצרים שכיום היא מייצרת בעצמה. בנוסף, אנג'ל תעביר הסכמי ייצור שיש לה לרשתות מזון לידי שפיצר, שתשלם לה תמלוגים על מכירות אלו.</p>
      <p>פעילות העוגות של אנג'ל מייצרת לה הפסד מתמשך, ובדו"חותיה למחצית הראשונה השנה ציינה החברה כי היא בוחנת דרכי פעולה חלופיות בתחום העוגות.</p>
      <figure>
        <img src="https://images1.calcalist.co.il/PicServer2/20122005/511472/123L.jpg"/>
        <figcaption>ירון אנג'ל <br/>צילום: תומי הרפז</figcaption>
      </figure>
      <p>פעילות זו הסבה לאנג'ל הפסד תפעולי של 6.4 מיליון שקל, על מכירות של 15 מיליון שקל. הפסד זה מתווסף להפסד תפעולי של 10.6 מיליון שקל בשנת 2018, אז הסתכמו מכירות התחום ב־34 מיליון שקל, ולהפסד תפעולי של 7.6 מיליון שקל ב־2017. ההכנסות מהעוגות ירדו בשנים האחרונות: ב־2018 הן צנחו ב־20%, וב־2017 צנחו ב־17%.</p>
      <p>חברת המגדנייה של שפיצר, בבעלותו של יהודה שפיצר, בנו של מייסד החברה, פועלת ממפעל ברמת גן ומייצרת מאפים הנחשבים איכותיים, המשווקים למגוון רחב של חנויות ובתי עסק.</p>
      <p>החברה, שמכירותיה מוערכות בשוק ב־15 מיליון שקל בשנה, נערכה בשנה החולפת להעתיק את מפעלה לפתח תקווה ואף שכרה שטח, אלא שרכישת אנג'ל תאפשר לה לסגת מהתוכנית ולהעתיק את פעילותה למפעל בבית שמש.</p>
    </article>
  </body>
</html>