<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461730/%E0%A6%AF%E0%A7%81%E0%A6%AC%E0%A6%B2%E0%A7%80%E0%A6%97%E0%A7%87%E0%A6%B0-%E0%A6%AC%E0%A7%9F%E0%A6%B8%E0%A6%B8%E0%A7%80%E0%A6%AE%E0%A6%BE-%E0%A6%95%E0%A6%AE%E0%A6%BE%E0%A6%A8%E0%A7%8B%E0%A6%B0-%E0%A6%95%E0%A7%8B%E0%A6%A8-%E0%A6%B8%E0%A7%81%E0%A6%AF%E0%A7%8B%E0%A6%97-%E0%A6%A8%E0%A7%87%E0%A6%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="যুবলীগের বয়সসীমা কমানোর কোন সুযোগ নেই ॥ নানক"/>
    <meta property="og:description" content="বিশেষ প্রতিনিধি ॥ আওয়ামী লীগের যুগ্ম সাধারণ সম্পাদক ও যুবলীগের সাবেক চেয়ারম্যান এ্যাডভোকেট জাহাঙ্গীর কবির নানক বলেছেন, প্রধানমন্ত্রী শেখ হাসিনা সত্যিকার যুবকদের কাছে যুব সংগঠনটি রাখার জন্য এবং যুব নেতৃত্বকে যুব প্রতিনিধিত্ব করার জন্যই যুবলীগের বয়সসীমা ৫৫ বছর নির্ধারণ করেছেন। আমরা মনে করি, এটি অত্যন্ত ..."/>
  </head>
  <body>
    <article>
      <h1>যুবলীগের বয়সসীমা কমানোর কোন সুযোগ নেই ॥ নানক</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>বিশেষ প্রতিনিধি ॥ আওয়ামী লীগের যুগ্ম সাধারণ সম্পাদক ও যুবলীগের সাবেক চেয়ারম্যান এ্যাডভোকেট জাহাঙ্গীর কবির নানক বলেছেন, প্রধানমন্ত্রী শেখ হাসিনা সত্যিকার যুবকদের কাছে যুব সংগঠনটি রাখার জন্য এবং যুব নেতৃত্বকে যুব প্রতিনিধিত্ব করার জন্যই যুবলীগের বয়সসীমা ৫৫ বছর নির্ধারণ করেছেন। আমরা মনে করি, এটি অত্যন্ত সঠিক কাজ নেত্রী করেছেন। এই বয়সসীমা কমানোর কোন সুযোগ নেই।</p>
      <p>সোমবার রাজধানীর ঐতিহাসিক সোহরাওয়ার্দী উদ্যানে যুবলীগের সপ্তম কংগ্রেসের প্রস্তুতি উপলক্ষে মঞ্চ পরিদর্শনে এসে সাংবাদিকদের প্রশ্নের জবাবে তিনি এসব কথা বলেন। তিনি জানান, যুবলীগ এবারের ৭ম কংগ্রেসকে সামনে রেখে নতুন আঙ্গিকে পদ্মা সেতুর অবয়বে মূল মঞ্চ তৈরি করছেন। মঞ্চটি দূর থেকে দেখলে মনে হবে পদ্মা সেতুর ওপর বসে আছেন প্রধানমন্ত্রী শেখ হাসিনা। জাহাঙ্গীর কবির নানক বলেন, যুবলীগের ৭ম কংগ্রেসকে ঘিরে আয়োজন সম্পন্ন হচ্ছে। সারাদেশের লাখো যুব সমাজ এই কংগ্রেসে যোগদান করবে। মূল মঞ্চটি ঠিক রেখে কৃষক লীগ যখন সম্মেলন করেছে, তখন তারা তাদের আঙ্গিকে মঞ্চ সাজিয়েছেন। এমনিভাবে শ্রমিক লীগ ও স্বেচ্ছাসেবক লীগও তাদের মতো করে মঞ্চ সাজিয়েছেন। যুবলীগও মূল মঞ্চ ঠিক রেখে সাজাচ্ছেন। জানতে পেরেছি, যুবলীগ এবার নতুন আঙ্গীকে মঞ্চ তৈরি করছে। সেই মঞ্চটি হবে পদ্মা সেতুর ওপরে বসে আছেন, এমন অবয়ব ও আবহ থাকবে।</p>
      <p>এ সময় আওয়ামী লীগের কেন্দ্রীয় কার্যনির্বাহী সদস্য ও যুবলীগের সাবেক সাধারণ সম্পাদক মির্জা আজম এমপি, যুবলীগের সম্মেলন প্রস্তুত কমিটির সদস্য সচিব হারুনুর রশিদসহ কেন্দ্রীয় নেতারা উপস্থিত ছিলেন।</p>
    </article>
  </body>
</html>