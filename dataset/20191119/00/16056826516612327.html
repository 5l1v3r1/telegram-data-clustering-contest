<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199913"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="লিবিয়ায় বিমান হামলায় বাংলাদেশিসহ নিহত ৭"/>
    <meta property="og:description" content="লিবিয়ায় বিমান হামলায় পাঁচ বাংলাদেশিসহ অন্তত সাত জন নিহত হয়েছেন। সোমবার রাজধানী ত্রিপোলির এক বিস্কুট কারখানায় এই হামলা হয়। এতে আহত হয়েছেন আরো ১৫ জন। এদের বেশিরভাগই  আফ্রিকান দেশ নাইজার এবং বাংলাদেশের নাগরিক। লিবিয়ান ন্যাশনাল আর্মির প্রধান (এলএনএ) খলিফা হাফতার নেতৃত্বাধীন মিলিশিয়া বাহিনী এই হামলা চালিয়েছে। দেশটির স্বাস্থ্য মন্ত্রণালয়ের বরাত দিয়ে এ খবর দিয়েছে বার্তা সংস্থা এপি। ত্রিপোলি-ভিত্তিক স্বাস্থ্য মন্ত্রণালয় এপিকে জানিয়েছে, সোমবার রাজধানীর ওয়াদি এল রাবি এলাকায় অবস্থিত কারখানাটিতে হামলা চালানো হয়। স্বাস্থ্য মন্ত্রণালয়ের মুখপাত্র মালেক মার্সেত বলেন, নিহতদের মধ্যে পাঁচজন বাংলাদেশি ও দুই জন লিবীয় রয়েছেন। অনলাইনে ছড়িয়ে পড়া ভিডিওতে দেখা যায়, পায়ে আঘাত পাওয়া কয়েকজনকে ব্যান্ডেজ পরিয়ে স্ট্রেচারে করে এম্বুলেন্সে তোলা হচ্ছে। প্রসঙ্গত, চলতি বছরের এপ্রিল থেকে হাফতার নেতৃত্বাধীন মিলিশিয়াদের সঙ্গে লিবিয়া সরকারের সংঘাত চলছে।এদিকে, ত্রিপোলিতে নিযুক্ত বাংলাদেশের রাষ্ট্রদূত শেখ সিকান্দার আলী রাতে মানবজমিনকে জানান, সকালে ঘটনা জানার পর পরই দূতাবাসের টিম স্থানীয় তাজুরা হাসপাতালে যায়। যেখানে লাশগুলো রাখা হয়েছিল। ওই লাশ দেখে একজন…"/>
  </head>
  <body>
    <article>
      <h1>লিবিয়ায় বিমান হামলায় বাংলাদেশিসহ নিহত ৭</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">মানবজমিন ডেস্ক</a></address>
      <p>লিবিয়ায় বিমান হামলায় পাঁচ বাংলাদেশিসহ অন্তত সাত জন নিহত হয়েছেন। সোমবার রাজধানী ত্রিপোলির এক বিস্কুট কারখানায় এই হামলা হয়। এতে আহত হয়েছেন আরো ১৫ জন। এদের বেশিরভাগই  আফ্রিকান দেশ নাইজার এবং বাংলাদেশের নাগরিক। লিবিয়ান ন্যাশনাল আর্মির প্রধান (এলএনএ) খলিফা হাফতার নেতৃত্বাধীন মিলিশিয়া বাহিনী এই হামলা চালিয়েছে। দেশটির স্বাস্থ্য মন্ত্রণালয়ের বরাত দিয়ে এ খবর দিয়েছে বার্তা সংস্থা এপি।</p>
      <p>ত্রিপোলি-ভিত্তিক স্বাস্থ্য মন্ত্রণালয় এপিকে জানিয়েছে, সোমবার রাজধানীর ওয়াদি এল রাবি এলাকায় অবস্থিত কারখানাটিতে হামলা চালানো হয়। স্বাস্থ্য মন্ত্রণালয়ের মুখপাত্র মালেক মার্সেত বলেন, নিহতদের মধ্যে পাঁচজন বাংলাদেশি ও দুই জন লিবীয় রয়েছেন।</p>
      <p>অনলাইনে ছড়িয়ে পড়া ভিডিওতে দেখা যায়, পায়ে আঘাত পাওয়া কয়েকজনকে ব্যান্ডেজ পরিয়ে স্ট্রেচারে করে এম্বুলেন্সে তোলা হচ্ছে। প্রসঙ্গত, চলতি বছরের এপ্রিল থেকে হাফতার নেতৃত্বাধীন মিলিশিয়াদের সঙ্গে লিবিয়া সরকারের সংঘাত চলছে।</p>
      <p>এদিকে, ত্রিপোলিতে নিযুক্ত বাংলাদেশের রাষ্ট্রদূত শেখ সিকান্দার আলী রাতে মানবজমিনকে জানান, সকালে ঘটনা জানার পর পরই দূতাবাসের টিম স্থানীয় তাজুরা হাসপাতালে যায়। যেখানে লাশগুলো রাখা হয়েছিল। ওই লাশ দেখে একজন বাংলাদেশিকে শনাক্ত করেছে দূতাবাস টিম। বাকিরা বিভিন্ন দেশের বলে নিশ্চিত হওয়া গেছে। রাষ্ট্রদূত জানান, ওই হাসপাতালে ১৫ জন বাংলাদেশি আহত অবস্থায় ছিলেন। তাদের প্রাথমিক চিকিৎসা দেয়ার পর ত্রিপোলির ৩টি হাসপাতালে উন্নত চিকিৎসার জন্য স্থানান্তর করেছে লিবীয় কর্তৃপক্ষ। দূতাবাস আহতদের চিকিৎসার ব্যাপারে নিয়মিত খোঁজ-খবর রাখছে।</p>
      <p>এই বিভাগের সর্বাধিক পঠিত</p>
    </article>
  </body>
</html>