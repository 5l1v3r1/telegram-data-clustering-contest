<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773981,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מתגייס למאמץ: שלמה רודב הפחית את דמי הניהול להם הוא זכאי ב־20%"/>
    <meta property="og:description" content="רודב מכהן כיו&quot;ר הדירקטוריון של בזק - החליף בתפקיד את בעל השליטה הקודם, שאול אלוביץ'; מלבד רודב, אין עוד מנהלים בכירים בקבוצת בזק שהפחיתו באופן וולונטרי את שכרם"/>
  </head>
  <body>
    <article>
      <h1>מתגייס למאמץ: שלמה רודב הפחית את דמי הניהול להם הוא זכאי ב־20%</h1>
      <h2>רודב מכהן כיו"ר הדירקטוריון של בזק - החליף בתפקיד את בעל השליטה הקודם, שאול אלוביץ'; מלבד רודב, אין עוד מנהלים בכירים בקבוצת בזק שהפחיתו באופן וולונטרי את שכרם</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">יניב רחימי</a></address>
      <p>על רקע ההפסדים הכבדים של <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a> בשנת 2019, שנובעים בעיקר מירידת השווי של פלאפון ומחיקת נכס המס הנדחה, ולנוכח גל הפיטורים הצפוי בקבוצה, יו"ר הדירקטוריון של בזק שלמה רודב, הודיע כבר במאי השנה על בקשתו להפחית ב־20% את דמי הניהול להם הוא זכאי מתוקף תפקידו. לבקשת רודב, הפחתת דמי הניהול תתבצע רטרואקטיבית, כלומר מתחילת 2019 ותסתיים בסופה.</p>
      <p>רודב מספק לבזק שירותי יו"ר דירקטוריון באמצעות חברה ישראלית לספנות והספקה בע"מ, שהוא מחזיק ב־50% ממניותיה. השותף של רודב בחברה הוא רוני גת. ספנות והספקה היא בעלת השליטה (62.5%) בחברת קרור הבורסאית שעוסקת בתחום ייצור ושיווק משקאות ומוצרי מזון באמצעות אחזקה בחברות יפ־אורה (70%) ותעשיות תפוגן (38%).</p>
      <figure>
        <img src="https://images1.calcalist.co.il/PicServer3/2019/01/22/879050/1NL.jpg"/>
        <figcaption>שלמה רודב</figcaption>
      </figure>
      <p>רודב מכהן כיו"ר הדירקטוריון של בזק, בהיקף של 75% משרה. בגין שירותיו, חברת ספנות והספקה זכאית לדמי ניהול של 3 מיליון שקל בשנה בתוספת מע"מ ולהחזר הוצאות שוטפות כנגד הצגת חשבוניות. רודב נכנס לתפקידו בסוף אפריל אשתקד. הוא החליף בתפקיד את בעל השליטה הקודם, שאול אלוביץ'. בתקופת כהונתו האחרונה אלוביץ' היה זכאי ל־3.5 מיליון שקל בגין כהונתו כיו"ר הדירקטוריון של בזק ושל החברות הבנות שלה בהיקף של 70% משרה, ובנוסף לכך ל־432 אלף שקל בשנה בגין שירותי הייעוץ השוטף.</p>
      <p>מלבד רודב, אין עוד מנהלים בכירים בקבוצת בזק שהפחיתו באופן וולונטרי את שכרם. הדירקטור עמי ברלב הודיעה בסוף יוני כי הוא מוותר על זכאותו לכל גמול המשולם לו בגין כהונתו בבזק, אולם כעבור שלושה חודשים הודיע כי הוא מבקש לשוב ולקבל את הגמול לו הוא זכאי כדירקטור.</p>
    </article>
  </body>
</html>