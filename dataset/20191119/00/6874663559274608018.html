<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774097,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מקורות פנתה ליועמ&quot;ש בדרישה לעצור את העלאת תעריף המים"/>
    <meta property="og:description" content="בחברת המים הלאומית טוענים כי מהלך שינוי התעריפים של רשות המים כולל הטמעת הסדר פשרה שנוי במחלוקת בנושא אגודות המים עמק הירדן: &quot;לא יעלה על הדעת לדון בשינוי כללי התעריפים על בסיס הסכם כספי בהיקפים אדירים, שחוקיותו מצויה בבחינה מעמיקה&quot;"/>
  </head>
  <body>
    <article>
      <h1>מקורות פנתה ליועמ"ש בדרישה לעצור את העלאת תעריף המים</h1>
      <h2>בחברת המים הלאומית טוענים כי מהלך שינוי התעריפים של רשות המים כולל הטמעת הסדר פשרה שנוי במחלוקת בנושא אגודות המים עמק הירדן: "לא יעלה על הדעת לדון בשינוי כללי התעריפים על בסיס הסכם כספי בהיקפים אדירים, שחוקיותו מצויה בבחינה מעמיקה"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ליאור גוטמן</a></address>
      <p>חברת המים הלאומית מקורות פנתה לפני מספר שעות (ג') ליועץ המשפטי לממשלה בדרישה לעצור דיון שאמור להתקיים בחמישי הקרוב ברשות המים, שם לטענת מקורות אמורה להתקבל החלטה על יציאה לשימוע בדבר התייקרות התעריף.</p>
      <p>כזכור, לפני כחודש וחצי הודיעה רשות המים <a href="https://www.calcalist.co.il/local/articles/0,7340,L-3771195,00.html">על יציאה לשימוע ציבורי</a>, עם הערכות לפיהן בינואר 2020 תעריף המים יעלה ב-4%, וישלים עלייה שלישית בתוך כשנה של יותר מ-10% במצטבר.</p>
      <figure>
        <img src="https://images1.calcalist.co.il/PicServer3/2017/04/30/721721/YE0533564_l.jpg"/>
        <figcaption>מד מים <br/>צילום: צביקה טישלר</figcaption>
      </figure>
      <p>הפניה של מקורות, שהגיעה לידי כלכליסט, ממוענת למשנה ליועמ"ש מאיר לוין, שאחראי על התחומים הכלכליים, עם העתקים לבכירי אגף התקציבים, החשב הכללי, רשות החברות הממשלתיות ומשרד האנרגיה. לפי מקורות, "עיקר עליית התעריפים לצרכן מתבססת על יישום הסדר פשרה בעניין אגודות המים עמק הירדן, הטומן בחובו העברה של מאות מיליוני שקלים". מקורות מזכירה פרויקט בן עשר שנים שהיה אמור לקום בצפון עבור אגודת המים עמק הירדן, אולם דחייה בהקמתו גררה פשרה של כיסוי עלויות בינה לבין רשות החשמל. לתפיסת מקורות, "הטמעת הסדר פשרה הזה במסגרת שינוי תעריפים מוערכת בסכום של כמעט 300 מיליון שקל, מבלי להתייחס להטבות ולסיוע כספי נוסף שמועבר לאגודה בהיקף של מיליוני מאות מיליוני שקלים נוספים".</p>
      <p>מקורות מזכירה פרסומים שונים בתקשורת לפיהם החשב הכללי שבמשרד האוצר בוחן את התגלגלותו הפיננסית של הפרויקט, שלכאורה תקציבו זינק בעשרות אחוזים, וטוענת ש"הסדר עמק הירדן נתון בבדיקת החשב הכללי במשרד האוצר", כאשר לדבריה במסגרת אותה בדיקה של החשב הכללי כבר נמצאו לכאורה "ממצאים חמורים על פרויקט של 220 מיליון שקל אשר תפח לכדי סכום העולה כחצי מיליארד שקל" עבור פרויקט בודד.</p>
      <figure>
        <img src="https://images1.calcalist.co.il/PicServer3/2019/05/04/903708/1NL.jpg"/>
        <figcaption>ראש רשות המים גיורא שחם <br/>צילום: גיל נחושתן</figcaption>
      </figure>
      <p>  השורה התחתונה: לפי מקורות "דומה כי דיון במועצת רשות המים לשינוי כללי התעריפים תוך הטמעת הסדר פשרה שנוי במחלוקת, המצוי בבדיקה בטרם אושר, הוא בלתי סביר, חורג מהסמכות וספק אם הוא עומד באפשרות הפעלת שיקול דעת מנהלי לקבלת החלטות. לא יעלה על הדעת כי רשות המים תדון בשינוי כללי התעריפים על בסיס הסכם כספי בהיקפים אדירים אשר חוקיותו מצויה בבחינה מעמיקה". לפיכך הרשות מבקשת מלווין את "התערבותך המיידית להורות למועצת רשות המים להימנע מדיון ו/או החלטה בנוגע על העלאת תעריפים עד לקבלת דוח בדיקה סופית" ממשרד המשפטים נמסר בתגובה כי "הפנייה התקבלה והפונים ייענו כמקובל".</p>
    </article>
  </body>
</html>