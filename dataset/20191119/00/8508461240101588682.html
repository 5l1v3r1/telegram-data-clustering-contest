<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/the-kreator-oddychovy-flappy-bird-pri-ktorom-stratite-pojem-o-case/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="The Kreator – oddychový Flappy Bird, pri ktorom stratíte pojem o čase"/>
    <meta property="og:description" content="The Kreator je vydarená oddychová hra s jednoduchým ovládaním, vďaka ktorému sa budete môcť nechať unášať originálnym soundtrackom a príjemným vizuálom."/>
  </head>
  <body>
    <article>
      <h1>The Kreator – oddychový Flappy Bird, pri ktorom stratíte pojem o čase</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Stanislav Vinc</a></address>
      <p>
        <b>Mobilná hra The Kreator dokazuje, že v jednoduchosti je krása najmä ak ide o relaxačnú hru. Vďaka jednoduchému ovládaniu a príjemnej hudbe pri nej aspoň na pár minút vypnete hlavu, aby ste vybudovali nový život na kreslenej planéte.</b>
      </p>
      <figure>
        <iframe src="https://www.youtube.com/embed/7nqSjl2KGkU" width="640" height="360" data-service="Youtube" scrolling="no"/>
      </figure>
      <p>Keď vás hra privíta nápisom „Pre maximálny zážitok z hrania použite slúchadlá“ viete, že sa máte na čo tešiť. Čakali by ste to však aj od hry, ktorá svoje ovládanie zakladá na rovnakom princípe, ako legendárny Flappy Bird?</p>
      <related>
        <a href="https://techbox.dennikn.sk/pako-2-utek-pred-spravodlivostou-na-druhu/"/>
      </related>
      <p>V mobilnej hre The Kreator sa stávate svetlom putujúcim okolo bezmennej planéty, kde je vašou hlavnou úlohou prežiť a zároveň rozširovať život. Putovať môžete po zemi, čím rozširujete flóru, alebo vo vzduchu, čím najmä zbierate svetlá. Malé žlté svetlá vám dopĺňajú život, no ak ich náhodou miniete, zmenia sa na vašich nepriateľov.</p>
      <figure>
        <img src="https://techbox.dennikn.sk/wp-content/uploads/2019/11/The-Kreator-02.jpg"/>
      </figure>
      <p>Žlté svetlá premenené na čierne elementy sa vás pokúsia dohnať a zničiť. Bojovať proti nim môžete bielymi svetlami, ktoré sa objavujú na mape zriedkavejšie, no ak ich vezmete, budú vás nasledovať, až kým sa pre vás neobetujú v boji. Rovnako vás bude chrániť ešte výnimočnejšie ružové svetlá, ktoré dokáže takýmto spôsobom prežiť viacero súbojov s nepriateľmi.</p>
      <figure>
        <img src="https://techbox.dennikn.sk/wp-content/uploads/2019/11/The-Kreator-03.jpg"/>
      </figure>
      <p>Znie to abstraktne a možno trochu nezrozumiteľne, no skutočnosť je niekde inde. Už po niekoľkých minútach sa najmä so slúchadlami v ušiach do hry dokonale ponoríte a zžijete sa so všetkými „postavami“, nech už pôsobia akokoľvek neživo. Môže za to aj skvelý hudobný sprievod v celkovej dĺžke 40 minút.</p>
      <related>
        <a href="https://techbox.dennikn.sk/temy/10-mobilnych-aplikacii-ktorymi-mozete-potesit-na-vianoce/"/>
      </related>
      <p>Čerešničkou na torte hry The Kreator je jednoduchý fakt, že si túto hru môžete stiahnuť bezplatne. Spracovaním pritom skôr pripomína platené hry na úrovni hitu Alto’s Odyssey. Peniaze si od vás hra vypýta iba v prípade, že chcete odomknúť novú úroveň Dreamland alebo pokojný režim Zen. Aj v tomto prípade však ide iba o jednorazový poplatok vo výške 1,09 €.</p>
      <figure>
        <img src="https://techbox.dennikn.sk/wp-content/uploads/2019/11/The-Kreator-04.jpg"/>
      </figure>
      <p>Ak teda máte radi relaxačné hry, pri ktorých môžete pokojne vypnúť, vychutnávať si originálnu hudbu alebo si k ním naopak pustiť vlastné skladby alebo podcast, The Kreator rozhodne stojí za vyskúšanie.</p>
      <hr/>
      <aside>
        <pic src="https://techbox.dennikn.sk/wp-content/uploads/2019/11/The-Kreator-icon.png" width="80" height="80"/>
      </aside>
      <h3>The Kreator <mark>96%</mark></h3>
      <p><b>Veľkosť: </b>95.9 MB<br/><b>Platforma: </b>iOS 8.0 alebo novší, Android 4.1 alebo novší<br/><b>Cena: </b>0,00 €<br/><a href="https://apps.apple.com/sk/app/the-kreator/id1464854122"><pic src="https://techbox.dennikn.sk/wp-content/themes/techbox/dist/images/icon-app-store.png" width="131" height="40"/></a><a href="https://play.google.com/store/apps/details?id=com.starhyme.kreator&amp;hl=en_US"><pic src="https://techbox.dennikn.sk/wp-content/themes/techbox/dist/images/icon-google-play.png" width="131" height="40"/></a></p>
      <p>The Kreator je vydarená oddychová hra s jednoduchým ovládaním, vďaka ktorému sa budete môcť nechať unášať originálnym soundtrackom a príjemným vizuálnym spracovaním.</p>
      <hr/>
    </article>
  </body>
</html>