<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773987,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="כשאלוביץ' וישועה הריחו חקירה: הפגישה הלילית, זכרון הדברים והמרדף אחר הסוס הטרויאני"/>
    <meta property="og:description" content="חודשים ספורים לפני פתיחת החקירה בתיק 4000 זימן בבהילות שאול אלוביץ' את ראש אגף הבטחון בבזק כדי שיבדוק אם הושתלו תוכנות ריגול בטלפונים ניידים והאם מבוצעות האזנות סתר במשרדי יורוקום. על פי עדויות, מנכ&quot;ל וואלה סירב להבדק"/>
  </head>
  <body>
    <article>
      <h1>כשאלוביץ' וישועה הריחו חקירה: הפגישה הלילית, זכרון הדברים והמרדף אחר הסוס הטרויאני</h1>
      <h2>חודשים ספורים לפני פתיחת החקירה בתיק 4000 זימן בבהילות שאול אלוביץ' את ראש אגף הבטחון בבזק כדי שיבדוק אם הושתלו תוכנות ריגול בטלפונים ניידים והאם מבוצעות האזנות סתר במשרדי יורוקום. על פי עדויות, מנכ"ל וואלה סירב להבדק</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">תומר גנון וליטל דוברוביצקי</a></address>
      <p>בדצמבר 2016, חודשים ספורים אחרי שבנימין נתניהו נאלץ לוותר על תיק התקשורת משום שקשריו עם איש העסקים שאול אלוביץ' נחשפו, בעל השליטה בבזק החל לחשוש שהחקירה על קשריו עם ראש הממשלה בפתח. לפי ממצאי חקירת רשות ניירות ערך והמשטרה, הוא רצה להיות מוכן לכל צרה שלא תבוא, וניסה לשבש אותה לכאורה עוד לפני שהחלה.</p>
      <p>
        <b>כתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773988,00.html">
            <b>דוד שרן: "נתניהו שאל אותי איך לפטר את אבי ברגר, אמרתי לו: בטלפון"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773984,00.html">
            <b>מנכ"ל משרד רה"מ לשעבר הראל לוקר: "שרה לא אוהבת אותי"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773962,00.html">
            <b>"פילבר הפר את ההוראה שלי בעניין ההפרדה המבנית בבזק"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773965,00.html">
            <b>העוזרת של שרה נתניהו: "כל כתבה הודפסה, נוילנה, ותויקה בקלסר הרלבנטי"</b>
          </a>
        </li>
      </ul>
      <p>ב־28 בדצמבר 2016, יום רביעי, זימן אלוביץ' לביתו בצהלה את מנכ"ל וואלה, אילן ישועה, לפגישה לילית. זאת לאחר שמוקדם יותר באותו הערב נפגש אלוביץ' בביתו עם ניר חפץ, לימים עד מדינה בתיק 4000. השעה הייתה 22:54 כשבני הזוג אלוביץ' המתינו לישועה קצרי רוח. הם ביקשו ממנו, כך לפי זכרון דברים שכתב ישועה אחרי שעזב את המקום, למחוק את כל ההתכתבויות בענייני הסיקור בוואלה מהנייד שלו. ישועה התחמק. הוא הבין שהחומר בטלפון הנייד שלו הוא אולי תעודת הביטוח שלו ליום הדין, והחליט לפעול.</p>
      <p>
        <b>"הכנסנו הכל לכספת"</b>
      </p>
      <p>למחרת בשעות הבוקר המוקדמות טלפן ישועה לעו"ד טליה גרסטלר רוטשילד ממשרד מיתר־לקוורניק שייצג את "וואלה". הוא ביקש לקבוע לו בדחיפות פגישה עם אחד השותפים הבכירים במשרד, עו"ד רלי לשם.</p>
      <p>"טליה דיברה איתי ואמרה שיש משהו דחוף שאילן רוצה להיפגש", העיד לשם ברשות ניירות ערך, כשבוע לאחר שהחלה החקירה הגלויה בתיק 4,000. "הבנתי שאילן בא בעניין פרטי, ולא של וואלה".</p>
      <p>הפגישה נקבעה בביתו של לשם בת"א. גם עו"ד גרסטלר, שמתגוררת בקרבתו של השותף הבכיר, הגיעה. מי שעוד הוכנס לסוד העניינים היה עו"ד איל רוזובסקי, שותף שמתמחה בעבירות צווארון לבן.</p>
      <p>ישועה היה נסער. "כשאילן התחיל לספר לנו במה מדובר", שיחזר לשם, "מיד ניגשתי למדפסת, הוצאתי נייר לבן, נתתי לטליה ואמרתי לה להתחיל לרשום. במזכר (שנמסר לחוקרים לאחר שישועה ויתר על חיסיון העו"ד לקוח, ת.ג ול.ד) נרשם כל מה דיצא מפיו של אילן, להוציא דברים שחשבנו שאינם חשובים".</p>
      <p>"אמרנו לו לשמור את הכל", סיפר לשם. "המלצנו לו לשמור עותק מהחומרים כדי שלא יעלמו לו. לא למחוק כלום. וכמובן שאם יוזמן לחקירה לומר את כל האמת". מלבד המזכר שהכינו עורכי הדין, ישועה נתן להם תרשומות שהכין בעצמו לאחר הפגישה עם האלוביצ'ים בביתם. "את כל המסמכים שמרנו בכספת של המשרד", העידה עו"ד גרסטלר רוטשילד. "הכנסנו הכל למעטפה ושמנו בכספת שרק לנו ולמנהלת המשרד יש גישה אליה. לחומר התווסף בהמשך הארד דיסק ודיסק און קי שכלל העתק של הטלפון של אילן".</p>
      <p>
        <b>אלוביץ' ביקש בדיקת ניידים</b>
      </p>
      <p>אלוביץ' עצמו, כך עולה מהעדויות בתיק, חשש מהאזנות סתר לטלפונים והדלפות מידע. הוא רצה לוודא שלא נשתלו בטלפונים שלו, של משפחתו ושל עובדיו סוסים טרויאנים - תוכנות ריגול, שיכולות לשלוף מהם מידע. כמה חודשים לפני שהחקירה בתיק 4000 הפכה גלויה, הוא זימן למשרדי יורוקום את אנשי הביטחון של בזק כדי שיבדקו את הניידים. לפי ממצאי החקירה מי שסרב לבדיקה בטלפון האישי שלו - כנראה מחשש שיתגלה שהעתיק מידע ממנו - היה ישועה.</p>
      <p>"לפני כמה חודשים התבקשתי על ידי קים, מזכירתו של שאול אלוביץ' ביורוקום, לעשות בדיקה לסלולריים", העיד עם פתיחת החקירה בתיק 4,000 יהודה פורת, מנהל אגף הביטחון בבזק שאחראי בין היתר לאיתור האזנות סתר. "זה משהו שאנחנו עושים בשוטף בבזק", טען.</p>
      <figure>
        <img src="https://images1.calcalist.co.il/PicServer3/2019/11/18/948318/CAL0078378_l.jpg"/>
        <figcaption>מימין: אילן ישועה ושאול אלוביץ'. ההתכתבויות נשמרו בכספת <br/>צילום: עמית שעל, מוטי קמחי</figcaption>
      </figure>
      <p>חוקר: "הרי ליורוקום אתה לא מגיע הרבה פעמים. אז מה קרה כאן?"</p>
      <p>פורת: "זה נכון. אני לא מגיע ליורוקום בדרך כלל וזו פעם שאני זוכר. הגעתי לשם עם עוד שניים. זה היה ב־9:00. קים ביקשה שנבוא לפני שכולם מגיעים. יש חדר ישיבות לידה ומיקמנו את הציוד שלנו. זה ציוד שמאתר רוגולות שיעודן משיכת מיילים, אנשי קשר, לוח פגישות, והפעלת אפלקציות".</p>
      <p>"אני זוכר שקים הביאה לנו פלאפונים, היו ארבעה בערך", שיחזר פורת. "עוד פרט שאני זוכר זה שהיא הזכירה שיש משהו מוזר בקווי המרכזייה ושאולי יש משהו חשוד".</p>
      <p>חוקר: "של מי היו הטלפונים?"</p>
      <p>פורת: "אני רק יכול להניח שזה של אנשי יורוקום, מאחר והבדיקה הייתה שם".</p>
      <p>חוקר: "קרו עוד מקרים שקראו לך לאחת החברות בקבוצה לעשות את אותה בדיקה?"</p>
      <p>פורת: "כן. זה קרה בפלאפון".</p>
      <p>חוקר: "קיבלת הנחיות משאול, אור או איריס אלוביץ' לבדיקה הזו? הוא ביקש משהו מסוים?"</p>
      <p>פורת: "לא ממש לא. לא היה צריך גם. אם קים מתקשרת ומבקשת אז אין בעיה".</p>
      <p>חוקר: "זאת בקשה חריגה?"</p>
      <p>פורת: "לא ממש חריג. עשינו את זה בלי קשר לפחות עוד פעם אחת או פעמיים. עשו את זה למנכ"ל פלאפון. אני לא זוכר שהשתתפתי".</p>
      <p>חוקר: "שוחחת עם אילן ישועה יום למחרת לגבי מדוע הוא לא היה מוכן שיעשו לו את הבדיקה?"</p>
      <p>פורת: "אני לא זוכר דבר כזה. אבל אני אומר לך שאם עשיתי שיחה כזו אין שום בעיה. אני אחראי על הנושא בקבוצה וזה טבעי שאתקשר לשאול מדוע הוא לא רוצה שיבדקו לו. אבל אני באמת לא זוכר דבר כזה".</p>
      <p>חוקר: "עשית גם בדיקות לטלפונים של אנשי וואלה?"</p>
      <p>פורת: "מעולם לא ביצעתי בוואלה בדיקה כזאת".</p>
      <p>מבזק, בשם יהודה פורת, לא נמסרה תגובה. מעוה"ד ז'ק חן ומיכל רוזן־עוזר המייצגים את בני הזוג אלוביץ' נמסר: "כפי שציינו בעבר, אין בכוונתנו לנהל את השימוע בתקשורת. פרסום שברירי חומרי חקירה, הגם שכבר פורסמו, נלעסו ומוחזרו, פרסום שכל מטרתו הכפשה והפעלת לחץ פסול ערב קבלת ההחלטה בתיק 4000 והשימוע בתיק בזק, לא ישנו את התמונה הראייתית שלפיה שאול ואיריס אלוביץ׳ לא עברו כל עבירה".</p>
      <p>עו"ד רלי לשם: "כשאילן התחיל לספר לנו במה מדובר מיד ניגשתי למדפסת, הוצאתי נייר לבן, נתתי לטליה ואמרתי לה להתחיל לרשום. במזכר כל מה שנרשם יצא מפיו של אילן... אמרנו לו לשמור את הכל. המלצנו לו לשמור עותק מהחומרים כדי שלא יעלמו לו. לא למחוק כלום, וכמובן שאם יוזמן לחקירה לומר את כל האמת... את כל המסמכים שמרנו בכספת של המשרד"</p>
      <p>מנהל אגף הבטחון בבזק: "מיקמנו את הציוד שלנו. זה ציוד שמאתר רוגולות שיעודן משיכת מיילים, אנשי קשר, לוח פגישות, הפעלת אפלקציות..."</p>
      <p>חוקר: "שוחחת עם אילן ישועה יום למחרת לגבי מדוע הוא לא היה מוכן שיעשו לו את הבדיקה?"</p>
      <p>מנהל אגף הבטחון בבזק: "אני לא זוכר דבר כזה..."</p>
    </article>
  </body>
</html>