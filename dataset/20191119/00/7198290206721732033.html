<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.monitor.si/novica/stanford-je-objavil-rezultate-raziskave-srcnega-utripa-z-urami-apple-watch/194236/?utm_source=feed&amp;utm_medium=rss"/>
    <meta property="og:site_name" content="Monitor"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Stanford je objavil rezultate raziskave srčnega utripa z urami Apple Watch"/>
    <meta property="og:description" content="Znamenita univerza Stanford je leta 2017 v sodelovanju z družbo Apple odprla raziskavo povezano z meritvami srečnega utripa s pomočjo pametnih ur Apple Watch."/>
  </head>
  <body>
    <article>
      <h1>Stanford je objavil rezultate raziskave srčnega utripa z urami Apple Watch</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>Znamenita univerza <a href="https://www.stanford.edu/">Stanford</a> je leta 2017 v sodelovanju z družbo Apple odprla raziskavo povezano z meritvami srečnega utripa s pomočjo pametnih ur Apple Watch. Zdaj so objavili rezultate, ki so zelo spodbudni.</b>
      </p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-19--apple-he.jpg"/>
      </figure>
      <p>V raziskavo je bilo vključenih okoli 400.000 prostovoljcev, ki so z raziskovalci univerze delili podatke o svojem srčnem utripu merjenim z prvo, drugo ali tretjo generacijo Applovih pametnih ur. Novejši modeli (4 in 5) niso bili podprti, ker so prišli v prodajo prepozno za sodelovanje v raziskavi.</p>
      <p>Ključna ugotovitev raziskave je naslednja: 0,5% sodelujočih je dobilo notifikacije o nepravilnostih v srčnem utripu, ki jih je zaznal algoritem vgrajen v uro. Še bolj zanimiv je podatek, da je od tistih, ki so prejeli opozorila, 34% dejansko imelo atrijsko fibrilacijo, kar so potrdile kasnejše preiskave kandidatov z EKG. Med tistimi, ki so bili pozitivni pri preiskavah, je raziskava pokazala, da je pametna ura pravilno zaznala atrijsko fibrilacijo kar v 84% primerih.</p>
      <p>Čeprav se 34% za nepoučene zdi nizek odstotek, je po mnenju strokovnjakov to pravzaprav dober rezultat. V številnih od teh primerov celo EKG ne bi zaznal nič posebnega, saj se atrijska fibrilacija po navadi dogaja občasno in jo pregledi pogosto ne zaznajo.</p>
      <p>Spodbuden rezultat v raziskavi je tudi dejstvo, da je kar 76% uporabnikov, ki so bili opozorjeni o morebitnih nepravilnostih poiskalo zdravniško pomoč in prav mogoče je, da je zgodnja detekcija težav rešila kakšno življenje, zagotovo pa omogočila pravočasno reševanje težav.</p>
      <p>Nad rezultati raziskave ni zadovoljna le strokovna javnost, temveč tudi Apple, ki je že napovedal, da bodo v prihodnje podprli tudi druge raziskave povezane z zdravjem. Ob tej priložnosti so denimo napovedali nov raziskovalni program in novo različico aplikacije <a href="https://apps.apple.com/us/app/id1463884356">Apple Research</a> za pametne ure in telefone, ki bo pomagala raziskovati povezave med menstrualnimi cikli in ženskimi obolenji. Tu bodo sodelovali z univerzo Harvard (T.H. Chan School of Public Health) in ameriškim nacionalnim institutom za zdravje.</p>
      <figure>
        <img src="https://www.monitor.si/media/monitor/slike/novice/2019/november/__1200/2019-11-19--apple-he_1.jpg"/>
      </figure>
    </article>
  </body>
</html>