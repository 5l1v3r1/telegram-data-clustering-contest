<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/pininfarina-va-prezenta-un-nou-concept-in-2020-suv-ul-electric-pura-vision-94823.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Pininfarina va prezenta un nou concept în 2020: SUV-ul electric Pura Vision va primi versiune de serie în 2022"/>
    <meta property="og:description" content="Pininfarina a anunțat că va prezenta în august 2020 conceptul unui SUV electric pe nume Pura Vision care va primi o versiune de serie în 2022."/>
  </head>
  <body>
    <article>
      <h1>Pininfarina va prezenta un nou concept în 2020: SUV-ul electric Pura Vision va primi versiune de serie în 2022</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Daniel Popescu</a></address>
      <p>Pininfarina a anunțat că va prezenta în august 2020 conceptul unui SUV electric pe nume Pura Vision care va primi o versiune de serie în 2022.</p>
      <p>În avanpremiera Salonului Auto de la Los Angeles, <a href="https://www.automarket.ro/masini-noi/pininfarina/">Pininfarina</a> a anunțat o serie de detalii despre planurile de viitor.</p>
      <p>Astfel, noul producător italian va lansa încă patru modele până în 2025, iar primul dintre acestea va fi anticipat de un concept pe nume Pura Vision care va fi prezentat oficial în august 2020 la Pebble Beach.</p>
      <p>Conceptul va utiliza o platformă electrică nouă care va fi dezvoltată împreună cu companiile germane Bosch și Benteler, iar aceasta va putea fi folosită ulterior și de alți constructori interesați.</p>
      <p>Pentru moment, Pininfarina s-a limitat să ofere doar o imagine teaser cu viitoarea platformă electrică ce va sta la baza conceptului Pura Vision. <b>Pe de altă parte, oficialii italienilor au dezvăluit însă că Pura Vision va lua forma unui SUV cu dimensiuni apropiate de cele ale lui Lamborghini Urus.</b></p>
      <p>Deși este perceput de Pininfarina ca rival direct pentru Urus, Pura Vision va avea propulsie electrică și va utiliză o platformă mult mai performantă, întrucât va împrumuta componentele tehnice ale <a href="https://www.automarket.ro/stiri/pininfarina-battista-devine-primul-model-de-serie-al-italienilor-1900-cp-90161.html">hypercar-ului electric Battista</a>.</p>
      <p>Așteptat pe piață în 2020, Battista promite 1.900 de <a href="https://www.automarket.ro/stiri/cal-putere-cp-86347.html">cai putere</a> și o <a href="https://www.automarket.ro/stiri/autonomie-86325.html">autonomie</a> electrică de 450 de kilometri datorită acumulatorului de 120 kWh. <b>Totuși, în cazul versiunii de serie a SUV-ului Pura Vision, performanțele vor fi "limitate": oficialii mărcii vorbesc despre circa 1.000 de <a href="https://www.automarket.ro/stiri/cal-putere-cp-86347.html">cai putere</a>, în timp ce autonomia ar urma să ajungă la cel mult 550 de kilometri.</b></p>
      <p>De asemenea, prețul de comercializare ar urma să fie cuprins între 180.000 și 270.00 de euro.</p>
      <p>Via <a href="https://www.autoexpress.co.uk/car-news/108148/automobili-pininfarina-pura-vision-concept-will-be-an-all-electric-luxury-s-luv">Auto Express</a></p>
    </article>
  </body>
</html>