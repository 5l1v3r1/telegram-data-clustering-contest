<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774010,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="אלומיי קפיטל תשקיע בפיתוח תחנות כוח סולאריות באיטליה לייצור 250 מגה וואט"/>
    <meta property="og:description" content="החברה חתמה על הסכם עם חברה אירופית, שתפתח את תחנות הסולאריות במטרה להגיע לכושר ייצור של 250 מגה וואט תוך שלוש שנים; תחנות בכושר ייצור של כ-70 מגה וואט יהיו מוכנות להקמה כבר במהלך שנת 2020"/>
  </head>
  <body>
    <article>
      <h1>אלומיי קפיטל תשקיע בפיתוח תחנות כוח סולאריות באיטליה לייצור 250 מגה וואט</h1>
      <h2>החברה חתמה על הסכם עם חברה אירופית, שתפתח את תחנות הסולאריות במטרה להגיע לכושר ייצור של 250 מגה וואט תוך שלוש שנים; תחנות בכושר ייצור של כ-70 מגה וואט יהיו מוכנות להקמה כבר במהלך שנת 2020</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אורי גלאור</a></address>
      <p>אלומיי קפיטל רוכשת תחנות כוח סולאריות באיטליה. חברת ההשקעות בתשתיות ובאנרגיה דיווחה הבוקר (ג') שחברה בת שלה (100%) אלומיי לוקסמבורג חתמה על הסכם מסגרת עם חברה אירופית ששמה לא צוין, לפיתוח תחנות פוטו וולטאיות באיטליה. החברות מתכננות להגיע לכושר ייצור מצטבר של 250 מגה וואט תוך שלוש שנים.</p>
      <p>החברה האירופית תפתח את התחנות, וכעת נמצאת בשלבי פיתוח מתקדמים של תחנות בעלות כושר ייצור מצטבר של 100 מגה וואט. על פי הצפי, בשנת 2020 יושלמו תחנות בכוח ייצור של 70 מגה וואט.</p>
      <figure>
        <img src="https://images1.calcalist.co.il/PicServer3/2019/11/03/944542/1NL.jpg"/>
        <figcaption>רן פרידריך, מנכ"ל אלומיי קפיטל <br/>צילום: ערן לם</figcaption>
      </figure>
      <p>לפי ההסכם, כל אחד מהפרויקטים יוצג לאלומיי לוקסמבורג כאשר יהיה מוכן להקמה. אם אלומיי תקבל את הפרויקט, החברה האירופית תהיה מחוייבת להעביר לה את כל הון המניות של הגוף שמחזיק בזכויות לפרויקט.</p>
      <p>אלומיי לוקסמבורג שילמה מקדמה בסכום שאינו מהותי עבורה, והתחייבה לשלם מקדמה נוספת עבור כל פרויקט שיגיע לשלב הגשת הבקשה לקבלת סקר השפעת סביבה. אם לא יושג תוך שלוש שנים כושר ייצור מצטבר של 250 מגה וואט, או במקרה שהפרויקט לא יגיע לשלב שבו הוא מוכן להקמה, סכום המקדמה או חלקו היחסי יוחזר לאלומיי לוקסמבורג.</p>
      <p>אלומיי קפיטל מחזיקה כיום בפרויקטים בהספק של כ-138.5 מגה וואט המחוברים לרשת, בנוסף לחברה יש 300 מגה וואט בבנייה בפרויקט בספרד שבו היא מחזיקה ב-51%, ושאמור להתחיל לייצר חשמל ברבעון הרביעי בשנת 2020.</p>
      <p>בנוסף מחזיקה החברה בפרויקטים בשלבי פיתוח באיטלה ובספרד בהיקף של 528 מגה וואט, וכן ב-75% מפרויקט מנרה. פרויקט מנרה צפוי להפיק כ-156 מגה וואט, אך נמצא כעת בסימן שאלה עקב דרישת התשלום של רשות מקרקעי ישראל של 160 מיליון שקל שלטענת אלומיי הינה מופרזת ולא הגיונית.</p>
      <p>רן פרידריך, מנכ"ל אלומיי קפיטל אמר ל<b>כלכליסט</b> כי "אלומיי פועלת בתחום האנרגיה הפוטו וולטאית באיטליה מעל 10 שנים באופן רציף ובנוסף החברה מביאה את הניסיון שצברה בספרד בייזום, מימון וחתימה על הסכם מכירת חשמל. שילוב יכולות אלו יאפשרו את מיצוי הפוטנציאל הגלום בייצור החשמל הלא מסובסד באיטליה".</p>
    </article>
  </body>
</html>