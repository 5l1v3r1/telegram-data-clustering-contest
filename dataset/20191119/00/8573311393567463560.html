<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/news/storie-news/2019/11/19/libero-dopo-12-anni-trascorsi-carcere-era-innocente-condanna-ingiusta-ruben-martinez"/>
    <meta property="og:site_name" content="VANITY FAIR"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Libero dopo 12 anni trascorsi in carcere: era innocente"/>
    <meta property="og:description" content="Ruben Martinez era è stato arrestato per una serie di rapine a mano armata che, in realtà, non aveva mai commesso"/>
  </head>
  <body>
    <article>
      <h1>Libero dopo 12 anni trascorsi in carcere: era innocente</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.vanityfair.it/author/mcoviello" target="_blank">Monica Coviello</a></address>
      <p>
        <b>Ruben Martinez era è stato arrestato per una serie di rapine a mano armata che, in realtà, non aveva mai commesso</b>
      </p>
      <p>Ruben Martinez, 49 anni, potrà finalmente partire per la sua luna di miele. Dodici anni fa, cinque mesi dopo il suo matrimonio, è stato arrestato per una serie di rapine a mano armata che, in realtà, non aveva mai commesso. La verità è venuta alla luce solo adesso, dopo 12 anni trascorsi ingiustamente in carcere: era stato <b>condannato a 47 anni</b> di prigione, e per più di un decennio, insieme alla moglie Maria, ha combattuto per dimostrare la sua innocenza. I ricorsi non venivano mai accettati, ma la coppia non ha mai perso la speranza: sapeva che sarebbe arrivato il giorno della giustizia.</p>
      <p>Martedì l’ufficio del procuratore distrettuale di Los Angeles ha stabilito che Ruben è stato ingiustamente condannato: un giudice lo ha ritenuto formalmente innocente e, dopo oltre 4.500 giorni di detenzione ingiusta, Ruben è tornato libero. «È un miracolo divino», ha detto Ruben al quotidiano inglese <i>The Guardian.</i> «Per tutto questo tempo sono rimasto a piangere nella mia cella: <b>era come se fossi in un tunnel buio</b>. E finalmente Dio ha portato la luce nell’oscurità».</p>
      <p>Ruben e Maria sono cresciuti nella contea di Los Angeles e si sono incontrati nel 2003 in una chiesa a East Los Angeles. Sono rimasti amici per anni, poi si sono sposati il ​​9 dicembre 2006. La mattina del primo giugno 2007, gli agenti del dipartimento di polizia di Los Angeles hanno arrestato Ruben. «<b>Pensavo fosse successo qualcosa di brutto alla mia famiglia</b>», ha detto. «Mi sono seduto sul retro di quella macchina della polizia a pensare che cosa potesse essere successo».</p>
      <p>Gli agenti lo portarono in stazione per essere interrogato e un investigatore gli chiese se sapeva perché era stato arrestato. Rispose di no. Martinez fu sospettato di una serie di rapine messe a segno tra dicembre 2005 e maggio 2007 in una carrozzeria. I testimoni oculari lo identificarono come aggressore e, al processo, i suoi alibi non vennero presentati in modo completo: la giuria di 12 persone si convinse della sua colpa. Martinez, tuttavia, continuava ad affermare la propria innocenza. La via più semplice, per lui, sarebbe stato dichiararsi colpevole: i pubblici ministeri <b>gli proposero un patteggiamento</b> che gli avrebbe concesso una pena di soli due anni e il suo avvocato lo aveva invitato a firmare. Invece Ruben non lo fece e, nel corso degli anni, ribadì la propria innocenza attraverso una serie di appelli, che furono respinti.</p>
      <p>Dopo aver appreso dell’istituzione di una unità di revisione della condanna, lui e sua moglie Maria contattarono l’ufficio del procuratore distrettuale: gli alibi non erano stati analizzati correttamente, al momento del processo, e i testimoni furono considerati attendibili anche quando non lo erano. <b>Martinez era al lavoro</b> quando due dei crimini furono commessi.</p>
      <p>I vice procuratori distrettuali esaminarono attentamente le prove e scoprirono che, in effetti, Martinez poteva avere ragione: <b>le indagini furono riaperte.</b> Vennero rintracciati altri testimoni, più attendibili, e vennero presentati i documenti di lavoro e le buste paga che confermavano che Martinez non avrebbe potuto commettere quelle rapine. All’inizio di novembre, il vice procuratore distrettuale ha chiesto alla corte di liberare Martinez.</p>
      <p>Ruben avrà diritto a 140 dollari (circa 126 euro) per ogni giorno di incarcerazione, che potrebbe ammontare a più di 600 mila dollari (oltre 540 mila euro) in totale. Ma il procuratore distrettuale Jackie Lacey ha riconosciuto che <b>nessuna cifra potrà mai compensare la sofferenza</b> patita dalla sua famiglia: «Non riesco nemmeno a immaginare, 11 anni… È difficile persino spiegarlo o pensarci».</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/news/storie-news/2018/05/11/premio-letterario-detenuti-goliarda-sapienza-floriana-rebibbia-avrei-voluto-altra-vita"/>
        <a href="https://www.vanityfair.it/news/storie-news/2017/04/11/il-mio-ergastolo-e-stato-lergastolo-dei-miei-figli"/>
        <a href="https://www.vanityfair.it/news/approfondimenti/16/05/18/omicidio-yara-gambirasio-bossetti"/>
      </related>
    </article>
  </body>
</html>