<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.beartai.com/lifestyle/380195"/>
    <meta property="og:site_name" content="beartai"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="เดาซิว่า วาคีน ฟินิกซ์ ได้รับค่าตัวเท่าไหร่ จากหนัง Joker ที่เพิ่งทำรายได้ทะลุหลัก 1,000 ล้านเหรียญ"/>
    <meta property="og:description" content="วันนี้ Joker กลายเป็นหนังซูเปอร์ฮีโรที่สร้างผลกำไรสูงที่สุดตลอดกาล เพราะตอนนี้ Joker ทำรายได้ทั่วโลกไปแล้วถึง 1,018 ล้านเหรียญ จากทุนสร้างเพียง 62.5 ล้านเหรียญ และยังไม่ได้ทุ่มงบโปรโมตมากมายนัก แต่เป็นเพราะเสียงร่ำลือแบบปากต่อปากจากแฟนหนังที่ได้รับชม บวกกับเสียงชื่นชมจากนักวิจารณ์อย่างเอกฉันท์ถึงคุณภาพของหนัง และการแสดงอันยอดเยี่ยมของวาคีน ฟินิกซ์ ที่สามารถตีความของ Joker ออกมาในทิศทางที่ไม่เคยเห็นและเกินคาดคิด รวมแล้วผู้กำกับ ท็อดด์ ฟิลลิปส์ และ วาคีน ฟินิกซ์ ได้ทำให้หนัง Joker ประสบความสำเร็จได้ทั้งด้านเสียงวิจารณ์และรายได้ถล่มทลาย และเมื่อเข้าฤดูประกาศรางวัลปลายปี Joker จะสามารถกวาดรางวัลให้กับค่ายวอร์นเนอร์ และดีซีคอมิกอีกมากมาย นับเป็นหนังที่ยกระดับภาพลักษณ์ที่ดีให้กับสตูดิโอ ที่สามารถเดินหมากในสงครามหนังซูเปอร์ฮีโรได้อย่างฉลาด"/>
  </head>
  <body>
    <article>
      <h1>เดาซิว่า วาคีน ฟินิกซ์ ได้รับค่าตัวเท่าไหร่ จากหนัง Joker ที่เพิ่งทำรายได้ทะลุหลัก 1,000 ล้านเหรียญ</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">suchaya Kesjamras</a></address>
      <p>วันนี้ Joker กลายเป็นหนังซูเปอร์ฮีโรที่สร้างผลกำไรสูงที่สุดตลอดกาล เพราะตอนนี้ Joker ทำรายได้ทั่วโลกไปแล้วถึง 1,018 ล้านเหรียญ จากทุนสร้างเพียง 62.5 ล้านเหรียญ และยังไม่ได้ทุ่มงบโปรโมตมากมายนัก แต่เป็นเพราะเสียงร่ำลือแบบปากต่อปากจากแฟนหนังที่ได้รับชม บวกกับเสียงชื่นชมจากนักวิจารณ์อย่างเอกฉันท์ถึงคุณภาพของหนัง และการแสดงอันยอดเยี่ยมของวาคีน ฟินิกซ์ ที่สามารถตีความของ Joker ออกมาในทิศทางที่ไม่เคยเห็นและเกินคาดคิด รวมแล้วผู้กำกับ ท็อดด์ ฟิลลิปส์ และ วาคีน ฟินิกซ์ ได้ทำให้หนัง Joker ประสบความสำเร็จได้ทั้งด้านเสียงวิจารณ์และรายได้ถล่มทลาย และเมื่อเข้าฤดูประกาศรางวัลปลายปี Joker จะสามารถกวาดรางวัลให้กับค่ายวอร์นเนอร์ และดีซีคอมิกอีกมากมาย นับเป็นหนังที่ยกระดับภาพลักษณ์ที่ดีให้กับสตูดิโอ ที่สามารถเดินหมากในสงครามหนังซูเปอร์ฮีโรได้อย่างฉลาด</p>
      <figure>
        <img src="https://www.beartai.com/wp-content/uploads/2019/11/joker-joaquin-phoenix-todd-phillips-interview-social.jpg"/>
        <figcaption>วาคีน ฟินิกซ์ และผู้กำกับ ท็อด์ ฟิลลิปส์ 2 ผู้อยู่เบื้องหลังความสำเร็จของ Joker</figcaption>
      </figure>
      <p>เอ้า! ตัดเรื่องรางวี่รางวัลไปก่อน ปลายปีเราค่อยมาสรุปกันว่า Joker จะกวาดรางวัลกลับบ้านได้มากแค่ไหน มาพิจารณากันที่รายได้ หลังจาก Joker ทำกำไรกลับเข้าค่ายได้เกินคาดขนาดนี้ แน่นอนว่าเราต้องมองย้อนกลับมามองที่ 2 รายหลัก ที่อยู่เบื้องหลังความสำเร็จนี้คือ ท็อดด์ ฟิลลิปส์ ผู้กำกับ/เขียนบท และวาคีน ฟินิกซ์ ผู้ฝากการแสดงได้อย่างน่าทึ่ง ในฐานะผู้ชมวงนอก เราก็คาดเดาว่าในขณะที่ Joker ขายชื่อ วาคีน ในฐานะนักแสดงนำ เขาต้องได้รับส่วนแบ่งจากผลกำไรในระดับมหาศาล แต่…..ผิดคาดครับ วาคีน ไม่ได้อะไรไปมากกว่าค่าเหนื่อยที่ตกลงกับไว้แต่แรกแบบเบ็ดเสร็จจบสิ้น ไม่มีข้อตกลงในเรื่องการแบ่งเปอร์เซ็นต์จากกำไรของหนัง</p>
      <aside>วาคีน ฟินิกซ์ ได้รับค่าเหนื่อยในการลดน้ำหนัก ตีความเข้าถึงจิตใจคนวิกลจริตครั้งนี้เพียง 4.5 ล้านเหรียญ</aside>
      <p>ซึ่งความฉลาดของทีมบริหารวอร์นเนอร์และดีซี นี่ก็รวมไปถึงการเลือก วาคีน ฟินิกซ์ มารับบท Joker ด้วยเช่นกัน ก็เพราะวาคีน เป็นนักแสดงสายขายฝีมือ ไม่ใช่สายหนังเอาใจตลาด เป็นนักแสดงทีเก่ง เป็นที่รู้จักพอสมควรและค่าตัวไม่สูง ไม่ต้องแบ่งเปอร์เซ็นต์ให้ถ้าหนังทำกำไรได้ ทำให้งบประมาณหนังไม่บานปลาย แต่ถ้าไปเลือกนักแสดงระดับแม่เหล็ก ก็จะคุมงบประมาณการสร้างไม่ได้แบบนี้</p>
      <p>ถ้ารักวาคีน ชื่นชมในความสามารถของเขา ก็ช่วยกันลุ้นว่าวอร์นเนอร์และดีซีจะใจดีไหม ที่จะแบ่งโบนัสจากผลกำไรมาให้วาคีน ฟินิกซ์ รวมไปถึงท็อดด์ ฟิลลิปส์ 2 หัวแรงหลักในความสำเร็จครั้งนี้ ต่อให้แบ่งมาอีกเท่าตัว ก็ยังห่างไกลหลายเท่า ถ้าเทียบกับตัวเลข 75 ล้านเหรียญ ที่ โรเบิร์ต ดาวนีย์ จูเนียร์ ได้ไปจาก Avengers : End Game และจาก Avengers : Infinity War อยู่ที่ราว ๆ 30 – 50 ล้านเหรียญ และโพรเจกต์ต่อไปของ โรเบิร์ต ดาวนีย์ ก็คือ The Voyage of Doctor Doolittle ซึ่งเขาจะได้ค่าตอบแทนในสูตรเดิม คือจ่ายเลย 20 ล้านเหรียญ และเปอร์เซ็นต์ตามหลังต่างหากตามขั้นบันไดรายได้หนัง พอมองเปรียบเทียบกัน แล้วมันช่างเป็นค่าตอบแทนที่เหลื่อมล้ำกันมากระหว่างนักแสดงในกลุ่มขายชื่อเรียกคนดูได้ กับนักแสดงในกลุ่มขายฝีมือต่อให้มีรางวัลจากหลาย ๆ เวทีก็ไม่ได้ช่วยให้ค่าตัวมากขึ้น</p>
      <figure>
        <img src="https://www.beartai.com/wp-content/uploads/2019/11/It-Chapter-Two-Jessica-Chastain-Press-Tour-Video.jpg"/>
        <figcaption>เจสซิกา แชสเทน ได้ค่าเหนื่อยจาก IT Chapter Two เพียง 2.5 ล้านเหรียญ</figcaption>
      </figure>
      <p>ตัวอย่างที่เห็นได้ชัดคือ เจสซิกา แชสเทน นักแสดงมากฝีมือที่เข้าชิงออสการ์มาแล้ว 2 ครั้ง ผ่านหนังโพรเจกต์ใหญ่มาแล้วมากมายทั้ง Interstellar, The Martian และ The Huntsman: Winter’s War และโพรเจต์ล่าสุด IT Chapter Two ก็ทำรายได้ทั่วโลกไปถึง 466 ล้านเหรียญ แต่เจสซิกา ก็ได้ค่าเหนื่อยจากเรื่องนี้เพียง 2.5 ล้านเหรียญ แต่ทางค่ายก็ให้เหตุผลว่าหนังเรื่องนี้ ใช้นักแสดงชุดใหญ่ตัวเลขค่าตัวทุกคนก็มากโขอยู่</p>
      <p>แถมท้ายข้อมูลให้อีกเล็กน้อย ในอดีตมีเสียงเรียกร้องสิทธิ์ความเท่าเทียมจากนักแสดงหญิง ที่มีความเหลื่อมล้ำอย่างมากในเรื่องค่าตัวเมื่อเทียบกับนักแสดงชาย ก็ได้รับผลตอบรับที่ดี ในโพรเจกต์ใหม่ ๆ กลุ่มนักแสดงหญิงได้รับค่าตอบแทนที่สูงขึ้นในระดับใกล้เคียงกับนักแสดงชายแล้ว กัล กาด็อต จากที่ได้ค่าตัวจุ๋มจิ๋มมากจาก Wonder Woman เธอได้ค่าตอบแทนเพียง 300,000 เหรียญ เท่านั้น แต่ในภาค 2 นี้ Wonder Woman 1984 ค่าตัวของเธอขยับขึ้นเป็น 10 ล้านเหรียญ ส่วน Birds of Prey (and the Fantabulous Emancipation of One Harley Quinn) หนังซูเปอร์ฮีโรหญิงในฝั่งดีซีเช่นกันจะจ่ายค่าตัวใหม้ มาร์ก็อต ร็อบบี้ ที่ 9 – 10 ล้านเหรียญเช่นกัน, เอมิลี่ บลันต์ จะได้ค่าตัวถึง 12 – 13 ล้านเหรียญ จากหนังภาคต่อ A Quiet Place</p>
      <p>มองรวม ๆ แล้วค่าตัวนักแสดงหญิงข้างต้นก็ถือว่าขยับขึ้นมาใกล้เคียงกับกลุ่มนักแสดงชายแถวหน้าแล้ว ซึ่งขณะนี้ตัวท็อปก็คือ ดเวย์น จอห์นสัน ที่ได้ค่าตัว 20 ล้านเหรียญต่อเรื่อง รองลงมาก็คือ วิล สมิธ ที่ได้รับ 17 ล้านเหรียญไปจาก Bad Boys for Life ส่วน ทอม ครูซ ก็จะได้ค่าเหนื่อยไปราว ๆ 12 – 14 ล้านเหรียญจากหนัง Maverick ภาคต่อของ Top Gun เมื่อ 33 ปีก่อน ก็หวังว่าความสำเร็จของ Joker จะส่งให้วาคีน ฟินิกซ์ ได้ค่าตัวในระดับนี้จากโพรเจกต์เรื่องต่อไปของเขานะครับ</p>
      <p>
        <a href="https://www.looper.com/175306/this-is-how-much-joaquin-phoenix-made-from-joker/">อ้างอิง</a>
      </p>
    </article>
  </body>
</html>