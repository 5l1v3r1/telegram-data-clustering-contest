<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774041,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="בשורה לבעלי רכב היברידי: הטבת שווי השימוש תוארך בשנתיים"/>
    <meta property="og:description" content="ועדת הכספים האריכה את הוראת השעה המעניקה למחזיקי הרכב הצמוד ההיברידי הטבת שווי שימוש בגובה 500 שקל. למחזיקי רכב פלאג־אין הייבריד עממי, כמו קיה נירו פלאג אין הייבריד, ינוכו מה&quot;תוספת לברוטו&quot; 990 שקל"/>
  </head>
  <body>
    <article>
      <h1>בשורה לבעלי רכב היברידי: הטבת שווי השימוש תוארך בשנתיים</h1>
      <h2>ועדת הכספים האריכה את הוראת השעה המעניקה למחזיקי הרכב הצמוד ההיברידי הטבת שווי שימוש בגובה 500 שקל. למחזיקי רכב פלאג־אין הייבריד עממי, כמו קיה נירו פלאג אין הייבריד, ינוכו מה"תוספת לברוטו" 990 שקל</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">תומר הדר ואודי עציון</a></address>
      <p>הוראת השעה המעניקה למחזיקי הרכב הצמוד ההיברידי הטבת שווי שימוש בגובה 500 שקל תוארך בשנתיים נוספות, כך הוחלט בוועדת הכספים לפני שעה קלה.</p>
      <p>כיום, כל מחזיק רכב צמוד – רכב של חברת ליסינג או ששייך למעסיק – משלם עבורו שווי שימוש, סכום שמתווסף לשכר הברוטו לצורך חישוב מס המגלם את שווי ההטבה. שווי השימוש הוא 2.48% ממחיר הרכב – כלומר על רכב שעולה 100 אלף שקל, יתווספו לברוטו של העובד, לצורך חישוב מס 2,480 שקל.</p>
      <p>כך, ב־2015 נקבעה הטבה למחזיקי רכב צמוד "ירוק" – למחזיקי רכב היברידי עממי, כמו טויוטה קורולה הייבריד, ינוכו מה"תוספת לברוטו" 500 שקל, ולמחזיקי רכב פלאג־אין הייבריד עממי, כמו קיה נירו פלאג אין הייבריד, ינוכו מהסכום 990 שקל. בנטו, זו הטבה ששווה 100־200 שקל בחודש. אלא שהטבה <a href="https://www.calcalist.co.il/local/articles/0,7340,L-3772523,00.html">זו היתה אמורה להסתיים ב 1 בינואר</a>. (מכונית פלאג־אין הייבריד היא מכונית היברידית, אבל עם סוללה הרבה יותר גדולה שיכולה להכיל הרבה יותר אנרגיה).</p>
      <p>במהלך הדיון הציע יו"ר הוועדה ח"כ משה גפני, לקבע את מעמדה של הטבת שווי השימוש לרכב היברידי בחקיקה קבועה. גפני אמר כי "יש לנו אינטרס ציבורי שאנשים יזהמו פחות. אנחנו רוצים לאשר את נושא הרכב ההיברידי הרגיל. על נושא שווי השימוש תקרת הוועדה הזו כמעט נפלה וממשלת ישראל מתעקשת לגבות מאנשים שווי שימוש, אין בזה צדק".</p>
      <figure>
        <img src="https://images1.calcalist.co.il/PicServer3/2019/03/26/894586/1NL.jpg"/>
        <figcaption>טיוטה היברידי קורולה <br/>צילום: TOYOTA</figcaption>
      </figure>
      <p>איתן פרנס, יו"ר איגוד חברות אנרגיה ירוקה לישראל, טען כי הארכת ההטבה למחזיקי הרכב הצמוד ההיברידי לשנתיים לא תספיק - לנוכח העובדה שרוב חוזי הליסינג הם לשלוש שנים.</p>
      <p>בנוסף אישרה הוועדה את המשך מתווה מס היוקרה על רכב היברידי. עד שנת 2018 הוטל "מס יוקרה" על רכבים בשווי של מעל 300 אלף שקל – אך לא על רכבים בעלי מערכת הנעה היברידית. משנת 2018 מוטל מס היוקרה (בשיעור של עד 20%) גם על רכב היברידי וגם על רכב פלאג אין היברידי, אך תוקפו פג. כעת יחודש מתווה מס היוקרה על הרכב הנקי לשנתיים נוספות. </p>
      <figure>
        <img src="https://images1.calcalist.co.il/PicServer3/2019/01/11/876120/4_l.jpg"/>
        <figcaption>קיה נירו חשמלית</figcaption>
      </figure>
      <p>
        <b>דיון חוזר בנושא מס היוקרה ומס הרכב ההיברידי</b>
      </p>
      <p>בנוסף הודיעה הוועדה כי נושא מס הקנייה על רכב היברידי יעלה לדיון מחודש בוועדת הכספים – לפני תום השנה. זאת בעקבות דרישת נציגי סיעת כחול לבן בוועדת הכספים.</p>
      <p>ב-1 בינואר יעלה שיעור מס הקנייה על רכב היברידי עממי מ-30% ל-45%. ואולם, במהלך הדיון הודיע היו"ר גפני כי נושא מס הקנייה על הרכב ההיברידי אכן יעלה בוועדה לדיון מחודש. בדיון השתתפו שמונה חברי כנסת, מתוכם שישה מסיעת כחול לבן, שתמכו כולם במהלך.</p>
      <p>לפי הערכות מוקדמות בענף הרכב, מכוניות היברידיות כדוגמת יונדאי איוניק, טויוטה קורולה ודומותיהן צפויות להתייקר בשיעור של 6,000-3,000 שקל. </p>
      <p>במהלך הדיון הדגישו נציגי משרד האוצר כי מיסוי הרכב ההיברידי סגור ואינו מסוגל להיפתח מחדש. הדיון בנושא גובה מס הקניה יתקיים עד סוף דצמבר.</p>
      <p>חברת הכנסת מיקי חימוביץ (כחול לבן): "הצלחנו. בלמנו את הממשלה מלבטל את הטבת המס לרכבי ליסינג וחברה היברידיים וחשמליים. ההטבה הוארכה לשנתיים נוספות".</p>
    </article>
  </body>
</html>