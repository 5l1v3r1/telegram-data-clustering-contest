<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699141/%D8%AE%D8%B3%D8%A7%D8%B1%D8%AA-20-%D9%85%DB%8C%D9%84%DB%8C%D8%A7%D8%B1%D8%AF-%D8%AA%D9%88%D9%85%D8%A7%D9%86%DB%8C-%D8%A8%D9%87-%D8%A7%D8%AA%D8%A7%D9%82-%D8%A8%D8%A7%D8%B2%D8%B1%DA%AF%D8%A7%D9%86%DB%8C-%D8%A7%D8%B3%D8%AA%D8%A7%D9%86-%D8%A7%D9%84%D8%A8%D8%B1%D8%B2"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="خسارت 20 میلیارد تومانی به اتاق بازرگانی استان البرز"/>
    <meta property="og:description" content="رئیس اتاق بازرگانی البرز با اشاره به خسارت ۲۰ میلیارد تومانی وارده توسط اغتشاشگران، تاکید کرد: آسیب های وارد شده به اتاق بازرگانی استان البرز همچون سایر اماکن دولتی و خصوصی که در چند روز اخیر ایجاد شد، خسارت به کل مردم کشور است که توسط دشمن و از پیش، تعیین شده بود."/>
  </head>
  <body>
    <article>
      <h1>خسارت 20 میلیارد تومانی به اتاق بازرگانی استان البرز</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038678_191.jpg"/>
      </figure>
      <p>رئیس اتاق بازرگانی البرز با اشاره به خسارت ۲۰ میلیارد تومانی وارده توسط اغتشاشگران، تاکید کرد: آسیب های وارد شده به اتاق بازرگانی استان البرز همچون سایر اماکن دولتی و خصوصی که در چند روز اخیر ایجاد شد، خسارت به کل مردم کشور است که توسط دشمن و از پیش، تعیین شده بود.</p>
      <p>رحیم بنامولایی در گفت و گو با خبرنگار ایلنا، با اشاره به حمله اغتشاشگران به ساختمان اتاق بازرگانی استان البرز، اظهار داشت: روز شنبه ۲۵ آبان بعد از ساعت کاری و با تاریکی هوا با خبر شدیم که عده‌ای به عنوان اعتراض گرانی بنزین اما به قصد خسارت و تخریب، بانک‌های ملت، کوثر و صادرات شعبه مهرشهر کرج را به آتش کشیدند.</p>
      <p>وی افزود: با توجه به اینکه ساختمان اتاق بازرگانی البرز بالای این بانکها قرار دارد، آتش به قسمت هایی از اتاق نیز سرایت کرد. به‌رغم اینکه نیروهای آتش نشانی به موقع حاضر شدند اما در برخورد با تهدید اغتشاشگران که به سلاح سرد مسلح بودند، موفق به اطفاء کامل حریق نشدند و در نهایت با دخالت استانداری البرز، اغتشاشگران متفرق و نیروهای آتش نشان موفق به اتمام آتش شدند.</p>
      <p>بنامولایی با عنوان اینکه در شب اول هر سه بانک با تخریب و سرقت حداکثری مواجه شدند، گفت: قسمتی از طبقات و بنای اتاق بازرگانی متحمل خساراتی شد که تا حدودی قابل جبران بود.</p>
      <p>وی در پاسخ به سئوال خبرنگار ایلنا مبنی بر حضور نیروهای انتظامی در شب اول این حادثه، یادآورشد: نیروهای امنیتی و انتظامی نیز با توجه به شلوغی حوادث مشابه در سایر نقاط شهر و با وجود اطلاع از حادثه اتاق بازرگانی و سه بانک ذکر شده، موفق به حضور به موقع در محل حادثه نشدند.</p>
      <p>بنامولایی با اشاره به اینکه حمله شنبه شب اغتشاشگران به اتاق بازرگانی حدود ۵ ساعت طول کشید، اضافه کرد: صبح روز یکشنبه ۲۶ آبان ماه جاری با آرامشی که برقرار شد برای جلوگیری از خسارت احتمالی، نسبت به اضافه کردن حفاظ و قطع برق و گاز ساختمان اتاق و بانکها، اقدام شد.</p>
      <p>رئیس اتاق بازرگانی استان البرز با عنوان اینکه حمله دوم اغتشاشگران، حدود ساعت ۲۰ یکشنبه شب، آغاز شد، تصریح کرد: با وجودی که درهای ساختمان اتاق بازرگانی و هر سه بانک، قفل بود این افراد با داشتن تجهیزات کامل برای برش قفل و حفاظ و با دراختیار داشتن مواد آتش زا، این بار درصدد سرقت اموال و ایجاد خسارت کامل به اتاق بازرگانی البرز، برآمدند.</p>
      <p>وی با تاکید بر تخریب کامل بلوکB ساختمان اتاق بازرگانی، گفت: در شب دوم با وجودی که نیروی انتظامی در محل حاضر شد اما اغتشاشگران و سارقان، متواری و بعد از آرامش نسبی، نیمه شب مجدد به اتاق حمله ور شده و نه تنها اجناس و لوازم اداری و ساختمانی را به سرقت بردند بلکه تجهیزاتی را که قادر به سرقت نبودند، تخریب کردند.</p>
      <p>بنامولایی با اشاره به اینکه نمایشگاه دائمی اتاق بازرگانی البرز منحصر به فرد و در نوع خود در کشور بی نظیر بود، اظهار داشت: این نمایشگاه برای توسعه زیرساخت کار و اشتغال و همچنین برای رونق تولید و گسترش ارتباطات صادرات با بیش از ۳۵۰ نوع محصول داخلی استان البرز، آماده شده بود که بازار شناسی و بازار یابی را برای تجار و تولیدکنندگان البرزی، ایجاد کند.</p>
      <p>بنامولایی با عنوان اینکه اغتشاشگران نسبت به خصوصی بودن اتاق بازرگانی، اطلاع نداشتند، اذعان داشت: این افراد به گمان تخریب اموال دولتی به این ساختمان آسیب رساندند.</p>
      <p>رئیس اتاق بازرگانی البرز گفت: عاملان این حمله به هیچ عنوان از مردمی نبودند که به دنبال مطالبات خود بودند بلکه این افراد نیروهای آموزش دیده ای بودند که به قصد تخریب، آسیب و سرقت اموال عمومی از گرانی بنزین سوء استفاده کرده و در راستای اهداف خود، امنیت جان و مال مردم را با خطر روبرو کردند.</p>
      <p>بنامولایی با عنوان اینکه امیدواریم با کمک بخش خصوصی همچون گذشته، اتاق بازرگانی را آماده کنیم، گفت: خسارت وارده به اتاق بازرگانی با قیمت گذشته، حدود ۵ تا ۶ میلیارد تومان، تجهیز شده بود که با توجه به قیمت روز تجهیزات، خسارات وارد شده به ارزش ۲۰ میلیارد تومان برآورد شده است.</p>
    </article>
  </body>
</html>