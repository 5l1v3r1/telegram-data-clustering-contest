<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/ukraine-newspaper/_pidvali-zatopilo-nechistotami/938757"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:15:00+00:00"/>
    <meta property="og:title" content="Підвали затопило нечистотами"/>
    <meta property="og:description" content="Нечистотами затопило підвали трьох під'їздів у п'ятиповерхівці в райцентрі Богородчани Івано-Франківської області. Таке стається постійно, кажуть мешканці. Через це у квартирах та під'їздах тхне, завівся грибок. Люди хворіють. &amp;mdash;&amp;ensp;Погано почуваємося, дитина постійно кашляє, ..."/>
  </head>
  <body>
    <article>
      <h1>Підвали затопило нечистотами</h1>
      <address><time datetime="2019-11-19T00:15:00+00:00">19 Nov 2019, 00:15</time> by <a rel="author">Оксана КНЯЖИК</a></address>
      <p>Нечистотами затопило підвали трьох під'їздів у п'ятиповерхівці в райцентрі Богородчани Івано-Франківської області. Таке стається постійно, кажуть мешканці. Через це у квартирах та під'їздах тхне, завівся грибок. Люди хворіють.</p>
      <p>— Погано почуваємося, дитина постійно кашляє, — говорить мешканка Ольга Лоп'янецька. — До підвалу важко наближатися, бо сильний сморід. Боїмося, щоб через це дім узагалі не завалився.</p>
      <p>— Підвал у будинку був спроектований як бомбосховище, — каже селищний голова Ростислав Заремба. — Там були туалети, каналізація яких розташована нижче за міську. Коли в останній накопичуються стоки, рівень води піднімається — і все виливається в їхні підвали. Стоки забиваються, бо люди кидають у каналізацію сміття. Ще проблема у тому, що будинок стоїть у невдалому місці. До підвалу постійно підходять ґрунтові води.</p>
      <p>Комунальники почистять каналізаційну мережу навколо дому.</p>
      <p>— Фірма-підрядник зробить дренажну трубу, аби вибирати ґрунтові води, — додає Заремба. — Воду з підвалів виведемо за два-три тижні. Каналізацію почистимо за 10 днів. А от вичистити підвал важко, бо неможливо загнати техніку. Це довга робота. Розпочнемо навесні.</p>
    </article>
  </body>
</html>