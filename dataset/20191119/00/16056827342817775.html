<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mzamin.com/article.php?mzamin=199805"/>
    <meta property="og:site_name" content="মানবজমিন"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ফরিদগঞ্জে আওয়ামী লীগের দু’গ্রুপে সংঘর্ষ, মঞ্চ ভাঙচুর"/>
    <meta property="og:description" content="ফরিদগঞ্জে আওয়ামী লীগের দু’গ্রুপে দ্বন্দ্বের জের ধরে সংঘর্ষ, দোকানপাট ভাঙচুরের ঘটনা ঘটেছে। ভাঙচুর করা হয়েছে ক্রিকেট টুর্নামেন্ট এর উদ্বোধনী মঞ্চ। পণ্ড হয়ে গেছে উদ্বোধনী অনুষ্ঠানটি। এর আগে পাল্টাপাল্টি মাইকিং করা হয়। উদ্বোধনী অনুষ্ঠানে প্রধান অতিথি আওয়ামী লীগ নেতা খাজে আহম্মদ ও সমাপনীতে প্রধান অতিথি হিসেবে এমপি মুহম্মদ শফিকুর রহমান এমপি’র নাম ঘোষণা করা হয়েছে। এমপি বিরোধীরা এমন কাজ করেছে বলে আয়োজক কর্তৃপক্ষ দাবি করেছেন। সংঘর্ষে তিন সহোদরসহ অন্তত ছয়জন আহত হয়েছেন। রোববার রাতে এ ঘটনা ঘটেছে উপজেলার ৯নং গোবিন্দপুর ইউনিয়নের চির্কা-চাঁদপুর স্কুল ও কলেজ মাঠে। গতকাল বিকাল পর্যন্ত পুলিশ মোতায়েন থাকতে দেখা যায়। থানার ওসি বলেছেন, বর্তমানে পরিস্থিতি নিয়ন্ত্রণে রয়েছে। এলাকাবাসী জানিয়েছে, কলেজ মাঠে ৪র্থ বারের মতো জাঁকজমকপূর্ণ এন.পি.এল. নামক একটি ক্রিকেট টুর্নামেন্ট এর আয়োজন করা হয়। গতকাল সোমবার উদ্বোধনী অনুষ্ঠান উপলক্ষে রোববার সন্ধ্যার পর এলাকায় মাইকিং করা হয়। কিছুক্ষণ পর সংশ্লিষ্ট ইউনিয়ন ছাত্রলীগ কলেজ কমিটির নামে একই মাঠে সভার ঘোষণা দিয়ে মাইকিং হয়। এতে দু’পক্ষের মধ্যে উত্তেজনা দেখা দেয়। রোববার রাত আনুমানিক ৯টায় একদল লোক ওই অনুষ্ঠানের…"/>
  </head>
  <body>
    <article>
      <h1>ফরিদগঞ্জে আওয়ামী লীগের দু’গ্রুপে সংঘর্ষ, মঞ্চ ভাঙচুর</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">ফরিদগঞ্জ (চাঁদপুর) প্রতিনিধি</a></address>
      <p>ফরিদগঞ্জে আওয়ামী লীগের দু’গ্রুপে দ্বন্দ্বের জের ধরে সংঘর্ষ, দোকানপাট ভাঙচুরের ঘটনা ঘটেছে। ভাঙচুর করা হয়েছে ক্রিকেট টুর্নামেন্ট এর উদ্বোধনী মঞ্চ। পণ্ড হয়ে গেছে উদ্বোধনী অনুষ্ঠানটি। এর আগে পাল্টাপাল্টি মাইকিং করা হয়। উদ্বোধনী অনুষ্ঠানে প্রধান অতিথি আওয়ামী লীগ নেতা খাজে আহম্মদ ও সমাপনীতে প্রধান অতিথি হিসেবে এমপি মুহম্মদ শফিকুর রহমান এমপি’র নাম ঘোষণা করা হয়েছে। এমপি বিরোধীরা এমন কাজ করেছে বলে আয়োজক কর্তৃপক্ষ দাবি করেছেন। সংঘর্ষে তিন সহোদরসহ অন্তত ছয়জন আহত হয়েছেন। রোববার রাতে এ ঘটনা ঘটেছে উপজেলার ৯নং গোবিন্দপুর ইউনিয়নের চির্কা-চাঁদপুর স্কুল ও কলেজ মাঠে।</p>
      <p>গতকাল বিকাল পর্যন্ত পুলিশ মোতায়েন থাকতে দেখা যায়। থানার ওসি বলেছেন, বর্তমানে পরিস্থিতি নিয়ন্ত্রণে রয়েছে। এলাকাবাসী জানিয়েছে, কলেজ মাঠে ৪র্থ বারের মতো জাঁকজমকপূর্ণ এন.পি.এল. নামক একটি ক্রিকেট টুর্নামেন্ট এর আয়োজন করা হয়। গতকাল সোমবার উদ্বোধনী অনুষ্ঠান উপলক্ষে রোববার সন্ধ্যার পর এলাকায় মাইকিং করা হয়। কিছুক্ষণ পর সংশ্লিষ্ট ইউনিয়ন ছাত্রলীগ কলেজ কমিটির নামে একই মাঠে সভার ঘোষণা দিয়ে মাইকিং হয়। এতে দু’পক্ষের মধ্যে উত্তেজনা দেখা দেয়। রোববার রাত আনুমানিক ৯টায় একদল লোক ওই অনুষ্ঠানের মঞ্চ ভাঙচুর করে। এতে দুই পক্ষের মধ্যে সংঘর্ষ বাধে। এ সময় ডা. মমিন এর ওষুধের দোকান ভাঙচুরের কবলে পড়ে। সংঘর্ষে তিন সহোদর দেলোয়ার হোসেন ভুইয়া (৪০), মিলন ভুইয়া (৩৭) ও রিপন ভুইয়া (৩২)সহ অন্তত ছয়জন আহত হয়েছেন। আহত দোলায়ার ভুইয়া চাঁদপুর জেনারেল হাসপাতালে চিকিৎসাধীন আছেন। খবর পেয়ে রাত আনুমানিক ১০টায় থানার অফিসার ইনচার্জের নেতৃত্বে পুলিশ ঘটনাস্থলে উপস্থিত হয়ে পরিস্থিতি নিয়ন্ত্রণে নেয়। শান্তি শৃঙ্খলা বজায় রাখার স্বার্থে পুলিশ দু’পক্ষকেই অনুষ্ঠান করা থেকে বিরত থাকতে নির্দেশ মৌখিক দেয়। থানার অফিসার ইনচার্জ আব্দুর রকিব জানিয়েছেন, এলাকায় শান্তি-শৃংখলা রক্ষায় আমরা সরকারি দায়িত্ব পালন করেছি। ভাঙচুরের ঘটনার খবর স্বীকার করে বলেন, এ ব্যাপারে আমরা কোনো অভিযোগ পাইনি।</p>
      <p> </p>
      <p>এই বিভাগের সর্বাধিক পঠিত</p>
    </article>
  </body>
</html>