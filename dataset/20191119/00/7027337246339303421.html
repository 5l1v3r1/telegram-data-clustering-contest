<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698986/%D9%85%D8%B9%D8%A7%D9%88%D9%86-%D8%B3%D8%A7%D8%B2%D9%85%D8%A7%D9%86-%D8%B5%D9%85%D8%AA-%D8%A7%D8%B3%D8%AA%D8%A7%D9%86-%D8%AA%D9%87%D8%B1%D8%A7%D9%86-%DA%A9%D8%A7%D9%87%D8%B4-%D9%82%DB%8C%D9%85%D8%AA-%D9%85%D8%AD%D8%B5%D9%88%D9%84%D8%A7%D8%AA-%D9%BE%D8%B1%D9%88%D8%AA%D8%A6%DB%8C%D9%86%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="معاون سازمان صمت استان تهران: کاهش قیمت محصولات پروتئینی"/>
    <meta property="og:description" content="معاون نظارت و بازرسی سازمان صنعت، معدن و تجارت (صمت) استان تهران از دو برابر شدن نظارت‌ها بر بازار و کاهش قیمت محصولات پروتئینی خبر داد."/>
  </head>
  <body>
    <article>
      <h1>معاون سازمان صمت استان تهران: کاهش قیمت محصولات پروتئینی</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038401_776.jpg"/>
      </figure>
      <p>معاون نظارت و بازرسی سازمان صنعت، معدن و تجارت (صمت) استان تهران از دو برابر شدن نظارت‌ها بر بازار و کاهش قیمت محصولات پروتئینی خبر داد.</p>
      <p>عزیزالله افضلی در گفت‌وگو با ایسنا، با بیان اینکه در پی اصلاح قیمت بنزین، سازمان صنعت، معدن و تجارت استان تهران مکلف شده گشت‌های بازرسی را تشدید کند، اظهار کرد: مقرر شده سازمان صمت با همکاری سازمان تعزیرات حکومتی، پلیس امنیت اقتصادی، بازرسی اتاق اصناف تهران و دستگاه‌های مرتبط دیگر از واحدهای صنفی بازرسی کند.</p>
      <p>وی از بازرسی ۳۲۷۸ واحد از روز شنبه تا روز گذشته (دوشنبه) خبر داد و گفت: در این بازرسی‌ها ۴۱۲ پرونده برای اصناف متخلف تشکیل شده که مهم‌ترین تخلفات شامل گران‌فروشی، عدم درج قیمت و عدم صدور فاکتور بوده است. همچنین براساس مصوبات ستاد تنظیم بازار استان تهران، مقرر شده که اینگونه پرونده‌ها خارج از نوبت مورد رسیدگی شود.</p>
      <p>معاون نظارت و بازرسی سازمان صمت استان تهران برآورد ارزش ریالی پرونده تخلفات استان تهران در سه روز گذشته را هشت میلیارد و ۳۷ هزار و ۴۰۸ ریال اعلام کرد.</p>
      <p>به گفته افضلی در مقایسه با آمار ماه‌های گذشته، تغییرات محسوسی در قیمت کالاها دیده نشده است.</p>
      <p>وی افزود: علی‌رغم دو برابر شدن بازرسی‌ها و استفاده از پتانسیل‌های بخش بازرسی برای رصد تغییرات بازار و برخورد با سودجویان، هیچ روند افزایش قیمتی در بازار مشاهده نشده است. بازار سیر معمولی خود را طی می‌کند و موارد تخلفات گزارش شده همچون روزهای گذشته بوده است.</p>
      <p>وی افزود: در گشت مشترک دو روز اخیر نیز شاهد روند کاهشی در قیمت مواد پروتئینی بودیم؛ به‌طوری‌که قیمت هر کیلو گوشت قرمز نسبت به هفته گذشته حدود ۱۵۰۰ تومان کاهش داشته و گوشت مرغ نیز در میدان بهمن به قیمت ۱۰ هزار و ۵۰۰ تومان که زیر قیمت مصوب است، عرضه می‌شد.</p>
      <p>به گزارش ایسنا، از ۲۴ آبان ماه قیمت هر لیتر بنزین سهمیه‌ای ۱۵۰۰ تومان و نرخ هر لیتر بنزین آزاد ۳۰۰۰ تومان تعیین شد.</p>
    </article>
  </body>
</html>