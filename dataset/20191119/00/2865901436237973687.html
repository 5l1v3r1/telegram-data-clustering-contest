<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bojan-zajic-za-mozzart-norvezani-se-uzdaju-u-lagerbeka-i-domaci-teren-a-strepe-od-mitrovica-tadica-i-ljajica/342826"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Bojan Zajić za MOZZART: Norvežani se uzdaju u Lagerbeka i domaći teren, a strepe od Mitrovića, Tadića i Ljajića"/>
    <meta property="og:description" content="Šanse su 50-50, smatra bivši igrač Partizana"/>
  </head>
  <body>
    <article>
      <h1>Bojan Zajić za MOZZART: Norvežani se uzdaju u Lagerbeka i domaći teren, a strepe od Mitrovića, Tadića i Ljajića</h1>
      <h2>Šanse su 50-50, smatra bivši igrač Partizana</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Vujadin Tomković</a></address>
      <p>Imaju Srbija i Norveška jednu zajedničku crtu: poslednji put su na Evropskom prvenstvu igrale 2000. godine (naš tim kao Jugoslavija), kada su i odmerile snage u grupi. Tada su Plavi pobedili 1:0. Nakon 20 godina posta dve reprezentacije će u martu u baražu Lige nacija odmeriti snage, jedna će ostati u igri za plasman na šampionat kontinenta, druga će morati da čeka još četiri godine na novu šansu.</p>
      <p>Ako je suditi po bilansu u grupama, Norvežani su ostavili možda i bolji utisak od Orlova. Izgubili su samo jedan meč i to tesno od Španije u gostima (2:1). Imaju bolju atmosferu u i oko tima, a velika prednost je i što će biti domaćini u toj utakmici u Oslu, pred svojim navijačima.</p>
      <p>Pa, ima li onda Srbija kakve adute u svojim rukavima? Naš čovek na licu mesta, bivši igrač Partizana, sada pomoćni trener u Sandes Ulfu, <b>Bojan Zajić</b>, otkriva za MOZZART Sport detalje šta čeka Orlove u okršaju sa Norveškom i gde su njihove šanse, a na koje adute račnaju domaćini.</p>
      <p>Za početak, pitanje je kako Norvežani vide Srbiju, rivala u baražu?<br/>„<b>Za sada se još ne priča i ne piše mnogo o utakmici sa Srbijom jer je daleko taj meč, a i sinoć su Norvežani imali utakmicu sa Maltom. Znam da su nas gledali, analizirali, znam i da su skauti bili na Srbija – Luksemburg. Pohvalili su Tadića, Mitrovića i Ljajića. Kažu, ne zna se ko je opasniji od njih, da su sva trojica vanserijski igrači</b>“.</p>
      <p>A, kako posle završetka kvalifikacija Norvežani vide sebe? Da li računaju da je ovo „ta godina“ kada će se plasirati na EP?<br/>„<b>Norvežani nigde nisu bili još od „Maričke bitke“. Zato sve bacaju na ovaj baraž, da probaju posle 20 godina da se plasiraju na veliko takmičenje. Uzdaju se u selektora Larsa Lagerbeka, koji je sa Islandom napravio čudo, odveo ga na Evropski šampionat. I njemu sudbina zavisi od baraža: ako prođu dalje, ostaće na klupi, a ako ispadnu, otići će</b>“.</p>
      <p>Čini se da je i Norvežanima, kao i Srbiji, napad bolji deo tima?<br/>“<b>Imaju dobru ekipu, odlične mlade igrače koji su na ceni. Možda i prva zvezda im je Džošua King iz Bornmuta, vrlo je jak i brz napadač, podseća malo na našeg Mitrovića. Tu je Martin Odegard koji je podigao Sosijedad, zatim, imaju i Erlinga Halanda, najboljeg strelca Lige šampiona, koji je eksplodirao ove sezone. E, sad, Norvežani igraju u formaciji 4-4-2 i ne mogu sva trojica pomenutih na teren, pa ćemo videti do marta šta će se dešavati</b>“.</p>
      <p>Bruji Evropa i o <b>Sanderu Bergeu</b>...<br/>„<b>Veoma interesantan igrač! Hvalio ga je i Jirgen Klop posle utakmice u Ligi šampiona. On je centralni vezni igrač, igra u oba pravca, meni se baš sviđa</b>“.</p>
      <figure>
        <img src="https://mozzartsport.com/upload/CKEditor/18.11.2019/2019-11-18T192807Z_461751169_RC2VDD922736_RTRMADP_3_SOCCER-EURO-MLT-NOR-REPORT.JPG"/>
      </figure>
      <p>Pa, gde onda Srbija može da traži svoju šansu?<br/>„<b>U napadu su veoma dobri, ali im je malo tanja odbrana. Štoperski tandem čine igrači Rozenborga Reginijusen i Havland, dugo su zajedno, mana im je što nisu tako brzi, mada su odlični u skoku. Bekovi su, već, vrlo dobri, Alesami iz Amijena i El Abdelui iz Olimpijakosa, stalno se ubacuju u napad, a praktikuju i dugo bacanje iz auta, pravo u šesnaesterac, što je radio i Island kod Lagerbeka</b>“.</p>
      <p>Rezime norveškog tima i igre...<br/>„<b>Imaju generaciju mladih igrača, kao što se desilo ranije sa Belgijom, naravno, nije baš taj nivo. Imaju dobar tim, svi su željni dokazivanja, gladni nastupa na velikom takmičenju. Kod kuće ih je teško probiti, još ako oni prvi daju gol... Naša šansa je da što duže držimo 0:0, jer onda ih polako hvata nervoza, pa još ako prime gol... Mitrović, Tadić i Ljajić su naše udarne igle, fudbaleri koji mogu da budu prevaga, momci koji su u stanju jednim potezom da reše utakmicu. Oni su naša najveća šansa</b>“.</p>
      <p>Domaći teren je bez dileme velika prednost za Norvežane. Nisu izgubili nijedan meč u kvalifikacijama u Oslu, iako atmosfera na tribinama nije tako vatrena.<br/>„<b>Imaju publiku, biće pun stadion, ali je mlada atmosfera. I pored toga, u Oslu teško da možeš da ih naigraš. Igraju jako tvrdo, kompaktni su, ali kod kuće napadaju svakog. Tako je bilo i protiv Španije nedavno, zaslužili su da dobiju tu utakmicu (1:1). Lagerbek ih je baš utegao, tako da iskreno, mislim da su šanse 50-50. Nadu mi daje to što smo uvek bili „smrt“ za Skandinavce</b>“, zaključuje <b>Bojan Zajić</b>.</p>
      <p>Daleko je mart, ima više od tri meseca do tada. Ali, slika o tome kakav rival čeka Srbiju u utakmici godine u Oslu, mora već sada da bude kristalno jasna.</p>
      <p><b>Foto:</b> <i>lična arhiva</i></p>
      <figure>
        <img src="https://mozzartsport.com/upload/CKEditor/18.11.2019/8.%20Nata%C5%A1a%20Bekvalac.jpg"/>
      </figure>
      <p> </p>
    </article>
  </body>
</html>