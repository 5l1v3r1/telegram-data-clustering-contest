<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3774011,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="גזית גלוב מעלה את תחזית הרווח המתואם לטווח של 590-601 מיליון שקל"/>
    <meta property="og:description" content="חברת הנדל&quot;ן המניב דיווחה כי ההכנסה נטו מדמי שכירות ירדה ב-2.6%; החברה פרסמה תוכנית לרכישה עצמית של מניותיה בסכום של עד 250 מיליון שקל, ומעלה את הדיבידנד שיחולק ב-2020"/>
  </head>
  <body>
    <article>
      <h1>גזית גלוב מעלה את תחזית הרווח המתואם לטווח של 590-601 מיליון שקל</h1>
      <h2>חברת הנדל"ן המניב דיווחה כי ההכנסה נטו מדמי שכירות ירדה ב-2.6%; החברה פרסמה תוכנית לרכישה עצמית של מניותיה בסכום של עד 250 מיליון שקל, ומעלה את הדיבידנד שיחולק ב-2020</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">יניב רחימי</a></address>
      <p><a href="https://www.calcalist.co.il/stocks/home/0,7340,L-3959-126011,00.html?quote=%D7%92%D7%96%D7%99%D7%AA%20%D7%92%D7%9C%D7%95%D7%91">גזית גלוב</a>, חברת הנדל"ן המניב שבשליטת חיים כצמן, פרסמה הבוקר (ג') את הדוחות הכספיים לרבעון השלישי ובמסגרתם היא מעדכנת כלפי מעלה את תחזית ה-FFO (הרווח המתואם) לשנת 2019: על פי התחזית המעודכנת, ה-FFO של גזית גלוב ב-2019 צפוי לעמוד בטווח של 601-590 מיליון - שיפור לעומת התחזית הקודמת ל-FFO שנע בטווח של 592-577 מיליון שקל.</p>
      <p>בנוסף, גזית גלוב העלתה את הדיבידנד שהחברה צפויה לחלק ב-2020 למינימום של 1.72 שקל למניה, המשקף תשואת דיבידנד של 4.8% לפי מחיר המניה של גזית גלוב לפני פתיחת המסחר היום.</p>
      <figure>
        <img src="https://images1.calcalist.co.il/PicServer3/2018/10/30/857036/CAL036840_l.jpg"/>
        <figcaption>חיים כצמן, בעל השליטה בגזית גלוב <br/>צילום: Agaton Strom</figcaption>
      </figure>
      <p>ה-NOI (ההכנסה נטו מדמי שכירות) של גזית גלוב הסתכמה ב-479 מיליון שקל, ירידה של 2.6% בהשוואה לרבעון המקביל אשתקד. בנטרול השינוי בשערי החליפין הממוצעים, זגית גלוב הייתה מציגה עלייה של 3.9% ב-NOI, עלייה שנובעת בעיקר מהפעלה לראשונה של נכסים שפיתוחם הושלם, מרכישת נכסים שנרכשו במהלך 12 החודשים האחרונים ומעלייה בהכנסות מנכסים זהים.</p>
      <p>ה-FFO הכלכלי של גזית גלוב הסתכם ברבעון השלישי ב-138 מיליון שקל. לכאורה, מדובר בירידה של 20% בהשוואה לאותו נתון בתקופה המקבילה אשתקד. אלא, שהירידה ב-FFO נובעת ממכירת מרבית האחזקה של גזית גלוב ב-FCR וממכירת מניות REG. בנטרול FCR ו-REG וללא שינוי בשערי החליפין, גזית גלוב הייתה מציגה עליה של 5.3% ב-FFO.</p>
      <p>גזית גלוב הכריזה על חלוקת דיבידנד של 74.7 מיליון שקל ועל תוכנית לרכישה עצמית של מניות החברה בהיקף של עד 250 מיליון שקל. מימוש התוכנית יתבצע ככל שמחיר המניה של גזית גלוב בבורסה ישקף הנחה משמעותית ביחס ל-NAV של החברה.</p>
      <p>במקביל לפרסום הדוחות הכספיים, גזית גלוב מדווחת על הקמת שותפות חדשה ביחד עם שותף ותיק – דורי סגל. השותפות החדשה תעסוק באיתור, רכישה ובניהול נכסים בעלי שימוש מעורב בערים צפופות אוכלוסין בקנדה, ובדגש על העיר טורונטו. השותפות תהיה בבעלות גזית גלוב (60%) ודודי סגל (40%). גזית גלוב תשקיע בשותפות 60 מיליון דולר קנדי ותיתן לה הלוואה של עד 50 מיליון דולר קנדי.</p>
      <p>סגל, שמתגורר בטורונטו, ישקיע בשותפות 40 מיליון דולר קנדי וישמש כמנכ"ל שלה. לפי הדיווח של גזית גלוב, בכוונת השותפות להשקיע במהלך חמש השנים הקרובות למיליארד דולר קנדי בנכסים בעלי שימוש מעורב. לאחר הקמת שותפות קנדה, דורי סגל לא יעמוד לבחירה מחודשת לכהן כדירקטור של גזית גזית גלוב ויחדל מלכהן בדירקטוריונים של חברות הבת הפרטיות.</p>
    </article>
  </body>
</html>