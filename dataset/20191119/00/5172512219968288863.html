<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/kia-a-publicat-un-teaser-pentru-modelul-pe-care-il-va-prezenta-in-20-94811.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Kia a publicat un teaser pentru modelul pe care îl va prezenta în 20 noiembrie: sud-coreenii ar putea lansa versiunea globală pentru Seltos"/>
    <meta property="og:description" content="Kia a publicat un teaser cu noul model pe care îl va dezvălui în 20 noiembrie la Salonul Auto de la Los Angeles, iar acesta sugerează că este vorba despre versiunea globală a SUV-ului Seltos."/>
  </head>
  <body>
    <article>
      <h1>Kia a publicat un teaser pentru modelul pe care îl va prezenta în 20 noiembrie: sud-coreenii ar putea lansa versiunea globală pentru Seltos</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Daniel Popescu</a></address>
      <p>Kia a publicat un teaser cu noul model pe care îl va dezvălui în 20 noiembrie la Salonul Auto de la Los Angeles, iar acesta sugerează că este vorba despre versiunea globală a SUV-ului Seltos.</p>
      <p>Cu numai câteva zile în urmă, <a href="https://www.automarket.ro/masini-noi/kia/">Kia</a> a confirmat că <a href="https://www.automarket.ro/stiri/kia-pregateste-o-lansare-pentru-salonul-auto-de-la-los-angeles-din-94729.html">pregătește lansarea unui nou model</a> pentru Salonul Auto de la Los Angeles, pe care îl va prezenta publicului în 20 noiembrie.</p>
      <p>La vremea respectivă, constructorul sud-coreean nu a oferit detalii despre noul model, însă acum a publicat un teaser pe contul oficial de pe <a href="https://www.facebook.com/kia/photos/a.207526270364/10157744069465365/?type=3&amp;theater">rețeaua de socializare Facebook</a>.</p>
      <p>Noul teaser prezintă partea frontală a modelului, însă imaginea este întunecată, motiv pentru care se poate distinge doar forma grilei. Acest lucru este însă suficient pentru a oferi un indiciu clar cu privire la lansarea producătorului asiatic. <b>Cel mai probabil, Kia va prezentă versiunea globală a SUV-ului Seltos, care <a href="https://www.automarket.ro/stiri/primele-imagini-si-informatii-despre-kia-seltos-noul-suv-de-clasa-mica-are-92097.html">a fost dezvăluit anterior în luna iunie</a> doar pentru piața din India.</b></p>
      <p>De altfel, cu ocazia prezentării în India, Kia a confirmat că Seltos va fi produs în India și Coreea de Sud și că va fi lansat la nivel global, inclusiv pe piața europeană, în a doua jumătate a acestui an, perioadă care corespunde cu desfășurarea Salonului Auto de la Los Angeles.</p>
      <p>Cel mai probabil, designul lui Seltos pentru piețele din Statele Unite și Europa va fi unul ușor îmbunătățit și adaptat la cerințele legislative din cele două regiuni.</p>
      <p>În versiunea pentru India, Seltos este echipat cu unul dintre cele trei motoare disponibile: motor <a href="https://www.automarket.ro/stiri/motor-turbo-86649.html">turbo</a> pe benzină T-GDI de 1.6 litri și 177 <a href="https://www.automarket.ro/stiri/cal-putere-cp-86347.html">CP</a>, <a href="https://www.automarket.ro/stiri/motor-aspirat-86655.html">motor aspirat</a> pe benzină de 2.0 litri și 149 <a href="https://www.automarket.ro/stiri/cal-putere-cp-86347.html">CP</a> sau <a href="https://www.automarket.ro/stiri/aprindere-prin-comprimare-86323.html">motor diesel</a> de 1.6 litri și 136 <a href="https://www.automarket.ro/stiri/cal-putere-cp-86347.html">CP</a>.</p>
      <p>Via Kia</p>
    </article>
  </body>
</html>