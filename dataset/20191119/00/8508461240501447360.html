<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/slovensky-domotron-spusta-globalnu-indiegogo-kampan-na-svoj-novy-produkt/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Slovenský Domotron má na Indiegogo svoj nový produkt s AI"/>
    <meta property="og:description" content="Domotron dnes spúšťa pre svoj najnovší produkt crowdfundingovú kampaň cez známe Indiegogo. Ceny začínajú s viac ako 35% zľavami oproti predajným cenám."/>
  </head>
  <body>
    <article>
      <h1>Slovenský Domotron má na Indiegogo svoj nový produkt s AI</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Števo Porubský</a></address>
      <p>
        <b><a href="https://techbox.dennikn.sk/slovensky-domotron-ma-krabicku-s-umelou-inteligenciou-bude-na-indiegogo/">Začiatkom minulého mesiaca slovenský Domotron oznámil</a>, že sa chystá dobyť svet svojim najnovším produktom, bezdrôtovým systémom Domotron s umelou inteligenciou pre všetky domácnosti. Dnes konečne spúšťa oficiálnu crowdfundingovú kampaň cez známe <a href="https://www.indiegogo.com/projects/domotron">Indiegogo</a>. Ceny začínajú na 319 USD, resp. 288 € za základný set, všetky majú byť o viac ako 35% nižšie, ako bežné ceny.</b>
      </p>
      <related>
        <a href="https://techbox.dennikn.sk/slovensky-domotron-ma-krabicku-s-umelou-inteligenciou-bude-na-indiegogo/"/>
      </related>
      <figure>
        <iframe src="https://www.youtube.com/embed/GcUoIXMLLbM" width="640" height="360" data-service="Youtube" scrolling="no"/>
      </figure>
      <p><i>„Dnešné ‘kvazi chytré domácnosti’ sú vlastne veľmi hlúpe! Ponúkajú používateľom iba jednoduché ovládanie technologií na diaľku cez mobil, prípadne platformu pre vytváranie vlastných algoritmov a automatizácií pre geekov,“ </i>povedal Alex Janušek, CEO spoločnosti Domotron. <i>„V Domotrone vytvárame najvyspelejšie smart domácnosti na mieru už viac ako desať rokov a stále vylepšujeme fungovanie domácich technológií tak, aby nebolo potrebné žiadne manuálne ovládanie. Vďaka tomuto know-how sa nám podarilo vytvoriť aj celkom nový Domotron Hub, ktorý prináša koncept skutočne chytrej domácnosti aj na masový trh. A vďaka Indiegogo kampani je odteraz dostupný pre spotrebiteľov na celom svete.“</i></p>
      <figure>
        <img src="https://techbox.dennikn.sk/wp-content/uploads/2019/11/Domotron-9.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <p>Domotron nemá byť len ďalším ovládačom pre niektoré prvky smart home či gadgety v domácnosti, má byť pre všetky. Obrovskou výhodou má byť fakt, že nie je potrebné žiadne káblovanie či prerábka domácnosti. Stačí centrála Domotron Hub a vypínač Domotron Switch.</p>
      <slideshow>
        <figure>
          <img src="https://techbox.dennikn.sk/wp-content/uploads/2019/11/Domotron-10-1328x747.jpg"/>
        </figure>
        <figure>
          <img src="https://techbox.dennikn.sk/wp-content/uploads/2019/11/Domotron-2-1328x747.jpg"/>
        </figure>
        <figure>
          <img src="https://techbox.dennikn.sk/wp-content/uploads/2019/11/Domotron-7-1328x747.jpg"/>
        </figure>
      </slideshow>
      <p>Centrála Domotron Hub má vlastný systém pre smart home poháňaný umelou inteligenciou. V praxi to znamená, že používateľ po prvotnom nastavení nemusí robiť prakticky nič, o všetko v domácnosti sa bude starať AI so strojovým učením.</p>
      <figure>
        <img src="https://techbox.dennikn.sk/wp-content/uploads/2019/11/Domotron-6.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <h3>S vlastným AI asistentom</h3>
      <p>Systém je vybavený osobným asistentom Domotron Assistant s umelou inteligenciou, ktorý komunikuje s používateľom prostredníctvom jednoduchého rozhrania. Vďaka tomu mení inak podrobné technické nastavenia na ľahko pochopiteľné otázky a navyše prispôsobuje tempo návrhov podľa miery, akou si používateľ adaptuje automatizáciu.</p>
      <figure>
        <img src="https://techbox.dennikn.sk/wp-content/uploads/2019/11/Domotron-gifs-3.gif"/>
        <figcaption>
          <cite>ZDROJ | Domotron</cite>
        </figcaption>
      </figure>
      <figure>
        <img src="https://techbox.dennikn.sk/wp-content/uploads/2019/11/Domotron-gifs-2.gif"/>
        <figcaption>
          <cite>ZDROJ | Domotron</cite>
        </figcaption>
      </figure>
      <p>Aplikácia dokonca obsahuje i časovú os, ktorá zobrazuje udalosti, ku ktorým už došlo, ale aj plánované automatizácie, ktoré používateľa v najbližšej dobe čakajú. To má poskytnúť úplnú kontrolu nad celým systémom a fungovaním smart home zariadení.</p>
      <figure>
        <img src="https://techbox.dennikn.sk/wp-content/uploads/2019/11/Domotron-gifs-1.gif"/>
        <figcaption>
          <cite>ZDROJ | Domotron</cite>
        </figcaption>
      </figure>
      <p>Domotron vybavený štandardom ZigBee 3.0 má byť kompatibilný s najznámejšími smart home zariadeniami na trhu, vrátane Philips Hue, IKEA Home Smart, Somfy TaHoma, SONOS, Aqara, SmartThings, Netatmo či iRobot. Domotron Hub využíva vlastné bezdrôtové vypínače s dotykovým ovládaním, ktoré disponujú senzormi na meranie vlhkosti, okolitého svetla, kvality vzduchu, teploty a prítomnosť používateľa v miestnosti. Na ovládanie smart home zariadení v domácnosti tak používatelia môžu využívať nielen mobilnú aplikáciu, ale aj tieto dizajnové vypínače.</p>
      <figure>
        <iframe src="https://www.youtube.com/embed/MPeI0pTc-Q0" width="640" height="360" data-service="Youtube" scrolling="no"/>
      </figure>
      <p>Domotron na automatické fungovanie domácich technológií, ako napríklad nastavenie žalúzií či úpravu intenzity osvetlenia, využíva aj údaje o počasí špecifické pre danú polohu (vrátane aktuálnej oblačnosti), alebo astronomické údaje (východ a západ slnka, fáza Mesiaca). Zároveň vie využívať aj tzv. geofence, takže používateľ si môže nastaviť konkrétne udalosti (otvorenie garážovej brány, zapnutie svetiel…) v smart domácnosti podľa jeho polohy k domu či bytu.</p>
      <figure>
        <img src="https://techbox.dennikn.sk/wp-content/uploads/2019/11/Domotron-16.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <h3>Cez Indiegogo do celého sveta</h3>
      <p>Slovenský Domotron sa vďaka crowdfundingovej platforme Indiegogo chce dostať do celého sveta. Domotron je tak už teraz možné si objednať cez crowdfundingovú platformu Indiegogo so zľavou viac ako 35% z konečnej predajnej ceny. Základný balíček Domotron Hub a Domotron Switch stojí 319 USD, resp. 288 €, v závislosti od nastavenia meny v Indiegogo. V závislosti od počtu izieb v domácnosti je možné si kúpiť výhodnejšie balíčky s väčším počtom vypínačov Domotron Switch.</p>
      <figure>
        <img src="https://techbox.dennikn.sk/wp-content/uploads/2019/11/Domotron-4.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <p>Prví zákazníci (Early Birds) pre každý z kitov môžu mať Domotron s vyše 35% zľavou z finálnej predajnej ceny. Po ich vypredaní budú k dispozícii kity (Indiegogo Special) s vyše 30% zľavou. Jedinou nevýhodou v tomto predvianočnom období je fakt, že prvé zariadenia bude Domotron posielať až v marci budúceho roku.</p>
      <figure>
        <img src="https://techbox.dennikn.sk/wp-content/uploads/2019/11/Domotron-Perks-1.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <figure>
        <img src="https://techbox.dennikn.sk/wp-content/uploads/2019/11/Domotron-Perks-2.jpg"/>
        <figcaption>
          <cite>ZDROJ | Domotron</cite>
        </figcaption>
      </figure>
      <footer>
        <b>Zdroj: </b>
        <a href="https://www.indiegogo.com/projects/domotron">Indiegogo</a>
      </footer>
    </article>
  </body>
</html>