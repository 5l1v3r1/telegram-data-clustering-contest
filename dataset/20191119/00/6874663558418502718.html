<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773969,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="ביטוח משלים בקופות החולים: במרכז 78% מבוטחים, בפריפריה ‑ רק 60%"/>
    <meta property="og:description" content="המצב בקופת חולים מאוחדת חמור במיוחד, עם 36% בלבד מעמיתיה בפריפריה שמבוטחים בביטוח משלים, חצי משיעורם במרכז הארץ"/>
  </head>
  <body>
    <article>
      <h1>ביטוח משלים בקופות החולים: במרכז 78% מבוטחים, בפריפריה ‑ רק 60%</h1>
      <h2>המצב בקופת חולים מאוחדת חמור במיוחד, עם 36% בלבד מעמיתיה בפריפריה שמבוטחים בביטוח משלים, חצי משיעורם במרכז הארץ</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שחר אילן</a></address>
      <p>שיעור המבוטחים בביטוחים משלימים בפריפריה עומד על 60% בלבד ממבוטחי קופות החולים לעומת 78% בכלל הארץ, כך עולה מהדו"ח השנתי של משרד הבריאות על שב"ן (שירותי בריאות נוספים) לשנת 2018, שמתפרסם היום.</p>
      <p>זאת לעומת יחס של 59% בפריפריה ו־77% בכלל הארץ ב־2017. כלומר, היתה עלייה דומה בפריפריה ובמרכז. חמור במיוחד המצב בקופת חולים מאוחדת שבה רק 36% מהחברים בפריפריה מבוטחים בבביטוח משלים, חצי משיעורם במרכז הארץ (71%).</p>
      <figure>
        <img src="https://images1.calcalist.co.il/PicServer3/2019/11/18/948371/14.jpg"/>
        <figcaption>שיעור עמיתי קופות החולים עם ביטוח משלים</figcaption>
      </figure>
      <p>שיעור העמיתים בביטוח משלים במגזר הערבי עומד על 43% לעומת 76% בכלל האוכלוסייה. גם הוא עלה ב־1% בלבד כמו באוכלוסייה הכללית. הפערים הקשים בתחום הבריאות אינם מתבטאים רק בכך שאין מספיק בתי חולים ורופאים מקצועיים בפריפריה, אלא גם בכך שאנשי הפריפריה אינם מרשים לעצמם ביטוח משלים בסיסי.</p>
      <h3>יותר מבוטחים בסה"כ</h3>
      <p>שיעור המבוטחים בתוכניות הביטוח המשלים מתוך כלל מבוטחי קופות החולים עלה מ־75% בסוף 2017 ל־76% בסוף 2018. מבחינה מספרית זוהי עלייה של 3% מ־6.45 מיליון מבוטחים ל־6.65 מיליון מבוטחים.</p>
      <p>ב־15 השנים האחרונות, מסוף 2003 ועד סוף 2018, גדל מספר המבוטחים בתוכניות הביטוח המשלים ב־46% לעומת עלייה של 29% במספר המבוטחים בקופת חולים.</p>
      <p>במשרד הבריאות מציינים שהדבר "עשוי להעיד על פער הולך וגדל בין ציפיות המבוטחים מסל שירותי בריאות ובין הסל בפועל". כלומר הציבור פשוט הפסיק להאמין שחברות רגילה בקופת חולים תגן עליו בעת צרה.</p>
      <p>שיעור העלויות הרפואיות נטו (הסכום שהולך להוצאות רפואיות מתוך דמי החבר) ירד מ־85% ב־2017 ל־82% ב־2018. התוכניות שבהן נרשם שיעור העלויות הרפואיות הגבוה ביותר הן "מכבי שלי" עם 91% ו"כללית מושלם" עם 89%.</p>
      <p>לעומת זאת, תוכנית "מגן כסף" של מכבי הוציאה רק 31% על הוצאות רפואיות ו"לאומית כסף" ‑ 60%. עם זאת, צריך לזכור שעל פי נתונים שפרסם האוצר בביטוי בריאות פרטיים חוזרים למבוטח רק 39%, כלומר פחות מחצי.</p>
      <figure>
        <img src="https://images1.calcalist.co.il/PicServer3/2019/09/16/935415/1_l.jpg"/>
        <figcaption>מנכ"לית קופת חולים מאוחדת סיגל רגב רוזנברג <br/>צילום: דנה קופל</figcaption>
      </figure>
      <h3>מאוחדת בגירעון</h3>
      <p>תוכניות הביטוח המשלים של קופות החולים סיימו את 2018 בעודף כולל של כ־130 מיליון שקל המהווים כ־3% ממחזור ההכנסות מדמי חבר. את העודף הגדול ביותר צברה מכבי שירותי בריאות ‑ כ־87 מיליון שקל המהווים כ־6.5% ממחזור ההכנסות.</p>
      <figure>
        <img src="https://images1.calcalist.co.il/PicServer3/2018/10/31/857330/BQ2R492334980_l.jpg"/>
        <figcaption>מנכ"ל משרד הבריאות משה בר סימן טוב. "פער הולך וגדל בין ציפיות המבוטחים מסל שירותי בריאות ובין הסל בפועל" <br/>צילום: אוראל כהן</figcaption>
      </figure>
      <p>הקופה היחידה שתוכניות הביטוח המשלים שלה <a href="https://www.calcalist.co.il/local/articles/0,7340,L-3772963,00.html">סיימו את השנה בגירעון </a>היא מאוחדת עם כ־14 מיליון שקל (2.3%). שיעור הוצאות התפעול השיווק וההנהלה של לאומית הגיע ל־26% ושל מאוחדת ל־20% לעומת 12%‑13% בשתי הקופות הגדולות.</p>
      <p>סביר להניח שאחת הסיבות לעודף היא התוכנית לקיצור התורים של משרד הבריאות, במסגרתה הזרימה המדינה מיליארד שקל לעידוד ניתוחים בבתי החולים הציבוריים. כתוצאה מכך גם הורדו דמי החבר על הביטוח המשלים.</p>
      <p>ההכנסות מדמי חבר בתוכניות הביטוח המשלים בישראל הגיעו ב־2018 לכ־4.43 מיליארד שקל בהשוואה לכ־4.55 מיליארד שקל ב־2017, ירידה של כ־3% לעומת אשתקד. ההכנסה השנתית הממוצעת למבוטח ב־2018 עמדה על 676 שקל, ירידה של 5% בהשוואה לכ־713 שקל ב־2017.</p>
    </article>
  </body>
</html>