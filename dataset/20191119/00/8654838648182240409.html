<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/ps5-google-stadia-console-sony-gioco-immediato-assenza-di-caricamenti.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="PS5 contro Google Stadia: la console Sony punterà sul gioco immediato e assenza di caricamenti?"/>
    <meta property="og:description" content="Secondo quanto riferito dal solito Jason Schreier, Sony punterà molto sull'assenza di attese, sul gioco immediato e la rimozione dei caricamenti in PS5, proprio come Google Stadia.. In un tweet di..."/>
  </head>
  <body>
    <article>
      <h1>PS5 contro Google Stadia: la console Sony punterà sul gioco immediato e assenza di caricamenti?</h1>
      <h2>Secondo quanto riferito dal solito Jason Schreier, Sony punterà molto sull'assenza di attese, sul gioco immediato e la rimozione dei caricamenti in PS5, proprio come Google Stadia.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://multiplayer.it/account/utente/138/gioru/articoli/" target="_blank">Giorgio Melani</a></address>
      <figure>
        <iframe src="https://www.youtube.com/embed/co8deHDpzPY" width="640" height="360" data-service="Youtube" scrolling="no"/>
      </figure>
      <p>In un tweet di risposta a un commento su Google Stadia, Jason Schreier di Kotaku ha riferito che <b>PS5</b> sembra puntare molto su caratteristiche che sono considerate i principali punti di forza della non-console da parte di Google, come la possibilità del <b>gioco immediato</b> e l'<b>assenza di caricamenti</b>.<br/><br/>Insomma, si torna alla famosa questione dell'<b>SSD</b>, che sembra essere veramente un elemento centrale della nuova console Sony: "<b>Giocate subito</b>, scaricate solo quello di cui avete bisogno, nessun tempo di caricamento", secondo quanto riferito dal giornalista di Kotaku, saranno alcuni dei "maggiori punti di riferimento" del marketing di <a href="https://multiplayer.it/articoli/ps5-xbox-scarlett-termini-tecnici-spiegati-bene.html">PS5</a>.<br/><br/>Schreier ha risposto a un commento di Paul Tassi che riferiva i due elementi migliori di <b>Google Stadia</b>, che per coincidenza sono praticamente gli stessi, ovvero nessun download di gioco o patch, cosa che si riflette nel "comprare un gioco e giocarci quattro secondi dopo" e "tempi di caricamento follemente veloci, che superano l'SSD di PS4". Secondo il giornalista di Kotaku, entrambi gli elementi dovrebbero rappresentare anche caratteristiche di PS5 ed elementi su cui Sony ha intenzione di investire molto in ambito comunicazione e promozione.<br/><br/>Contestualmente, a chi chiedeva se le stesse caratteristiche siano previste per <b>Xbox Scarlett</b>, Schreier ha riferito di non saperlo dire, perché a quanto pare "Microsoft non è stata molto esplicita" almeno ultimamente sulla sua nuova console, dunque ha fornito molte <b>meno informazioni</b> agli sviluppatori, sembra. Considerando che il download e l'installazione selettiva sono elementi già presenti in Xbox One e che lo stesso Phil Spencer ha parlato varie volte della riduzione delle attese tra download, installazione e tempi di caricamento è comunque probabile che tali caratteristiche siano presenti anche su <a href="https://multiplayer.it/notizie/ps5-xbox-scarlett-velocita-frequenza-processore-crescera-del-50-spiega-sviluppatore.html">Xbox Scarlett</a>.<br/><br/>Resta da capire come sia possibile, nel caso, il "gioco immediato" su PS5: un'attesa di "quattro secondi" può avvenire solo nel caso del gioco in <b>streaming</b>, dunque c'è chi pensa anche alla possibile integrazione di una tecnologia del genere per comprimere ulteriormente le attese nella fase iniziale di installazione.</p>
      <figure>
        <iframe data-src="https://twitter.com/jasonschreier/status/1196499868098990080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/jasonschreier/status/1196503303514923010?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="https://www.resetera.com/threads/jason-schreier-play-right-away-download-just-what-you-need-no-load-times-will-be-some-of-the-top-selling-points-of-the-playstation-5.153843/">Fonte</a>
        </li>
      </ul>
    </article>
  </body>
</html>