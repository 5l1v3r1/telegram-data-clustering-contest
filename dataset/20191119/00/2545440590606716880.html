<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/hong-kongda-universitedeki-protestocular-kusatma-altinda/1649487"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Hong Kong'da üniversitedeki protestocular kuşatma altında"/>
    <meta property="og:description" content="Hong Kong Polytechnic Üniversitesinden 100 protestocu polis kuşatması altında bekliyor."/>
  </head>
  <body>
    <article>
      <h1>Hong Kong'da üniversitedeki protestocular kuşatma altında</h1>
      <h2>Hong Kong Polytechnic Üniversitesinden 100 protestocu polis kuşatması altında bekliyor.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Tevfik Durul,Büşra Selvi Öğütcen  </a></address>
      <h4>Ankara</h4>
      <p>Çin'in <b>Hong Kong </b>Özel İdari Bölgesi'nde göstericilerin işgalini sürdürdüğü <b>Polytechnic Üniversitesinden </b>çıkan 600 protestocudan 18 yaşından büyük 400'ü gözaltına alındı.</p>
      <p>Çin'in Hong Kong Baş Yöneticisi Carrie Lam, haftalık Yürütme Kurulu toplantısının ardından yaptığı açıklamada, 200'ü 18 yaş altındaki 600 göstericinin, işgalin 3. gününe girdiği Polytechnic Üniversitesinden çıktığını söyledi.</p>
      <p>Protestoculardan 400'ünün gözaltına alındığını belirten Lam, 18 yaşın altındakilerin ise gözaltına alınmadığını ancak daha sonra yargılamayla karşı karşıya kalabileceklerini söyledi.</p>
      <p>Lam, tüm operasyonun barışçıl bir yolda sonlanması adına, geri kalan protestocuların da kampüsü en kısa zamanda terk etmesi için ellerinden geleni yapacaklarını kaydetti.</p>
      <p>Hong Kong'daki Çin askerlerinden yardım istenip istenmeyeceğine ilişkin soru üzerine Lam, hükümetinin durumla baş edebilme konusunda kendilerinden emin olduklarını ifade etti.</p>
      <p>Polytechnic Üniversitesinde 100 protestocunun, polis kuşatması altındaki bekleyişi ise sürüyor.</p>
      <h3>Bir Japon vatandaşı gözaltında</h3>
      <p>Japonya Hükümet Sözcüsü Suga Yoşihide de gözaltına alınanlar arasında 20'li yaşlarında bir Japon vatandaşının da bulunduğunu açıkladı.</p>
      <p>Japon medyası, söz konusu kişinin, Tokyo Tarım Üniversitesi öğrencisi Hikaru Ida olduğunu belirtti.</p>
      <p>Dışişleri Bakanı Motegi Toşimitsu, bu kişinin Hong Kong'da turist olarak bulunduğu bilgisini paylaştı.</p>
      <h3>Protestolarda şiddet dalgası</h3>
      <p>Hong Kong'da yaz başından bu yana devam eden protestolarda, son haftalarda protestocular ile polis arasındaki çatışma ve şiddet olayları arttı.</p>
      <p>Göstericiler, geçen hafta başında üniversite kampüslerini ve kent merkezlerini işgal etmişti.</p>
      <p>Güvenlik güçleri, öğrenci ve protestocuların işgal ettiği 10'dan fazla üniversite kampüsünün çoğunda kontrolü ele almış, işgal sadece Polytechnic Üniversitesinde devam etmişti.</p>
      <p>Geçen hafta başında başlayan üniversite işgalleri nedeniyle birçok üniversite, 2019'un son iki ayında ders yapılmayacağını duyurmuş, yüzlerce yabancı öğrenci Hong Kong'dan ayrılmıştı.</p>
      <p>Resmi verilere göre, kentte hazirandan bu yana 4 binden fazla protestocu gözaltına alındı.</p>
      <related>
        <a href="https://www.aa.com.tr/tr/dunya/hong-kongda-universitedeki-protestocular-kusatma-altinda/1649487"/>
        <a href="https://www.aa.com.tr/tr/dunya/aa-siddet-olaylarinin-surdugu-hong-kongda/1649417"/>
        <a href="https://www.aa.com.tr/tr/dunya/misir-cumhurbaskani-sisi-almanya-da-protesto-edildi/1649166"/>
        <a href="https://www.aa.com.tr/tr/dunya/ingiltereden-hong-kongda-taraflara-diyalog-cagrisi/1649136"/>
        <a href="https://www.aa.com.tr/tr/dunya/gurcistanda-guvenlik-gucleri-parlamentoyu-kusatan-protestoculara-mudahale-etti/1648856"/>
        <a href="https://www.aa.com.tr/tr/analiz/iranda-benzin-zammina-tepkiler-siyaseti-de-sarsti/1648846"/>
      </related>
    </article>
  </body>
</html>