<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/google-stadia-pre-order-inferiori-aspettative-jason-schreier-prospetta-flop-monumentale.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Google Stadia: pre-order inferiori alle aspettative, Jason Schreier prospetta un flop monumentale"/>
    <meta property="og:description" content="Disponibile a partire da oggi in quattordici Paesi inclusa l'Italia, Google Stadia sembra avere ancora molta strada da fare per potersi imporre sul mercato. Lo pensa anche Jason Schreier, celebre ..."/>
  </head>
  <body>
    <article>
      <h1>Google Stadia: pre-order inferiori alle aspettative, Jason Schreier prospetta un flop monumentale</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p>Disponibile a partire da oggi in quattordici Paesi inclusa l'Italia, <b>Google Stadia</b> sembra avere ancora molta strada da fare per potersi imporre sul mercato. Lo pensa anche <b>Jason Schreier</b>, celebre giornalista di Kotaku, che in un nuovo post condiviso su Twitter l'ha definito un servizio destinato al fallimento.<br/><br/>"Google Stadia è uscito oggi e sembra già un flop monumentale", ha scritto nel suo tweet. "Ho sentito da una persona coinvolta nello sviluppo che i pre-order sono stati al di sotto delle aspettative. La domanda è: smetteranno di provare a vendere giochi per passare a un modello in abbonamento? O semplicemente lo lasceranno morire?".<br/><br/>Nella <a href="https://multiplayer.it/recensioni/google-stadia-recensione.html">nostra recensione di Google Stadia</a>, che potete trovare online da ieri, Pierpaolo Greco ha evidenziato i difetti della piattaforma nella sua forma iniziale: "Google Stadia spalanca davvero una porta sul futuro: il servizio funziona alla perfezione e lascia stupiti per la qualità e la stabilità raggiunti dallo streaming. Anche i titoli più impegnativi girano fluidi e con performance tali da far dimenticare quasi subito che il device che stiamo utilizzando si stia limitando a ricevere dei dati dalla rete senza svolgere alcun tipo di calcolo.<br/><br/>E allora perché qui sopra c'è il voto di una semplice sufficienza? Perché Stadia funziona solo in condizioni molto specifiche e, ad oggi, ha una sequela di limitazioni e mancate feature che lo rendono un prodotto in alpha più che un servizio giunto sul mercato in una versione finale. Se Google avrà la pazienza e la tenacia di portarlo avanti implementando in tempi ragionevoli tutto quello che aveva promesso, potremmo davvero trovarci tra le mani il futuro del gaming. Altrimenti diventerà rapidamente un altro Google Plus."<br/><br/>Anche <a href="https://multiplayer.it/notizie/google-stadia-tecnologia-non-ancora-pronta-digital-foundry.html">Digital Foundry ha evidenziato</a> come la tecnologia alla base di Google Stadia non sia ancora del tutto pronta. Qui di seguito riproponiamo il video unboxing della <a href="https://multiplayer.it/notizie/google-stadia-prezzo-founders-edition-annunciati.html">Founder's Edition</a>.</p>
      <figure>
        <iframe data-src="https://twitter.com/jasonschreier/status/1196766382584672256?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe src="https://www.youtube.com/embed/iwllwXJtCY8" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://twitter.com/jasonschreier/status/1196766382584672256?ref_src=twsrc%5Etfw%7Ctwcamp%5Etweetembed%7Ctwterm%5E1196766382584672256&amp;ref_url=https%3A%2F%2Fs9e.github.io%2Fiframe%2F2%2Ftwitter.min.html%231196766382584672256">Fonte</a>
        </li>
      </ul>
    </article>
  </body>
</html>