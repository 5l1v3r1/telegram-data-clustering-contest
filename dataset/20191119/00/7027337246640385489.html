<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699140/%D9%BE%D9%84%DB%8C%D8%B3-%DA%A9%D8%B4%D8%AA%D9%87-%D8%B4%D8%AF%D9%86-%D8%B9%D8%A7%D9%85%D9%84-%D9%82%D8%AA%D9%84-%D8%AE%D8%A7%D9%86%D9%88%D8%A7%D8%AF%DA%AF%DB%8C-%D8%AF%D8%B1-%D8%B3%D8%B1%D8%A7%D9%88%D8%A7%D9%86-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="پلیس: کشته شدن عامل قتل خانوادگی در سراوان سیستان و بلوچستان"/>
    <meta property="og:description" content="فرمانده انتظامی سیستان و بلوچستان گفت: پلیس در عملیاتی مقتدرانه مردی جوان که در اقدامی جنون‌آمیز ۵ نفر از اعضای خانواده‌اش را در منطقه جالق سراوان به قتل رسانده بود به هلاکت رساند."/>
  </head>
  <body>
    <article>
      <h1>پلیس: کشته شدن عامل قتل خانوادگی در سراوان سیستان و بلوچستان</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>فرمانده انتظامی سیستان و بلوچستان گفت: پلیس در عملیاتی مقتدرانه مردی جوان که در اقدامی جنون‌آمیز ۵ نفر از اعضای خانواده‌اش را در منطقه جالق سراوان به قتل رسانده بود به هلاکت رساند.</p>
      <p>به گزارش خبرگزاری مهر به نقل از پایگاه خبری پلیس، سردار محمد قنبری در تشریح جزئیات این خبر اظهار داشت: ساعت ۲۲ و ۳۰ شب دوم آبان‌ماه تیراندازی منجر به قتل ساکنان یک خانواده در منطقه «خوشاب» از توابع بخش «جالق» شهرستان سراوان به مرکز فوریت های پلیسی ۱۱۰ اعلام شد.</p>
      <p>وی افزود: دقایقی پس از اعلام موضوع تیمی از ماموران بخش انتظامی جالق در محل جنایت حاضر و در بررسی‌های به‌عمل آمده مشخص شد ۳ عضو یک خانواده (نامادری ۳۱ ساله، ۲ خواهر ۵ و ۱۴ ساله) و ۲ دختر همسایه (۱۲و ۱۵ ساله) توسط پسر ۲۸ ساله این خانواده با سلاح کلاش به طرزی هولناک به رگبار بسته شده و این فرد شرور و سابقه‌دار قبل از رسیدن عوامل انتظامی از محل جنایت گریخته است.</p>
      <p>قنبری تصریح کرد: در ادامه تحقیقات در بررسی‌های کارآکاهان اداره مبارزه با جرائم جنایی پلیس آگاهی مشخص شد که قاتل به علت مشکلات خانوادگی دست به این جنایت زده است.</p>
      <p>این مقام ارشد انتظامی در استان سیستان و بلوچستان عنوان کرد: تحقیقات برای دستگیری متهم ادامه داشت تا اینکه اطلاعاتی در مورد زندگی مخفیانه او در شهر زاهدان به‌دست آمد.</p>
      <p>وی عنوان کرد: ماموران پلیس امنیت عمومی پس از چندین شبانه روز تحقیقات گسترده میدانی مخفیگاه متهم را در مجتمع مسکونی سیمان منطقه مهر شهر زاهدان شناسایی و به صورت نامحسوس تحت نظر گرفتند.</p>
      <p>قنبری گفت: تیمهای عملیات ویژه پلیس پس از هماهنگی‌های لازم قضائی مخفیگاه متهم را محاصره خود در آوردند که قاتل مسلح و ۲ همدستش که خود را در حلقه محاصره پلیس گرفتار دیده بودند برای فرار از محل بدون توجه به اخطار پلیس با سلاح کلانش اقدام به تیراندازی به سمت عوامل انتظامی کردند.</p>
      <p>وی عنوان کرد: در این درگیری که ساعتی به طول انجامید این قاتل شرور به هلاکت رسید و ۲ همدستش خود را به ناچار تسلیم پلیس کردند و در بازرسی از مخفیگاه آنان یک قبضه سلاح کلانش، ۲ قبضه کلت کمری به همراه مقادیری مهمات مربوطه کشف شد.</p>
      <p>وی امنیت مردم را خط قرمز پلیس دانست و تاکید کرد: پلیس به پشتوانه هماهنگی خوب مقامات قضائی در مورد امنیت مردم با هیچ کسی تعارف ندارد و با افرادی که به جان، مال، داریی، نوامیس، آبرو و حیثیت شهروندان تعرض کنند برابر قانون و با قاطعیت برخورد خواهد کرد.</p>
    </article>
  </body>
</html>