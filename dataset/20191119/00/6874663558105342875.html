<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3774056,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="הצד האפל של TikTok מתחיל להיחשף"/>
    <meta property="og:description" content="אפליקציית המדיה החברתית שמתמחה בסרטונים קלילים אינה כה תמימה ונמצאת תחת פיקוח סיני הדוק; פייסבוק נאבקת בפורנו נקמה; אפל מודיעה על אירוע מסתורי וסנאפצ'ט מאשרת פרסום פוליטי וגם משקיעה בבדיקה שלו"/>
  </head>
  <body>
    <article>
      <h1>הצד האפל של TikTok מתחיל להיחשף</h1>
      <h2>אפליקציית המדיה החברתית שמתמחה בסרטונים קלילים אינה כה תמימה ונמצאת תחת פיקוח סיני הדוק; פייסבוק נאבקת בפורנו נקמה; אפל מודיעה על אירוע מסתורי וסנאפצ'ט מאשרת פרסום פוליטי וגם משקיעה בבדיקה שלו</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">עומר כביר</a></address>
      <p>טיקטוק (TikTok), אפליקציית הליפסינקינג החברתית הפופולרית, למעשה האפליקציה הראשונה שיצאה מסין וזכתה לפופולריות משמעותית במערב, נמצאת בימים במה שנהוג לכנות <a href="https://www.calcalist.co.il/internet/articles/0,7340,L-3773208,00.html">מים חמים</a>. אחרי שימוע בקונגרס, וחשוב מכך, חשיפה של הוושינגטון פוסט על מדיניות צנזורה חשודה של תכנים באפליקציה, שנמצאת בבעלות חברת הטכנולוגיה הסינית בייטדאנס (ByteDance), נאלצים ראשיה לצאת למהלך שירגיע את החשש שהשלטון הטוטליטרי בסין ינצל את האפליקציה כדי לרגל אחרי משתמשים במערב. מהלך, כך הם מקווים, שישכיח את העובדה שבסופו של דבר הם חלק פעיל במערך הדיכוי הסיני. המהלך מתנהל בשתי חזיתות: מיתוגית והסברתית. בחזית המיתוגית, לפי <a href="https://www.wsj.com/articles/tiktok-looking-at-ways-to-shake-off-its-ties-to-china-11574073001">דיווח של וול סטריט ג'ורנל</a>, שוקלת טיקטוק רעיונות כמו הרחבת הפעילות בדרום-מזרח אסיה, ובפרט לסינגפור, במטרה להרחיק את האפליקציה מסין, וכן מיתוג מחדש של האפליקציה בארה"ב תחת שם אחר. בשלב המיידי, החלה האפליקציה לצמצם את החשיפה את תכנים שיצרו משתמשים מסין למשתמשים בארה"ב, כנראה בהנחה שכולם טמבלים ואם הם לא יראו סינים באפליקציה הם ישכחו שהיא בבעלות סינית ומופעלת מסין.</p>
      <figure>
        <img src="https://images1.calcalist.co.il/PicServer3/2019/02/18/885497/1_l.jpg"/>
        <figcaption>TikTok יוצאת בקמפיין לשכנע את העולם שהיא חמודה כמו הסרטונים שלה <br/>צילום: איי אף פי</figcaption>
      </figure>
      <p>את החזית השנייה, ההסברתית, מוביל אלכס ז'וּ, מייסד Musical.ly, שנרכשה על ידי בייטדאנס ב-2017 ומהווה למעשה את הבסיס של טיקטוק, שחזר בשנה שעברה לחברה לעמוד בראש האפליקציה. <a href="https://www.nytimes.com/2019/11/18/technology/tiktok-alex-zhu-interview.html">בראיון לניו יורק טיימס</a> שלף ג'ו את כל התותחים הכבדים במאמץ לשכנע את המשתמשים והמחוקקים שאין להם שום סיבה לפחד. לא, הוא הבטיח, טיקטוק לא מצנזרת תכנים שלא נוחים לסין (<a href="https://www.theguardian.com/technology/2019/sep/25/revealed-how-tiktok-censors-videos-that-do-not-please-beijing">דיווחים</a> שלפיהם מסמכים פנימיים הורו לצנזר סרטונים שמזכירים את כיכר טאיינמן, עצמאות לטיבט או נושאים אחרים הוסברו כהתלהבות יתר לצמצום עימות בפלטפורמה, ושמדיניות זו הופסקה במאי השנה). האפליקציה, הוא טען, גם לא משתפת עם סין מידע משתמשים, שנשמר בכלל על שרתים בארה"ב ובסינגפור, ואפילו לא עם החברה האם בבייג'ינג (זאת, בניגוד להצהרות באתר טיקטוק שלפיהן האפליקציה יכולה לשתף מידע משתמשים עם בייטדאנס).</p>
      <p>המראיין הקשה: מה אם הרשויות בסין ילחצו לקבל מידע? מה אם נשיא סין, שי ג'ינפינג, יפנה אלייך אישית ויבקש ממך להסיר וידיאו או למסור מידע על משתמש? "אני אסרב לו", השיב ג'ו. לאמירה נחרצת זו חייבים להתייחס בספקנות מרבית. נכון, חלק ניכר מהמנגנון של טיקטוק יושב בארה"ב. אבל ג'ו עצמו, לפי דיווחים, מתגורר בשאנגחאי ומנהל את האפליקציה משם. אפשר להעריך בבטחה שיש לו גם בני משפחה בסין, בוודאי חברים ומכרים קרובים. צריך להיות תמים, תמים מאוד, כדי לחשוב שברגע האמת, כששני בחורים בחליפות מחויטות, מנומסים אך תקיפים, ייכנסו למשרדו של ג'ו ויסבירו לו באדיבות כמה כדאי לו, מאוד מאוד כדאי לו, לשתף פעולה אתם, שתהיה לו את התעוזה לסרב. למעשה, סביר שזה לא יגיע אפילו לשלב הזה. אימייל מנוסח בבהירות יכול להיות יעיל לא פחות. וזאת, בהנחה שממשלת סין בכלל צריכה לבקש גישה למידע.</p>
      <figure>
        <img src="https://images1.calcalist.co.il/PicServer3/2017/01/17/696713/19_l.jpg"/>
        <figcaption>נשיא סין שי ז'ינגפינג, לא אומרים לו לא <br/>צילום: אי.אף.פי</figcaption>
      </figure>
      <p>גם אסור לשגות באשליה שייתכן שהחברה האם, בייטדאנס, תעמוד כחומה בצורה נגד בקשות מסוג זה. כבר היום החברה היא משת"פית למהלכי הדיכוי של השלטון שם. בסין מפעילה בייטדאנס גרסה מקומית של טיקטוק תחת המותג דוֹאוּיִין (Douyin). בני המיעוט האויגורי בסין, שסובלים ממסכת רדיפות מחרידה <a href="https://www.calcalist.co.il/internet/articles/0,7340,L-3766089,00.html">מצד השלטונות</a>, גילו את האפליקציה והחלו להשתמש בה על מנת לפרסם סרטונים על בני משפחה ומכרים ש"נעלמו" במסתוריות (קרי, נחטפו או נרצחו על ידי השלטון בבייג'ינג) – לרוב <a href="https://www.calcalist.co.il/internet/articles/@%28copy_from_editor%29@https://www.wsj.com/articles/uighurs-use-videos-to-draw-attention-to-missing-family-members-11566485433?mod=article_inline">נראים בהם המשתמשים כשהם בוכים</a> בדממה ליד תמונות יקיריהם.</p>
      <p>המשתמשים האויגורים הצליחו בדרך זו לחמוק מהצנזור הסיני ולעורר מודעות למצוקתם. אבל הפרצה בחומות הצנזורה כבר נסתמה: כמעט כל החשבונות שפרסמו סרטונים אלו נמחקו או הושעו, ובאלו שנשארו פעילים כבר לא ניתן למצוא את הסרטונים החתרניים. בייטדאנס, בהחלטה חכמה מבחינה תדמיתית, בחרה שלא להגיב לדיווח של הוול סטריט ג'ורנל בנושא. כי מה היא כבר יכולה להגיד? שהיא פועלת כזרוע של השלטון הטוטליטרי ומסייעת לרדיפת בני מיעוטים? אז המצב הוא כזה: טיקטוק היא אפליקציה בשליטה סינית, שבכיריה יושבים בסין וכפופים לגחמות השלטונות שם. האם היא לא צנזרה בכלל תכנים שאינם נוחים לבייג'ינג? ספק, אך סביר שלפחות בתקופה הקרובה היא לא תעשה זאת לאור הזרקור הציבורי שמופנה אליה. האם היא מעולם לא העבירה מידע של משתמשים מחוץ לסין לשלטונות? ייתכן, אבל צריך להיות תמים לחלוטין כדי להאמין שאין שום סיכוי שזה יקרה בעתיד, או אפילו שהסיכוי לכך הוא נמוך.</p>
      <figure>
        <img src="https://images1.calcalist.co.il/PicServer3/2019/09/16/935363/1NL.jpg"/>
        <figcaption>הצנזורה הסינית לא פוסחת על הגרסה המקומית של TikTok <br/>צילום: שאטרסטוק</figcaption>
      </figure>
      <p>אבל אפילו אם זה היה המצב, אפילו אם טיקטוק לא תצנזר עוד תכנים משיקולים פוליטיים ולא תעביר שום מידע לשלטונות סין, משתמשים עדיין צריכים לשקול היטב האם להשתמש בה. כי בסופו של דבר, זו עדיין אפליקציה של חברה סינית, חברה שלוקחת חלק פעיל במערך הצנזורה והדיכוי של המדינה שם, ושתמשיך לקחת בו חלק בעתיד. כי זה החוק בסין, וזו הדרך היחידה שלה לפעול. כל משתמש בטיקטוק צריך לקבל החלטה מוסרית, האם אני מעוניין לתמוך, אפילו בעקיפין, במשטר הדיכוי הסיני, לסייע להגדיל הכנסות של חברה שמסייעת לדכא מיעוטים? ולא רק משתמשים צריכים לקבל את ההחלטה הזו, גם על האקוסיסטם שבו פועלת טיקטוק מוטלת אחריות. האפליקציה משתפת פעולה עם יישומים רבים, למשל סנאפצ'ט. לטיקטוק יש אינטגרציה עם הרשת החברתית שמאפשרת למשתמשיה לשתף שם סרטונים שיצרו.</p>
      <p>נכון לעכשיו, טיקטוק זוכה ליחס מקל ומלטף מהאקוסיסטם שבו היא פועלת. "הם מעוררי השראה, ומבחינתנו הם חבר", אמרה בשבוע שעבר ל"כלכליסט" סמנכ"לית הפעילות העסקית של סנאפ, ג'רמי גורמן. חבר, לא פחות. בתגובה לשאלות לגבי השליטה הסינית בטיקטוק או הצנזורה באפליקציה סיפקה גורמן רק תשובות מתחמקות. "אין לי דעה, כי אין לי את המידע", היא אמרה במקרה אחד. "אנחנו לא יודעים עדיין באיזה היקף היתה צנזורה ולמה. אני לא יודעת מספיק כדי לתת תשובה מיודעת. החקירה לא ממש החלה, ואין לי משהו עובדתי להגיד", היא הוסיפה באחר.</p>
      <p>אבל גורמן, סנאפ וכל גוף אחר במערב שמשתף פעולה עם טיקטוק לא צריכים לחכות לחקירה, הם לא יכולים לחמוק מתשובה או קבלת החלטה. כל המידע החשוב כבר התפרסם, הדבר היחיד שהם צריכים לעשות עכשיו זה לקבל החלטה מוסרית: לשתף פעולה עם חברה סינית שהיא חלק ממערך של דיכוי ורדיפה או לא לשתף איתה פעולה. זה הדבר היחיד שעומד כרגע על השולחן.</p>
      <p>
        <b>קצרצרים</b>
      </p>
      <p>1. תחקיר של NBC News בוחן את המאמצים של פייסבוק להתמודד עם פורנו נקמה, <a href="https://www.nbcnews.com/tech/social-media/inside-facebook-s-efforts-stop-revenge-porn-it-spreads-n1083631">שלפי הדיווח</a> כולל 500 אלף דיווחים בנושא מדי חודש בכל הפלטפורמות של החברה. אלו חצי מיליון אנשים עם בעיית "ביטחון עצמי", שמתקשים להתמודד עם כך שבת הזוג שלהם הבינה שהם חלאות והחליטה לזרוק אותם לעזאזל, אז הם מפרסמים תמונות פורנו שלה לכל העולם. כי אם כבר להיות מנייאק, אז עד הסוף. פייסבוק, לזכותה, עושה מאמצים להשתיק אותם והשיקה כלי בינה מלאכותית שמסוגלים לזהות ולהסיר פורנו נקמה עוד לפני שמשתמשים מדווחים עליו. במקביל, צוות מיוחד מוקדש להתמודדות עם הדיווחים ולהסרת התכנים מהר ככל האפשר. אגב, אם מחפשים אשמים אמיתיים (חוץ מהחלאות עצמם), אפשר למצוא אותם בחקיקה המקלה מדי בתחום. איזה עונש מאסר רציני או שניים, בתוספת פיצויים חביבים של כמה מיליונים טובים לקרבנות, והתופעה יכולה לדעוך משמעותית.</p>
      <figure>
        <img src="https://images1.calcalist.co.il/PicServer2/20122005/488645/P1_l.jpg"/>
        <figcaption>פייסבוק יוצאת למאבק חורמה בפורנו נקמה</figcaption>
      </figure>
      <p>2. אפל <a href="https://www.cnbc.com/2019/11/18/apple-announces-press-event-on-dec-2.html">הודיעה</a> בהפתעה על אירוע תקשורתי שיתקיים ב-2 בדצמבר. לא ברור אילו מוצרים יוצגו באירוע, אם בכלל. ההזמנה שנשלחה לעיתונים מספר רק שהאירוע "יחלוק כבוד לאפליקציות ולמשחקים האהובים של 2019". אולי טקס פרסים כלשהו? לא ברור. בכל מקרה, האירוע תואם את האסטרטגיה של אפל לחזק את פעילות השירותים שלה, שמהווה את מקור הצמיחה המרכזי של החברה בתקופה האחרונה. 3. סנאפצ'ט <a href="https://www.cnbc.com/2019/11/18/snapchat-fact-checks-political-ads-unlike-facebook-ceo-evan-spiegel.html">משליכה</a> גם היא את הכובע לזירת הפרסומות הפוליטיות. אחרי שפייסבוק החליטה לתת לפוליטקאים יד חופשית, כולל פרסום שקרים ללא בקרה, וטוויטר החליטה לאסור על פרסומות פוליטיות לחלוטין, הודיע מנכ"ל סנאפ, אוון שפיגל, שהחברה תבצע בדיקת עובדות לכל הפרסומות הפוליטיות שיוצגו בה. "אנחנו רוצים לאפשר למצביעים צעירים לנהל שיחות עם פוליטיקאים, אבל אנחנו לא מאפשרים למידע מוטעה להופיע בפרסומות", הוא הסביר.</p>
    </article>
  </body>
</html>