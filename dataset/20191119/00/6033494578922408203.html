<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/remont-ulicy-krakowskiej-radny-pis-pyta-co-sie-stalo-ze-stara-kostka-brukowa/ar/c1-14592167"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Remont ulicy Krakowskiej. Radny PiS pyta: Co się stało ze starą kostką brukową?"/>
    <meta property="og:description" content="Elementem rewitalizacji ulicy Krakowskiej była wymiana nawierzchni deptaku. - Co się z nią stało? - pyta Sławomir Batko, radny klubu PiS."/>
  </head>
  <body>
    <article>
      <h1>Remont ulicy Krakowskiej. Radny PiS pyta: Co się stało ze starą kostką brukową?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Piotr Guzik</a></address>
      <p>
        <b>Elementem rewitalizacji ulicy Krakowskiej była wymiana nawierzchni deptaku. - Co się z nią stało? - pyta Sławomir Batko, radny klubu PiS.</b>
      </p>
      <p>Podczas rewitalizacji ul. Krakowskiej usunięto dotychczasową kostkę brukową na odcinku zaczynającym się w rejonie skrzyżowania z ul. Damrota i kończącym się na placu Wolności. W jej miejsce ułożono nową nawierzchnię. Inwestycję wartą ponad 10 mln zł zakończono jesienią ubiegłego roku.</p>
      <p>Sławomir Batko, radny PiS, pyta, co się stało ze starą kostką. - Czy kostka została gdzieś zgromadzona? Jaka była jej wartość oraz czy będzie wykorzystywana ponownie? - docieka.</p>
      <p>W odpowiedzi na zapytanie wiceprezydent Małgorzata Stelnicka wskazuje, że kostka usunięta z ul. Krakowskiej została przewieziona przez wykonawcę robót na składowisko Miejskiego Zarządu Dróg znajdujące się przy ul. Podmiejskiej.</p>
      <p>Adam Leszczyński, rzecznik MZD, informuje, że kostka trafia ze składowiska jest wykorzystywana ponownie podczas robót drogowych na terenie miasta.</p>
      <p>- Przy remontach cząstkowych z tej kostki zrobiliśmy m.in. zatoki autobusowe czy parkingi pod wiaduktem Żołnierzy Wyklętych i przy ul. Odrowążów - wylicza.</p>
      <p>- Kostka składowania jest na terenie Zakładu Komunalnego i tylko na nasze polecenie mogą z niej korzystać wykonawcy robót drogowych wskazani przez MZD. To jedyny materiał, który może być składowany pod gołym niebem - stwierdza Adam Leszczyński.</p>
    </article>
  </body>
</html>