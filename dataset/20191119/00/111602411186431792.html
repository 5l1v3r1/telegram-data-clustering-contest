<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/quatre-autors-participen-en-la-nova-edicio-de-insula-dramataria-josep-lluis-sirera"/>
    <meta property="og:site_name" content="Cultur Plaza"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Quatre autors participen en la nova edició de Insula Dramataria Josep Lluis Sirera"/>
    <meta property="og:description" content="Quatre autors participen en la nova edició de Insula Dramataria Josep Lluis Sirera"/>
  </head>
  <body>
    <article>
      <h6 class="kicker">3ª EDICIÓ</h6>
      <h1>Quatre autors participen en la nova edició de Insula Dramataria Josep Lluis Sirera</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Culturplaza</a></address>
      <p>VALÈNCIA. El Laboratori de Dramatúrgia Insula Dramataria Josep Lluís Sirera, impulsat per la direcció adjunta d’Arts Escèniques de l’Institut Valencià de Cultura, dóna a conéixer el nom de les quatre autores i autors que conformaran l’edició de 2020.</p>
      <p>A la convocatòria s’han presentat un total de 38 propostes de les quals s’ha fet una primera selecció de tretze projectes. D’aquest primer grup seleccionat s’ha centrat l’interés, la reflexió i el debat per a la tria final en un total de set projectes presentats per Guadalupe Sáez, Lucía Sáez, Paula Llorens, Borja López Collado, Víctor Sánchez Rodríguez, Xavier Puchades i Xavo Giménez.</p>
      <p>Finalment, els quatre projectes seleccionats per formar part del Laboratori han sigut: ‘Animal’<i> </i>de Lucía Saez, ‘Yana’ de Paula Llorens<i>, </i>‘Hasta setenta veces siete’ de Víctor Sánchez Rodríguez i ‘Com si el món estiguera mort’ de Xavier Puchades.</p>
      <p>En el procés de valoració dels projectes han intervingut diversos factors i criteris d’equilibri, temàtics, estilístics, potència teatral de proposta, paritat de gènere, relació amb la consigna proposada ‘Clàssics moderns’, així com l’experiència professional dels aspirants.</p>
      <p>Per a la decisió s’ha tingut en compte la valoració no vinculant de les set autores i autors de la segona edició del Laboratori, i de manera determinant la del coordinador del laboratori, Paco Zarzoso, i la de Josep Maria Miró, prestigiós dramaturg català amb una solidíssima carrera professional com a dramaturg, director escènic i pedagog a l’Estat espanyol i a l’estranger.</p>
      <p>Comença així aquesta tercera edició del Laboratori de Dramatúrgia Insula Dramataria Josep Lluís Sirera 2020 del qual eixiran quatre textos fruit de reunions conjuntes, del contacte amb altres professionals escènics i de lectures dramatitzades de les obres. Els textos seran publicats al final de 2020 per l’IVC i coincidiran amb la posada en marxa de la següent edició del Laboratori.</p>
    </article>
  </body>
</html>