<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/741765"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="19 พ.ย.'วันส้วมโลก' วันแห่งความสุขในการปลดปล่อย"/>
    <meta property="og:description" content="“วันส้วมโลก” ให้ทุกคนตระหนักถึงปัญหาของสุขาภิบาล ช่วยส่งเสริมการเปลี่ยนแปลงพฤติกรรม และหยุดการถ่ายอุจจาระในที่เปิดโล่ง และเน้นย้ำแสดงให้เห็นถึงชะตากรรมของผู้คนถึง 2.5 พันล้านคนที่ยังไม่มีห้องน้ำขั้นพื้นฐาน"/>
  </head>
  <body>
    <article>
      <h1>19 พ.ย.'วันส้วมโลก' วันแห่งความสุขในการปลดปล่อย</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>
        <b>“วันส้วมโลก” ให้ทุกคนตระหนักถึงปัญหาของสุขาภิบาล ช่วยส่งเสริมการเปลี่ยนแปลงพฤติกรรม และหยุดการถ่ายอุจจาระในที่เปิดโล่ง และเน้นย้ำแสดงให้เห็นถึงชะตากรรมของผู้คนถึง 2.5 พันล้านคนที่ยังไม่มีห้องน้ำขั้นพื้นฐาน</b>
      </p>
      <p>สวัสดีเช้าวันอังคารที่สดใสจ้า ถึงแม้วันนี้จะเป็นเพียงวันธรรมดาวันหนึ่งสำหรับหลายๆ คน แต่เพื่อนๆ รู้หรือไม่ว่า แท้จริงแล้ววันนี้ก็เป็นวันที่มีความสำคัญเป็นอย่างมากเลยนะ นั่นก็คือ <b>“วันส้วมโลก”</b> นั่นเองจ้า แต่เอ๊ะ หลายๆ คนก็คงจะสงสัยว่า ส้วมนั้นมีความสำคัญยังไงถึงจะต้องถูกบรรจุเป็นวันสำคัญขนาดนั้น วันนี้ <b>“เดลินิวส์ออนไลน์”</b> จะพาทุกคนไปหาคำตอบถึงเรื่องนี้กัน<br/><br/><b>วันสุขาโลก</b> หรือ <b>วันส้วมโลก (World Toilet Day)</b> ได้ถูกตั้งขึ้นโดย<b>องค์การส้วมโลก</b> (World Toilet Organization หรือ WTO) เป็นองค์การไม่แสวงหาผลประโยชน์ ซึ่งก่อตั้งเมื่อวันที่ 19 พ.ย. 2544 กับประเทศสมาชิก 15 ประเทศ<b> เพื่อดำเนินการเพื่อปรับปรุงส้วมและสุขอนามัยทั่วโลก</b> โดยมุ่งเน้นไปที่ห้องส้วมมากกว่าด้านประปา ซึ่ง<b>ต้องการให้ประชาชนตระหนักถึงปัญหาของสุขาภิบาล ความสำคัญของความสะอาดของห้องน้ำห้องส้วม และให้ความรู้ความเข้าใจเกี่ยวกับความสำคัญของสาธารณะสุขมากขึ้น</b> เนื่องจากยังมีผู้คนทั่วโลกอีกมากมายที่ยังใช้ส้วมที่ไม่ได้มาตราฐานอยู่ โดยใช้ความพยายามกว่า 12 ปีในการดำเนินงาน<br/><br/>จนเมื่อ<b>วันที่ 24 ก.ค. 2556</b> ในที่ประชุมของสมัชชาใหญ่แห่งสหประชาชาติได้มีมติเห็นชอบให้<b>บรรจุวันส้วมโลกอยู่ในวันของสหประชาชาติ</b> และกำหนดวันที่ 19 พฤศจิกายน ของทุก ๆ ปี เป็นวันสุขาโลก เพิ่อเรียกร้องให้สมาชิกช่วยกันส่งเสริมการเปลี่ยนแปลงพฤติกรรม และออกนโยบายเพื่อเพิ่มจำนวนผู้ที่สามารถเข้าถึงระบบสุขาภิบาล และหยุดการถ่ายอุจจาระในที่เปิดโล่ง และ<b>วันที่ 25 ก.ค. 2556 ได้มีมติอย่างเป็นทางการ</b><mark><b>เพื่อเน้นย้ำแสดงให้เห็นถึงชะตากรรมของผู้คนถึง 2.5 พันล้านคนที่ยังไม่มีห้องน้ำขั้นพื้นฐาน</b></mark> ตามที่สหประชาชาติเคยกล่าวไว้ว่า ในบรรดาประชาชน 7 พันล้านคนของโลก มีถึง 6 พันล้านคนที่มีโทรศัพท์มือถือใช้ แต่ทว่ามีเพียง 4.5 พันล้านคนเท่านั้นที่สามารถเข้าถึงห้องสุขาหรือส้วมได้ และมีอีก 1,100 ล้านคนที่ยังขับถ่ายในที่สาธาณะ ซึ่งคุกคามต่อการสาธารณสุข<br/><br/>นอกจากนี้ยังมีรายงานขององค์กรการกุศลวอเตอร์เอด (WaterAid) ที่เผยแพร่ออกมาก่อนวันส้วมโลกประจำปี 2018 ระบุว่า <b>“เอธิโอเปีย”</b> ขึ้นแท่นเป็นประเทศที่ขาดแคลนห้องน้ำมากสุดในโลก ปัจจุบันชาวเอธิโอเปียส่วนใหญ่ต้องถ่ายปัสสาวะ หรืออุจจาระในพื้นเปิดข้างทาง ซึ่งจริงๆ แล้วมันเป็นการแพร่กระจายเชื้อแบคทีเรีย ไวรัส และพยาธิต่างๆ ลงสู่แหล่งน้ำ และคุกคามต่อระบบสาธารณสุขท้องถิ่น ทั้งๆ ที่การเข้าถึงห้องน้ำเป็นสิทธิขึ้นพื้นฐานของทุกคน พร้อมทั้งแสดงให้เห็นด้วยว่า <b>ประชากร 2.3 พันล้านคนทั่วโลกยังคงขาดแคลนห้องน้ำที่บ้าน</b> มากไปกว่านั้น อีกหนึ่งข้อมูลน่าตกใจจากรายงานคือ เกือบ 1 ใน 5 ของโรงเรียนประถม และ 1 ใน 8 ของโรงเรียนมัธยมทั่วโลกก็ปราศจากห้องน้ำเช่นกัน <b>ทำให้เด็กนักเรียนจำนวน 620 ล้านคน ต้องตกอยู่ท่ามกลางอันตราย</b><br/><br/>ด้วยเหตุนี้ ประเทศไทยจึงให้ความสำคัญกับการสร้างสุขอนามัยของห้องส้วมมาอย่างต่อเนื่อง ทั้งในส่วนของห้องน้ำห้องส้วมภายในบ้าน และในที่สาธารณะ เช่น ปั๊มน้ำมัน วัด โรงเรียน สำนักงาน และสถานที่ราชการ ฯลฯ เพื่อสกัดไม่ให้การขับถ่ายที่ไร้สุขอนามัยส่งผลเสียกับแม่น้ำ ทะเลสาบ และมหาสมุทรโดยตรง เพราะหวั่นกลัวว่าสิ่งเหล่านี้จะหวนกลับเป็นอันตรายต่อสุขภาพและสิ่งแวดล้อมอีก แต่ในปัจจุบันจากการดำเนินงานพัฒนาส้วมและการจัดการสิ่งปฏิกูลในประเทศไทยของ<b>กรมอนามัย</b>ตลอดหลายปี ก็เผยให้เห็นว่า ในประเทศไทยครัวเรือนมีส้วมใช้และถูกสุขลักษณะ จำนวน 20.3 ล้านครัวเรือน คิดเป็น 99.8% อีก 0.2% หรือ จำนวน 40,729 ครัวเรือน ยังไม่มีส้วม หรือเป็นส้วมที่อยู่ในพื้นที่ห่างไกลและยากลำบากในการเข้าถึงเท่านั้น<br/><br/><b>อย่างไรก็ตาม ปัญหาดังกล่าวสามารถป้องกันได้ด้วยการเริ่มจากตัวเรา ทุกครั้งที่ใช้ห้องน้ำห้องส้วมก็ต้องช่วยกันรักษาความสะอาดให้เป็นนิสัย เพื่อสุขอนามัยที่ดีของทุกคน นอกจากนี้ควรสร้างส้วมสาธารณะถูกสุขลักษณะป้องกันไม่ให้ส้วมเป็นแหล่งแพร่กระจายเชื้อโรคลงสู่แหล่งน้ำกันด้วยนะจ๊ะ..</b><br/><br/>ขอบคุณภาพจาก Pixabay</p>
    </article>
  </body>
</html>