<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699046/%D8%A2%D9%85%D8%B1%DB%8C%DA%A9%D8%A7-%D9%85%D8%B9%D8%A7%D9%81%DB%8C%D8%AA%E2%80%8C%D9%87%D8%A7%DB%8C-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%D8%B1%D8%A7-%D8%AA%D9%85%D8%AF%DB%8C%D8%AF-%D9%86%D8%AE%D9%88%D8%A7%D9%87%D8%AF-%DA%A9%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="آمریکا معافیت‌های هسته‌ای ایران را تمدید نخواهد کرد"/>
    <meta property="og:description" content="اقدام وزارت خارجه آمریکا در واکنش به از سرگیری فعالیت‌های غنی سازی در سایت فردو انجام می‌شود."/>
  </head>
  <body>
    <article>
      <h1>آمریکا معافیت‌های هسته‌ای ایران را تمدید نخواهد کرد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>اقدام وزارت خارجه آمریکا در واکنش به از سرگیری فعالیت‌های غنی سازی در سایت فردو انجام می‌شود.</b>
      </p>
      <p>وزیر خارجه ایالات متحده آمریکا روز دوشنبه (دیروز) اعلام کرد معافیت‌های تحریمی این کشور برای سایت هسته‌ای "فردو" ایران را تمدید نخواهد کرد.</p>
      <p>به گزارش <a href="http://www.asriran.com/">عصرایران</a> به نقل از رویترز، "مایک پمپئو" وزیر خارجه ایالات متحده آمریکا روز دوشنبه اعلام کرد:" مقدار مناسب غنی سازی اورانیوم برای بزرگترین حامی تروریسم در جهان صفر است ... هیچ دلیل موجهی برای از سرگیری مجدد غنی سازی ایران در این مکان قبلاً مخفی وجود ندارد."</p>
      <p>او با اشاره به اینکه موعد معافیت‌های تحریمی سایت فردو در تاریخ 15 دسامبر 2019 منقضی خواهد شد، از عدم تمدید این معافیت خبرداد.</p>
      <p>اقدام وزارت خارجه آمریکا در واکنش به <a href="http://www.asriran.com/fa/news/697155"><b>از سرگیری فعالیت‌های غنی سازی در سایت فردو</b> </a>انجام می‌شود. جمهوری اسلامی در گام چهارم کاهش تعهدات برجامی خود از 15 آبان ماه سال جاری (2 هفته پیش) فعالیت‌های هسته ای سایت فردو را از سر گرفته است.</p>
      <p>این اقدام ایران در واکنش به خروج یکجانبه ایالات متحده آمریکا از برجام و اعمال دوباره تحریم‌های این کشور علیه ایران انجام می‌شود.</p>
      <p>
        <b>نشست خبری دیروز پمپئو در محل وزارت خارجه آمریکا/ عکس: رویترز</b>
      </p>
      <figure>
        <img src="https://cdn.asriran.com/files/fa/news/1398/8/28/1038490_737.gif"/>
      </figure>
      <p>از سوی دیگر بنا به گزارش وب سایت "هیل"– وب سایت آمریکایی بازتاب دهنده خبرهای کنگره آمریکا- سه تن از سناتورهای ارشد جمهوریخواه  با صدور بیانیه‌ای ضمن استقبال از تصمیم وزارت خارجه آمریکا از عدم تمدید معافیت تحریمی سایت فردو، خواستار عدم تمدید معافیت‌های هسته‌ای راکتور هسته ای اراک هم شده‌اند.</p>
      <p>سناتورها "لیندسی گراهام"، " تد کروز" و " لیز چنی" در بیانیه خود تاکید کردند:" با توجه به نقض تعهدات برجامی ایران در حوزه آب سنگین، دیگر هیچ توجیهی مبنی بر تمدید معافیت‌های هسته‌ای ایران وجود ندارد چه رسد به اینکه اجازه دهیم ایران به برنامه‌های هسته‌ای خود ادامه دهد، چه در سایت فردو باشد و چه در سایت اراک."  </p>
      <p>گفتنی است شرکت دولتی هسته‌ای چین مسئول بازطراحی راکتور هسته ای اراک است.</p>
      <p> </p>
      <p> </p>
    </article>
  </body>
</html>