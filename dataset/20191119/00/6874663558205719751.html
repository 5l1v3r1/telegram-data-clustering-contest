<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774077,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="הנגבי: &quot;פילבר אמר לי: 'זו פקודת המשימה שקיבלתי'&quot;"/>
    <meta property="og:description" content="כך העיד ברשות ני&quot;ע צחי הנגבי, מי ששימש כמ&quot;מ של בנימין נתניהו כשר התקשורת, לאחר שהיועמ&quot;ש אסר על ראש הממשלה להיות מעורב בנושאים הקשורים לעסקיו של שאול אלוביץ'. הנגבי לאחר שהוצגו לו מסמכים פנימיים שהדליף פילבר לאנשי בזק: &quot;זה מידע פנים חשוב&quot;"/>
  </head>
  <body>
    <article>
      <h1>הנגבי: "פילבר אמר לי: 'זו פקודת המשימה שקיבלתי'"</h1>
      <h2>כך העיד ברשות ני"ע צחי הנגבי, מי ששימש כמ"מ של בנימין נתניהו כשר התקשורת, לאחר שהיועמ"ש אסר על ראש הממשלה להיות מעורב בנושאים הקשורים לעסקיו של שאול אלוביץ'. הנגבי לאחר שהוצגו לו מסמכים פנימיים שהדליף פילבר לאנשי בזק: "זה מידע פנים חשוב"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">תומר גנון וליטל דוברוביצקי</a></address>
      <p>באוקטובר 2017, כארבעה חודשים לפני שנפתחה החקירה <a href="https://www.calcalist.co.il/local/articles/0,7340,L-3773876,00.html">בתיק 4000</a>, זומן למתן עדות ברשות ניירות ערך צחי הנגבי.</p>
      <p>מי שהיה באותם ימים השר לשיתוף פעולה אזורי, אשר מונה באופן זמני (יולי 2016 עד מאי 2017) <a href="https://www.calcalist.co.il/local/articles/0,7340,L-3714062,00.html">לממלא מקום שר התקשורת</a>. הסיבה למינוי בזמנו הייתה שהסכם ניגוד העניינים שנערך לבנימין נתניהו, לאחר שנחשפו קשריו עם שאול אלוביץ', קבע כי אינו יכול לטפל יותר בנושאים הקשורים לבזק.</p>
      <p>ברשות חקרו באותם ימים את הדלפות המסמכים המסווגים והטיפול המיוחד שהעניק שלמה פילבר, מי שהיה מנכ"ל משרד התקשורת גם בתקופתו של הנגבי, לבזק. הם ניסו לברר מה יודע הנגבי על התנהלות של פילבר, ולא פחות מכך: האם הוא יודע, או שמע, שראש הממשלה עומד מאחורי ההתנהלות הזאת.</p>
      <figure>
        <img src="http://www.calcalist.co.il/PicServer3/2017/02/18/704671/YE1883503_l.jpg"/>
      </figure>
      <p>צחי הנגבי ובנימין נתניהו צילום: עמית שאבי</p>
      <h3>"אם חשוב לכם, אני אעשה את זה"</h3>
      <p>"בפברואר 2016 התקשר אלי מארה"ב יואב הורביץ מנהל הלשכה של נתניהו", סיפר הנגבי לחוקרת פולינה גובזמן קריב, כיצד קיבל את הג'וב.</p>
      <p>"יואב אמר 'תשמע יש לנו פה איזה בעיה, רוה"מ צריך להגיב לבג"צ עד מחר מחרתיים. הוא ביקש ממני לשאול אותך אם אתה מוכן להיות, בנוסף לתפקיד כשר לשיתוף פעולה אזורי ותחומים במשרד החוץ, למשך שלושה חודשים, מ"מ שר התקשורת'. אמרתי 'אם חשוב לכם, אז אעשה את זה'".</p>
      <p>הנגבי סיפר שלאור העובדה שהיה ממלא מקום זמני התערבותו בנעשה במשרד התקשורת הייתה מצומצמת. "99% מהמקרים שנדרשתי לחתום זה הוצג בפני כדבר שהדרג המקצועי עסק בו לאורך התקופה, גיבש המלצה ואני מקבל את ההמלצה", סיפר הנגבי.</p>
      <figure>
        <img src="http://www.calcalist.co.il/PicServer3/2018/04/12/809861/1NL.jpg"/>
      </figure>
      <p>שלמה פילבר צילום: אוראל כהן חוקרת: איך היו היחסים עם פילבר?</p>
      <p>הנגבי: ידעתי שפילבר היה לפני והוא יישאר אחרי, והוא בפועל הדמות הדומיננטית במשרד לאורך תקופה". בהמשך הוסיף הנגבי כי: "יש היררכיה, אבל אני יודע שאני לא הולך להיכנס לפרטי פרטים, כי אני לא מתעתד להטביע חותם מיוחד במשרד שאותו אני מתכוון לעזוב".</p>
      <p>עם זאת הנגבי ידע לספר על נושא אחד שבו לא הייתה הסכמה במשרדו – ביטול ההפרדה המבנית בבזק. נושא שפילבר ניסה לקדם במרץ. "בנושא הזה היה באמת ברור שהוא מנהל מאבק, בתוך המשרד וגם מחוץ למשרד, על נושא שהיה מאוד במחלוקת".</p>
      <p>חוקרת: מול מי מומו ניהל מאבק מחוץ למשרד?</p>
      <p>הנגבי: כולם. למעשה אף גורם, כפי שאני התרשמתי, לא צידד במדיניות של מומו. חשב שהיא הנכונה בתחום של בזק.</p>
      <p>חוקרת: הסכמת איתו שזה הכיוון הנכון?</p>
      <p>הנגבי: לא הגעתי לרגע שבו מתקבלת החלטה בנושא ההפרדה המבנית. הנושא נכנס להקפאה. מומו כנראה הרגיש שהוא לא מצליח לגייס תמיכה מספקת לעניין ההפרדה המבנית. אני גם אמרתי לו שכל עוד אין קונצנזוס בנושא הזה, אני לא יכול לגבות את המהלכים שיכפו (ביטול) הפרדה מבנית.</p>
      <p>הנגבי הוסיף לגבי ההפרדה התאגידית, מעין פתרון ביניים שפילבר העיד לאחר שחתם על הסכם עד מדינה שניסה לקדם עבור בזק - כדי שתוכל לקזז תשלומי מס מהפסדים בחברות הבנות, וכן על מנת שאלוביץ' יוכל למשוך כספים נוספים מקופת בזק – כי הוא חשב שזה למעשה מאזן בין החששות שיש להרבה גורמים. "היה החשש של הרבה גורמים שזה יפגע בתחרות בצורה קיצונית. גם כאן לא הייתה הצלחה מבחינתי, לא ראיתי שגורמים הסכימו גם לזה. רובם היו מסויגים".</p>
      <p>חוקרת: למה מומו רצה להוביל את ביטול ההפרדה התאגידית? מה הוא הסביר לך?</p>
      <p>הנגבי: הוא טען שאין אפשרות לשכנע אותם להשקיע בתשתיות מסיביות כי אין להם אינטרס. הרגשתי שהוא באמת למד את השוק, מבין אותו, מכיר אותו. לי אין את הכלים לדעת עד כמה ההבנה שלו הייתה איכותית, מושלמת. ראיתי שהוא עושה מאמץ לאורך תקופה של שנה.</p>
      <h3>"ביבי מבין שאנחנו פשוט נתקע"</h3>
      <p>חוקרת: פילבר דיבר עם ראש הממשלה על זה בתקופה שנתניהו שר התקשורת?</p>
      <p>הנגבי: אני לא יודע אם הוא דיבר עם ראש הממשלה בעניין הדרך לבצע את השדרוג של מדינת ישראל. אבל אני יודע שהוא אמרי לי 'ביבי מבין שאנחנו פשוט נתקע' וגם 'זה דבר מרכזי שאני חייב לעשות, זה המשימה שלי כמנכ"ל, זה הפקודת משימה שקיבלתי'. היו עוד נושאים אחרים אבל הם כולם התגמדו, ככה הוא הציג את זה. אמר שיכולה להיות שוקת שבורה בתחום הזה, שזה יפגע בביטחון, יפגע בשוק התקשורת, יפגע למעשה בכל הכלכלה כי כל המשק חייב תקשורת. ותקשורת אינטרנט היא הדבר החדש המשמעותי.</p>
      <p>חוקרת: איך הוא הסביר מה ההבדל בין הפרדה תאגידית למבנית?</p>
      <p>הנגבי: האמת שאני קיימתי בנושא דיון אחד משמעותי שבו ניסתי להבין מה פשר הדבר הזה. לא כל כך הבנתי, אני חייב לומר. יכול להיות שאני חלש בהבנה שלי בתחום, אבל חלק מהאנשים שהשתתפו בדיון, בעיקר היועץ המשפטי, העלו הסתייגויות. גם הרן לבאות שהיה ראש אגף הכלכלה. גם הוא חשב שזה כיוון שיש בו בעיה. הוא דווקא אמר שהוא תומך בביטול הפרדה מבנית, אבל בהתקיים תנאים מסוימים. בדיון לא סיכמתי כי ראיתי שאני לא יכול לסכם. אמרתי שאשקול בהמשך. למעשה לא קיבלתי בעניין הזה החלטה שלי.</p>
      <p>החוקרת ניסתה לברר עם הנגבי האם יש לו קשרים לאלוביץ'. הנגבי סיפר על שתי פגישות שהיו לו עם איש העסקים , אחת ביחד עם בנו אור. "הם העלו בפני את הצרות שיש להם, בעיקר הצרות שנגעו באותה תקופה לאיזה פיצוץ של לווין שלהם (עמוס 6, ת.ג ול.ד). אמרתי להם שאני אבוא לבקר בחברת חלל, אבל לא הספקתי כי סיימתי את הכהונה שלי. אלוביץ' נראה מאוד מדואג, מאוד עצוב ומאוד לחוץ בגלל הסיפור של הלוויין".</p>
      <figure>
        <img src="https://images1.calcalist.co.il/PicServer3/2019/11/18/948128/1NL.jpg"/>
        <figcaption>בנימין נתניהו <br/>צילום: AFP</figcaption>
      </figure>
      <h3>"לא יצא למומו כלום, הוא מקורב לראש הממשלה"</h3>
      <p>החוקרת הציגה להנגבי התכתבויות של פילבר עם אנשי בזק ועם היועץ של בזק, אלי קמיר. בין היתר הראתה לו תכתובות פנימיות של משרד התקשורות עם משרדים נוספים לגבי הערות על חוק ההסדרים. פילבר העביר באמצעות מייל פרטי את התכתובות לסמנכ"לית הרגולציה של בזק לשעבר, שרון פליישר, אשר העבירה אותן מצדה לסמנכ"לית הרגולציה של yes, מיכל רפאל כדורי. "זה המעודכן, חשוב מאוד אם את פונה לאוצר: אין לך את הנוסח ולא ראית כלום", כתבה פליישר לכדורי.</p>
      <p>חוקרת: זה לא החוק עצמו, זה התגובות, זה כל הכביסה המלוכלכת שיכולה להיות בתוך המשרדים שיוצאת לבזק.</p>
      <p>הנגבי: מידע פנים חשוב.</p>
      <p>חוקרת: משרת את בזק?</p>
      <p>הנגבי: כן.</p>
      <p>חוקרת: אמרו פה אנשים שטיפסנו על עץ גבוה. אז אני מראה לך. פילבר מיום כניסתו למשרד התקשורת משרת את בזק בצורה זו או אחרת. הקשר עם אלי קמיר, יועץ לבזק, שהוא קיים הוא קשר יומיומי, הוא מעדכן, הוא שואל...</p>
      <p>הנגבי: זה מדהים, מה אני אגיב... בתקשורת הציגו את זה כדבר חמור, ואני פה נחשפתי לדברים שהם לא היו בתקשורת, כי בתקשורת לא נכנסים לפרטים. אני מנסה להבין מה חשב מומו. אתה רגולטור אבל יש לך גם עניין, או שאתה רואה, את המפוקחים כשותפים.</p>
      <p>חוקרת: הוא תפקד ככה רק מול בזק.</p>
      <p>הנגבי: אני מבין, אבל אני בטוח שלא יוצא לו כלום מזה. הוא כבר בפסגה, הוא המנכ"ל, הוא האיש הכי מקורב לראש הממשלה...הוא בחר בדרך ציבורית, אני מניח שהוא עורך דין.</p>
      <p>חוקרת: מישהו אמר לו?</p>
      <p>הנגבי: אני בטוח שלא. אתם יודעים כבר הכל על חייו ואולי יותר מחייו, אז הייתם רואים שם וואטסאפ, SMS, מיילים אם הוא מדווח למישהו ממקום אחר. הייתם עולים על זה. מעטים הדברים שאפשר לעשות שהם לא נחשפים, זה למדתי על בשרי באינספור חקירות.</p>
      <p>חוקרת: ההחלטה הלא נכונה הזאת פוגעת בציבור?</p>
      <p>הנגבי: ברור, אבל אני לא יכול לשים את עצמי כשופט, כתליין. אני מקבל את זה ברוח מאוד כאובה. לדעתי הוא היה צריך להגיד להם הגזמתם וזהו.</p>
      <p>חוקרת: אז למה הוא לא עשה את זה?</p>
      <p>הנגבי: לא יודע.</p>
      <p>חוקרת: בסופו של דבר בכל התקופה שאתה כן שר הממונה על הנושאים האלה, פילבר פועל בדרכים שמשרתות את בזק במקום לשרת את הציבור. אני יודעת שאתה לא רוצה להיות השופט או התליין, אבל אתה גם לא מהאו"ם.</p>
      <p>הנגבי: לגמרי לא. אני לא ניסתי לגונן עליו, אין ספק שאני יוצא מפה בתחושה מאוד מאוד מעיקה, זאת עובדה. אני חייב להגיד לך שאני למדתי בשעות האלה דבר שלא ראיתי אף פעם בשום משרד שבו הייתי. אני עכשיו פרנואיד. אני עכשיו אכנס בכל מקום שבו אני אהיה בתחום הציבורי לקרביים בצורה הרבה יותר קיצונית. יש לי הערכה עצמית מאוד מכובדת, אני 30 שנה בכנסת ו-10 שנים שר.</p>
      <p>צחי הנגבי לא מסר תגובה.</p>
    </article>
  </body>
</html>