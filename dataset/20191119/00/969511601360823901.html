<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/cum-sa-faci-bani-din-siguranta-oamenilor-18588401"/>
    <meta property="og:site_name" content="BusinessMagazin"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Cum să faci bani din siguranţa oamenilor"/>
    <meta property="og:description" content="Într-o lume dominată de discuţii despre securitatea cibernetică sau riscuri de încălcare a confidenţialităţii, un segment de piaţă a rămas la fel de important ca acum zece sau douăzeci de ani: cel al..."/>
  </head>
  <body>
    <article>
      <h1>Cum să faci bani din siguranţa oamenilor</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.businessmagazin.ro/autor/bogdan-angheluta" target="_blank">Bogdan Angheluţă</a></address>
      <h3>Cum să faci bani din siguranţa oamenilor</h3>
      <p>Într-o lume dominată de discuţii despre securitatea cibernetică sau riscuri de încălcare a confidenţialităţii, un segment de piaţă a rămas la fel de important ca acum zece sau douăzeci de ani: cel al sistemelor de securitate pentru casă sau birou. Sorin Felea, care conduce cel mai mare magazin online de pe această piaţă, povesteşte cum a evoluat securitatea de-a lungul anilor şi care sunt perspectivele de dezvoltare a acesteia în continuare.</p>
      <p>Proiectul A2T (denumit, iniţial, Atu TECH) a fost demarat în 2011 de doi prieteni, Sorin Felea şi Marius Duşe, iar magazinul online a fost lansat în martie 2012. „Atunci am cumpărat două birouri, două scaune, două calculatoare, câteva rafturi şi am dat drumul activităţii. Am pornit cu bani obţinuţi din credite de nevoi personale, cu un stoc foarte mic de marfă, cu lichidităţi modice, dar cu mari speranţe de reuşită”, îşi aminteşte Sorin Felea. „Am demarat Atu TECH din dorinţa de a porni o afacere în care noi să ne controlăm destinele, iar comerţul online era la vremea aceea la început şi părea a fi o investiţie benefică, prin prisma experienţei noastre. Anterior, am lucrat în diferite companii multinaţionale sau locale care activau în domenii precum comerţ, financiar-bancar sau telecom, atât pe posturi de management, cât şi de execuţie.” El spune că îşi dorea un domeniu nou, în care putea încerca strategii noi, iar sistemele de securitate erau pe atunci foarte nişate, dar cererea era tot mai mare. În doar doi ani au reuşit să devină cel mai mare magazin online în domeniul sistemelor de securitate, poziţie pe care o ocupă şi în prezent. În 2018, A2T a înregistrat o creştere a cifrei de afaceri cu aproximativ 21% faţă de 2017, până la 31 de milioane de lei. Potrivit estimărilor companiei şi a evoluţiei din primul semestru, la finalul acestui an cifra de afaceri se va situa în jurul valorii 43 de milioane de lei.<br/>În ceea ce priveşte profitul net, acesta a fost de 2,3 milioane de lei. „Este un lucru asumat că marjele de profit sunt în scădere de la an la an, pe o piaţă în continuă creştere, dar tot mai dinamică şi aglomerată, unde lupta cea mai grea se dă, evident, pe preţuri”, notează Felea.<br/>La întrebarea „care a fost cea mai mare provocare cu care v-aţi confruntat?”, antreprenorul răspunde fără să stea pe gânduri: „Oamenii. Deşi le oferim colegilor salarii bune, concedii, bonusuri (asigurări medicale, pensii private, team buildinguri etc), în general o atmosfera plăcută, «de familie», resimţim tot mai puternic criza acută de personal. Nu e uşor să găseşti oameni relativ bine pregătiţi şi serioşi, să faci angajări şi, mai ales, nu e uşor să-i păstrezi în echipă. Cred că aceasta este problema numărul unu pe care toţi antreprenorii români o au în faţă la această oră şi pe care o vor rezolva cu tot mai multă dificultate.”  În prezent, echipa A2T numără 40 de persoane.<br/>Conform unui sondaj de opinie pe care compania l-a comandat în luna iulie a acestui an, doar 17,87% din români au acasă un sistem de securitate. În acelaşi timp, peste 35% dintre românii care deţin un sistem de securitate acasă l-au instalat acum mai bine de cinci ani. Luând în considerare ritmul accelerat al avansului tehnologic din domeniu, sistemele de securitate cu o vechime mai mare de cinci ani sunt soluţii învechite şi prezintă riscuri asumate de proprietari, explică directorul A2T, în măsura în care modelele vechi nu pot oferi un nivel ridicat de protecţie, au o incidenţă crescută la defecţiuni în comparaţie cu cele noi, iar calitatea scăzută a imaginilor, în cazul unui sistem de supraveghere video, spre exemplu, nu poate oferi informaţii relevante pentru identificarea infractorilor. „Putem trage nişte concluzii importante de aici şi anume că nu suntem obişnuiţi cu astfel de sisteme şi nici nu înţelegem pe deplin importanţa acestora. Din păcate, doar atunci când ne loveşte ghinionul ne gândim la cum putem preveni pe viitor situaţii neplăcute şi în astfel de cazuri, clienţii apelează la noi pentru sisteme de supraveghere video sau de alarmă, automatizări de porţi sau videointerfoane.” O altă concluzie ce poate fi trasă din acest studiu, explică Sorin Felea, este că piaţa sistemelor de securitate în România are un potenţial foarte mare de creştere „şi implicit Atu TECH, care este de câţiva ani cel mai mare retailer online pe această nişă conform cifrei de afaceri”.<br/>În prezent, instalarea unui sistem de securitate este mult mai accesibilă în comparaţie cu acum 5 – 7 ani, adaugă directorul A2T. În ceea ce priveşte costul unui sistem de securitate, acesta poate să pornească de la 400 de lei (sistem de alarmă complet, cu conexiune Wi-Fi şi apelare pe telefonul mobil), iar un sistem de supraveghere complet poate porni de la 750 de lei (un kit complet de supraveghere video care cuprinde 4 camere, DVR, sursă de alimentare, mufele şi cablurile necesare şi un hard disk, cu posibilitate de vizualizare a imaginilor de pe telefonul mobil). „Dacă mergem mai departe, preţul unui videointerfon pentru casă începe de la 600 de lei, iar o automatizare de poartă poate varia de la 950 de lei la 2.000 de lei, în funcţie de dimensiunea porţii, trafic etc. Preţul sistemelor de securitate variază, evident, în funcţie de caracteristicile tehnice şi de nevoile clientului. Portofoliul nostru de produse cuprinde echipamente cu caracteristici diverse, potrivite pentru toate bugetele, cu garanţii între 2 şi 3 ani”, spune Felea.<br/>Cum au evoluat sistemele de securitate de la lansarea businessului şi până în prezent? În diverse moduri, explică Felea, dar cel mai evident au evoluat în zona de rezoluţie video. „Acum 7 ani, echipamentele erau în mare parte analogice şi aveau o rezoluţie exprimată în linii TV. Acum standardul este Full HD (1.080 p), adică 2 megapixeli, dar comercializăm sisteme de supraveghere chiar şi de 8 sau de 12 megapixeli (adică sisteme 4K sau 6K). Odată cu creşterea în rezoluţie a crescut şi dimensiunea fişierelor, astfel a fost nevoie de un codec mai bun de compresie. De asemenea, acum toate DVR-urile pe care le comercializăm au aplicaţie de mobil dedicată pentru vizualizarea imaginilor live sau înregistrate direct pe telefonul mobil.”  Din punct de vedere al costurilor, sistemele de alarmă au devenit mult mai accesibile în 2019. „Aici lucrurile au evoluat mult în zona de wireless şi în uşurinţa instalării. Au intrat pe piaţă sisteme de alarmă care nu sunt profesionale, dar vin cu diverse beneficii precum: comunicare wireless între toate accesoriile, transmisie de alarmă IP, transmisie de alarmă GSM şi funcţii de smart home. Aceste sisteme de alarmă sunt de tip do it yourself şi pot fi instalate foarte uşor de către oricine. Dezavantajul lor este că nu pot transmite un semnal de alarmă către un dispecerat şi se spune că au o rată mai mare de alarme false (din informaţiile noastre nu este neapărat adevărat, dar în orice caz nu se încadrează în standardele sistemelor de alarmă profesionale).”<br/>Alarmele profesionale cablate au un cost scăzut al produselor, dar un cost mai mare de instalare, spune directorul A2T. Acestea nu pot fi instalate de către oricine, fiind nevoie să cunoşti diferite tipuri de programare a alarmelor şi să ai alte accesorii care îţi permit configurarea lor. Pe de altă parte, alarmele profesionale au evoluat în zona de wireless, dar sunt mult mai scumpe. A2T comercializează produse şi către sectorul B2B, către firme de instalări care achiziţionează sistemele de securitate şi le recomercializează către consumatorul final doar împreună cu serviciul de instalare.<br/>În momentul de faţă, spune Sorin Felea, compania îşi îndreaptă atenţia către consolidarea businessului şi atingerea potenţialului maxim pe canalele de vânzare existente, fără a exclude însă posibilitatea de a deschide magazine fizice: „Mai ales dacă piaţa se îndreaptă spre omnichannel, atunci vom face şi noi acest pas la momentul oportun.” Principalul obiectiv este însă extinderea afacerii în afara graniţei. „Anul acesta vom fi prezenţi în pieţele din Bulgaria, Ungaria şi Polonia, printr-o platformă de marketplace. Ne dorim ca în 2-3 ani să putem livra în mai multe ţări din Europa, să ne mărim echipa şi să fim o poveste de succes şi o sursă de inspiraţie pentru mulţi antreprenori aflaţi la început de drum”, concluzionează el.</p>
    </article>
  </body>
</html>