<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://ns7.tv/ta/mbxx18"/>
    <meta property="og:site_name" content="News7 Tamil"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="காவலர்களுக்கு உறுதுணையாக ரயில்நிலையத்தில் பணியாற்றும் சின்னப்பொண்ணு!"/>
    <meta property="og:description" content="காவலர்களுக்கு உறுதுணையாக ரயில்நிலையத்தில் பணியாற்றும் சின்னப்பொண்ணு!"/>
  </head>
  <body>
    <article>
      <h1>காவலர்களுக்கு உறுதுணையாக ரயில்நிலையத்தில் பணியாற்றும் சின்னப்பொண்ணு!</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">krishna</a></address>
      <p>
        <b>சென்னை பூங்கா ரயில் நிலையத்தில், காவலர்களுக்கு உறுதுணையாக பணியாற்றி வந்த நாய், மாயமானதாக கூறப்பட்ட நிலையில், அந்த நாய் மீண்டும் பூங்கா ரயில் நிலையத்திற்கு திரும்பியிருக்கிறது.</b>
      </p>
      <p>சென்னை பூங்கா ரயில் நிலையத்தில், நடைமேடையை பயன்படுத்தாமல், தண்டவாளத்தை கடக்கும் பயணிகளையும், மின்சார ரயிலின் வாயிலில் தொங்கிக் கொண்டே செல்லும் பயணிகளையும், அங்குள்ள நாய் ஒன்று குரைத்து எச்சரிக்கை செய்யும். மேலும், ரயிலின் வேகத்திற்கு ஏற்ப அதன் கூடவே ஓடிச் சென்று தொங்கிக் கொண்டே பயணிக்கும் நபர்களை ரயிலுக்குள் செல்ல நிர்பந்திக்கும் என கூறப்படுகிறது.</p>
      <p>சுமார் 2 ஆண்டுகளாக பூங்கா ரயில் நிலையத்தில் வசித்து வரும் இந்த நாயை, அங்குள்ளவர்கள் சின்னப்பொண்ணு என பெயரிட்டு அழைக்கின்றனர். இந்நிலையில், நேற்று பூங்கா ரயில் நிலையத்திற்கு வந்த மாநகராட்சி கால்நடைத்துறை பணியாளர்கள், அங்கு சுற்றித் திரிந்த 4 நாய்களை பிடித்துச் சென்றனர். அப்போது சின்னப்பொண்ணு நாயும் பிடிபட்டதாக கூறப்பட்டதை அடுத்து, ஒரு சிலர் மாநகராட்சிக்கு தொலைபேசி மூலம் சின்னப்பொண்ணு நாயை விடுவிக்க வலியுறுத்தினர். இதன் தொடர்ச்சியாக ஒரு நாயை மாநகராட்சி ஊழியர்கள் நேற்று பூங்கா ரயில் நிலையத்தில் விடுவித்தனர். ஆனால், அது சின்னப்பொண்ணு நாய் அல்ல என்று ரயில் நிலைய வணிகர்கள் தெரிவித்தனர்.</p>
      <p>இதனிடையே சின்னப்பொண்ணு எங்கே என்று அங்கிருந்த வணிகர்கள், RPF காவலர்கள் கலக்கமடைந்த நிலையில், நேற்று மாலை சின்னப்பொண்ணு நாய் பூங்கா ரயில் நிலையத்திற்கு வந்தது. மாநகராட்சி ஊழியர்கள் நாய் பிடிக்கும் பணியில் ஈடுபட்ட போது, அங்கிருந்து சாதுர்யமாக தப்பிய சின்னபொண்ணு நாய், சில மணி நேரத்திற்கு பிறகு மீண்டும் பூங்கா ரயில் நிலையம் திரும்பியது தெரியவந்தது.</p>
      <p>இந்நிலையில், அந்த நாய்க்கு தடுப்பூசி போடப்படாததை அறிந்த மாநகராட்சி ஊழியர்கள், இன்று காலை அதற்கு தடுப்பூசி போட்டனர். இதன் காரணமாக ஓரிரு மணி நேரம் மந்தமான நிலையில் சின்னபொண்ணு நாய் இருந்ததாக பூங்கா ரயில் நிலைய வணிகர்கள் தெரிவித்தனர்.</p>
    </article>
  </body>
</html>