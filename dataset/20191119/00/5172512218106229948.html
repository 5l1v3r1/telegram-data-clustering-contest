<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.automarket.ro/stiri/peugeot-a-prezentat-noul-208-rally-4-modelul-destinat-raliurilor-ofera-208-94825.html"/>
    <meta property="og:site_name" content="Automarket"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Peugeot a prezentat noul 208 Rally 4: modelul destinat raliurilor oferă 208 CP și debutează la finalul lunii noiembrie"/>
    <meta property="og:description" content="Peugeot a publicat primele imagini și detalii referitoare la noul 208 Rally 4. Modelul destinat raliurilor este echipat cu motorul de 1.2 litri PureTech care acum oferă 208 cai putere. Resursele sunt gestionate de o transmisie secvențială Sadev."/>
  </head>
  <body>
    <article>
      <h1>Peugeot a prezentat noul 208 Rally 4: modelul destinat raliurilor oferă 208 CP și debutează la finalul lunii noiembrie</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Cornel Șocariciu</a></address>
      <slideshow>
        <figure>
          <img src="https://static.automarket.ro/img/auto_resized/db/article/094/825/511798l-610x390-b-a82497b1.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/825/192215l-610x390-b-372e0654.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/825/413022l-610x390-b-aee69ac1.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/825/815702l-610x390-b-5fc9c820.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/825/252524l-610x390-b-2e10e1bb.jpg"/>
        </figure>
        <figure>
          <img src="https://static.automarket.ro/img/auto_resized/db/article/094/825/229279l-610x390-b-e27dfc45.jpg"/>
        </figure>
      </slideshow>
      <p>Peugeot a publicat primele imagini și detalii referitoare la noul 208 Rally 4. Modelul destinat raliurilor este echipat cu motorul de 1.2 litri PureTech care acum oferă 208 cai putere. Resursele sunt gestionate de o transmisie secvențială Sadev.</p>
      <p><b><a href="https://www.automarket.ro/masini-noi/peugeot/">Peugeot</a> Sport, divizia constructorului francez implicată în motorsport, a prezentat noul 208 Rally 4. Modelul are la bază noua generație Peugeot 208 și a fost dezvoltat conform noului regulament FIA pentru categoria Rally 4</b>.</p>
      <p>Peugeot este unul dintre constructorii care a reușit să vină cu o ofertă interesantă pentru piloții aflați la început de carieră. Versiunea 208 R2 a fost comercializată în peste 450 de unități, iar producătorul francez speră ca noul 208 Rally 4 să se bucure de succesul avut de vechiul model.</p>
      <p>Conform oficialilor Peugeot, noul 208 Rally 4 va debuta în cadrul Madrid Rally (22-23 noiembrie) sub culorile Peugeot Rally Academy. La bordul modelului francez va urca echipajul format din Efren Llarena și Sara Fernandez (echipajul care anul acesta a câștigat titlul FIA ERC3). De asemenea, noul 208 Rally 4 va putea fi admirat și în Franța în etapa de asfalt Rallye du Var, eveniment programat între 22 și 24 noeimbrie.</p>
      <figure>
        <img src="https://static.automarket.ro/img/auto_resized/db/article/094/825/413022l-545x363-n-03270e57.jpg"/>
      </figure>
      <p>Noul model destinat raliurilor este echipat cu motorul de 1.2 litri PureTech care oferă 208 <a href="https://www.automarket.ro/stiri/cal-putere-cp-86347.html">cai putere</a> la 5.450 rpm și 290 Nm începând cu 3.000 rpm. Resursele sunt transmise către puntea față și sunt gestionate de electronica celor de la Magneti Marelli și de o cutie secvențială cu cinci trepte semnată de Sadev. De asemenea, modelul va fi echipat și cu un diferențial autoblocant.</p>
      <p>Omologarea conform noului regulament FIA ar urma să fie încheiată în primul trimestru al anului viitor, în timp ce listele de precomenzi vor fi deschise începând cu ianuarie 2020. Prețul de pornire anunțat de francezi pentru noul 208 Rally 4 va fi de 66.000 de euro plus taxe.</p>
      <p>Primele unități vor fi livrate către echipajele care anul viitor vor concura în 208 Rally Cup, competiție care face parte din campionatele naționale din Franța, Spania și Portugalia.</p>
    </article>
  </body>
</html>