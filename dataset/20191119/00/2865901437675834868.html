<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/zardim-mesecima-pratio-pavlovica-odbrani-monaka-hitno-potrebna-pojacanja/342852"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Žardim mesecima pratio Pavlovića, odbrani Monaka hitno potrebna pojačanja"/>
    <meta property="og:description" content="Skauti redovno izveštavali trenera Kneževa o igrama štopera Partizana"/>
  </head>
  <body>
    <article>
      <h1>Žardim mesecima pratio Pavlovića, odbrani Monaka hitno potrebna pojačanja</h1>
      <h2>Skauti redovno izveštavali trenera Kneževa o igrama štopera Partizana</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Monako se nije pojavio tek tako. Niti su kontakti Partizana i <b>Strahinje Pavlovića</b> sa Kneževima od juče. Naprotiv, kao svaki ozbiljan klub sa Zapada, francuski prvoligaš, nekadašnji finalista Lige šampiona, pratio je igre štopera crno-belih tokom cele jesenje polusezone.</p>
      <p>Kada je postalo jasno da <b>Pavlović</b> neće završiti u Laciju, a pregovori su trajali do poslednjeg dana letnje pijace, Monako se bacio u akciju. Kako pišu danas francuski mediji, skauti crveno-belih su bili redovni na utakmicama Partizana i posle svake su referisali treneru prvog tima <b>Leonardu Žardimu.</b></p>
      <p><b>Žardim</b> očajnički traži pojačanja za odbranu, jer je Monakova druga najlošija u ligi! Na 13 utakmica primila je 22 gola i zbog toga je tim tek na 11. mestu tabele. Goru defanzivu ima samo Tuluz, koji je kapitulirao 25 puta, pa je pretposlednji na tabeli.</p>
      <p>Zbog toga, ako se sve završi kako u Humskoj 1 očekuju i <b>Pavlović </b>potpiše petogodišnji ugovor sa Monakom, neće biti iznenađenje ako mladi igrač vrlo brzo dobije priliku da zaigra u crveno-belom dresu. <b>Strahinja</b> je i u Ligi Evrope pokazao da je spreman da se nosi sa svima i na velikoj sceni, ne samo na domaćim superligaškim terenima, a to je preporuka koja se dopada svakom treneru.</p>
      <p>Pregovori klubova su u završnoj fazi, <b><a href="https://mozzartsport.com/fudbal/vesti/pavlovic-pred-transferom-u-monako-partizanu-10-000-000-evra-i-procenti/342820">prema saznanjima MOZZART Sporta</a></b> Partizan bi trebalo od transfera da inkasira 10.000.000 evra i 20 odsto od naredne prodaje, što bi bio veoma dobar posao uprave crno-belih. Saglasnost da se transfer realizuje dao je i stručni štab Parnog valjka, što bi trebalo da znači da već negde postoji pripremljeno pojačanje u odbrani ako ode <b>Pavlović</b>.</p>
      <p>Iskusan levonogi štoper već trenira danima u Zemunelu, reč je o nekadašnjem reprezentativcu <b>Slobodanu Rajković</b>, kojeg je letos samo kasno pripremljena papirologija sprečila da ne obuče crno-beli dres. Sada takve prepreke ne bi trebalo da bude.</p>
      <p>Foto: <i>Starsport</i></p>
      <figure>
        <img src="https://mozzartsport.com/upload/CKEditor/18.11.2019/9.jpg"/>
      </figure>
    </article>
  </body>
</html>