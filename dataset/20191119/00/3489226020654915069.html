<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/h-parastash-tom-in-greece-sto-oeatro-sth-stegh-toy-idrymatos-wnash"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Η παράσταση «Tom in Greece» στο Θέατρο στη Στέγη του Ιδρύματος Ωνάση"/>
    <meta property="og:description" content="Ψυχολογικό θρίλερ, σπουδή στο πένθος ή, μήπως, ανατομία μιας κλειστής κοινωνίας; Ο ανερχόμενος σκηνοθέτης Σαράντος Γεώργιος Ζερβουλάκος μας παρασέρνει σε μια τραγικοκωμική αποκάλυψη ψέματος, απώθησης και βίας με φόντο την Ελλάδα του σήμερα."/>
  </head>
  <body>
    <article>
      <h1>Η παράσταση «Tom in Greece» στο Θέατρο στη Στέγη του Ιδρύματος Ωνάση</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Ψυχολογικό θρίλερ, σπουδή στο πένθος ή, μήπως, ανατομία μιας κλειστής κοινωνίας; Ο ανερχόμενος σκηνοθέτης Σαράντος Γεώργιος Ζερβουλάκος μας παρασέρνει σε μια τραγικοκωμική αποκάλυψη ψέματος, απώθησης και βίας με φόντο την Ελλάδα του σήμερα.</h4>
      <p>Πώς είναι να χάνεις τον συνεργάτη, συνάδελφο και σύντροφό σου; Πώς αλλάζει η ζωή ενός ανθρώπου, όταν περνά χρόνο με την οικογένεια του αποθανόντα συντρόφου του; Πώς διαχειρίζεται κανείς το πένθος, την απώλεια, τα πάθη που πρέπει να κρατηθούν μυστικά σε μια κλειστή κοινωνία; Και τελικά, πόσα μυστικά μπορεί κανείς να κρατήσει στο όνομα της αγάπης; Ο ανήσυχος σκηνοθέτης Σαράντος Γεώργιος Ζερβουλάκος, στην πρώτη του συνεργασία με τη Στέγη του Ιδρύματος Ωνάση, μεταφέρει το επιτυχημένο έργο του Μισέλ Μαρκ Μπουσάρ, Tom à la ferme (2011), σε μια διασκευή εμπνευσμένη και από την ελληνική πραγματικότητα, στη Μικρή Σκηνή της Στέγης, από 12 έως 29 Δεκεμβρίου.</p>
      <p>Ο Ζερβουλάκος, που το 2012 ψηφίστηκε από τους Γερμανούς κριτικούς θεάτρου του περιοδικού Theater Heute ως ο καλύτερος ανερχόμενος καλλιτέχνης, επιστρατεύει μια ομάδα νέων και καθιερωμένων ηθοποιών (Ρένια Λουιζίδου, Αντώνης Πριμηκύρης, Λευτέρης Πολυχρόνης, Eva Maria Sommersberg), οι οποίοι, υπό τους ήχους των Amateurboyz, μας συστήνουν ένα ψυχολογικό θρίλερ, σπουδή στο πένθος και, παράλληλα, ανατομία μιας κλειστής κοινωνίας. Ένα επιτυχημένο θεατρικό έργο, που έγινε και ταινία από το τρομερό παιδί του καναδικού κινηματογράφου, Xavier Dolan, διασκευάζεται και παρουσιάζεται για πρώτη φορά στην Ελλάδα.</p>
      <p>Ο Τομ, κοσμοπολίτης, πετυχημένος και γκέι, ταξιδεύει στην ελληνική επαρχία για να παραστεί στην κηδεία του εραστή του. Συντετριμμένος από το πένθος του, γνωρίζει για πρώτη φορά την οικογένεια του εκλιπόντα: τη μητέρα του, που δεν έχει ιδέα ποιος είναι ο Τομ και τι έχει ζήσει με τον γιο της, καθώς και τον πανομοιότυπο αδερφό του, που θέλει να κρύψει την αλήθεια με κάθε κόστος. Παρά το τοξικό περιβάλλον, ο Τομ μοιάζει να αδυνατεί να φύγει, ενώ παθολογικές δυναμικές αναπτύσσονται μεταξύ των προσώπων που ταλανίζονται από παιχνίδια εξουσίας και καταπιεσμένες ορμές. Σταδιακά, τα όρια μεταξύ βίας, φόβου και λαγνείας θολώνουν, οδηγώντας σε μια τραγικοκωμική αποκάλυψη ψέματος, απώθησης και βίας.</p>
      <h3>Συντελεστές</h3>
      <p>Μετάφραση: Αμαλία Κοντογιάννη</p>
      <p>Σκηνοθεσία: Σαράντος Γεώργιος Ζερβουλάκος</p>
      <p>Σκηνικά &amp; Κοστούμια: Τίνα Τζόκα</p>
      <p>Μουσική: Amateurboyz</p>
      <p>Φωτισμοί: Νίκος Βλασόπουλος</p>
      <p>Βοηθός Σκηνοθέτη: Στέλλα Ράπτη</p>
      <p>Σύμβουλος Δραματουργίας: Lisiane Durand</p>
      <p>Οργάνωση Παραγωγής: Ρένα Ανδρεαδάκη</p>
      <p>Μια ιδέα της Eteria Filon</p>
      <p>Παραγωγή: Στέγη Ιδρύματος Ωνάση</p>
      <p>Ερμηνεύουν:</p>
      <p>Τομ: Αντώνης Πριμηκύρης</p>
      <p>Αγαθή: Ρένια Λουιζίδου</p>
      <p>Φράγκος: Λευτέρης Πολυχρόνης</p>
      <p>Σάρα: Eva Maria Sommersberg</p>
      <p>Ένα κείμενο-σεισμογράφος οικογενειακών εντάσεων και κοινωνικής πίεσης. Σε μια τυχαία οικογένεια. Σε μια τυχαία οικογένεια που κάποιος έτυχε να είναι «διαφορετικός». Έτσι έτυχε. Τώρα, όμως, σε αυτή τη μικρή και κλειστή κοινωνία, σε αυτό το σύστημα, κάποιος κινδυνεύει. Κάποιος πονάει και κάποιος πνίγεται. Έτσι έτυχε. Γύρω του κανείς δεν τολμάει να αντιμετωπίσει αυτό τον άνθρωπο, απλά και έτσι όπως θα του άξιζε – ως έναν άνθρωπο.</p>
      <p>Με την περιγραφή έντονης ομοφοβίας ως βασικό του θέμα, το έργο Tom in Greece του Καναδού Μισέλ Μαρκ Μπουσάρ δυστυχώς στη χώρα μας αποκτά́ μια σημαντική ανάγκη παρουσίασης στη θεατρική σκηνή. Η επικαιρότητα του έργου είναι όπως και η κατάσταση που περιγράφει: φοβερή.</p>
      <p>Το συγκεκριμένο έργο του Μπουσάρ έχει διασκευαστεί και για τη μεγάλη οθόνη από τον επιτυχημένο νέο σκηνοθέτη Xavier Dolan (2013, ελλ. τίτλος «Ο Τομ στη φάρμα»), ο οποίος το περιγράφει ως μια ιστορία για ανεστραμμένους ρόλους και κόσμους. Ο τίτλος της ταινίας έχει μεταφραστεί στα γερμανικά ως “Sag nicht, wer du bist”, δηλαδή «Μη λες ποιος είσαι».</p>
      <p>Ο Μισέλ Μαρκ Μπουσάρ, γεννημένος το 1958 στο Κεμπέκ του Καναδά, ασχολήθηκε από μικρή ηλικία με τη δημιουργία θεατρικών έργων και την οργάνωση παραστάσεων. Το 1987, με την παρουσίαση του “Les Feluettes ou la Répétition d’un drame romantique” (Τα κρινάκια ή η επανάληψη ενός ρομαντικού δράματος), κατάφερε να κατακτήσει την καθολική αναγνώριση του θεατρικού κοινού στον Καναδά. Έχει γράψει πάνω από 20 θεατρικά έργα, που έχουν μεταφραστεί σε διάφορες γλώσσες (μεταξύ άλλων, στα αγγλικά, τα ισπανικά, τα ολλανδικά, τα ιταλικά και τα γερμανικά) και διασκευαστεί για το σινεμά και την όπερα. Θεωρείται ένας από τους πιο σημαντικούς θεατρικούς συγγραφείς της γενιάς του στον Καναδά. Έχει τιμηθεί με αναρίθμητα βραβεία και έχει αναγορευτεί Αξιωματούχος της Τάξης του Καναδά και Ιππότης της Εθνικής Τάξης του Κεμπέκ, ενώ είναι μέλος της Ακαδημίας Γραμμάτων του Κεμπέκ.</p>
      <h3>Το βιογραφικό του σκηνοθέτη</h3>
      <p>Γεννήθηκε το 1980 στη Θεσσαλονίκη, από πατέρα Έλληνα και μητέρα Γερμανίδα. Αποφοίτησε από το Γερμανικό Γυμνάσιο και ξεκίνησε σπουδές ιατρικής. Ήδη εκείνο το διάστημα, απέκτησε τις πρώτες πρακτικές εμπειρίες ως βοηθός σκηνοθέτη, μεταξύ άλλων, στο Deutsches Theater Berlin, το Sophiensaele Berlin, το Πανεπιστήμιο Καλών Τεχνών του Βερολίνου (UdK) και το bat-Studiotheater της Ακαδημίας Δραματικής Τέχνης Ernst Busch του Βερολίνου, όπως και στην πειραματική θεατρική σκηνή Kampnagel στο Αμβούργο. Από το 2006 μέχρι το 2010 σπούδασε στο Max Reinhardt Seminar στη Βιέννη, στο Τμήμα Σκηνοθεσίας και Ηθοποιίας. Κατά τη διάρκεια των σπουδών του σκηνοθέτησε διάφορες παραστάσεις, οι οποίες παρουσιάστηκαν σε διεθνή φεστιβάλ στη Γερμανία, την Αυστρία και τη Γαλλία. Έχει παρουσιάσει δουλειές του, μεταξύ άλλων, στο Schauspielhaus του Ντίσελντορφ, το Schauspielhaus του Γκρατς, το Theater Oberhausen, το Staatstheater του Μάιντς, το Schauspiel της Λειψίας, το Residenztheater του Μονάχου, το Volkstheater και το Burgtheater της Βιέννης. Στην Ελλάδα συνεργάστηκε με το Κρατικό Θέατρο Βορείου Ελλάδος και το Εθνικό Θέατρο. H παράσταση Επαναστατικές μέθοδοι για τον καθαρισμό της πισίνας σας της Αλεξάνδρας Κ*, στην Πειραματική Σκηνή του Εθνικού Θεάτρου το 2018, ήταν η πρώτη σκηνοθεσία του στην Αθήνα. Το 2011, η παράσταση Καλοκαιρινή Νύχτα, την οποία σκηνοθέτησε στο Burgtheater της Βιέννης, ήταν υποψήφια για το θεατρικό βραβείο Nestroy στην κατηγορία «Καλύτερου Νέου Δημιουργού». Επίσης, το 2012 αναδείχτηκε καλύτερος νέος καλλιτέχνης σε μια ψηφοφορία ανάμεσα σε κριτικούς θεάτρου, την οποία διενήργησε το περιοδικό Theater Ηeute. Το 2016 ίδρυσε την ETERIA FILON στη Βιέννη. Ο Σαράντος Γεώργιος Ζερβουλάκος ζει στη Βιέννη και στην Αθήνα.</p>
      <h3>Στέγη Ιδρύματος Ωνάση</h3>
      <p>Συγγρού 107</p>
      <p>12-29 Δεκεμβρίου 2019</p>
      <p>Μικρή Σκηνή</p>
      <p>Παραστάσεις: Τετάρτη, Πέμπτη, Παρασκευή, Σάββατο 21:00, Κυριακή 18:00</p>
      <p>Διάρκεια παράστασης: 110 λεπτά (χωρίς διάλειμμα)</p>
      <h3>Εισιτήρια</h3>
      <p>Κανονικό: 7€, 15€</p>
      <p>Μειωμένο, Φίλος, Παρέα 5-9 άτομα: 12€</p>
      <p>Παρέα 10+ άτομα: 11€</p>
      <p>Κάτοικος Γειτονιάς: 7€</p>
      <p>Ανεργίας, ΑμεΑ: 5€</p>
      <p>Συνοδός ΑμεΑ: 7€, 8€</p>
      <p>Ομαδικές κρατήσεις στο groupsales@onassis.or</p>
      <p>
        <b>
          <a href="https://www.onassis.org/el/whats-on/tom-in-greece-tom-%C3%A0-la-ferme">Διαβάστε περισσότερες πληροφορίες εδώ</a>
        </b>
      </p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>