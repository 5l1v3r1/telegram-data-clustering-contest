<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pu.nl/artikelen/blog/het-is-goed-dat-de-national-dex-uit-pokemon-sword-en-shield-is-verwijderd/"/>
    <meta property="og:site_name" content="Power Unlimited"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Het is goed dat de National Dex uit Pokémon Sword en Shield is verwijderd "/>
    <meta property="og:description" content="Vorige week gebeurde er iets verschrikkelijks voor de Pokémon-fans: de nieuwe games kregen vooral positieve reviews. Terwijl de ‘echte fans’ nog zo hun best hadden gedaan om mensen te laten inzien hoe kut Pokémon Sword en Shield zijn! "/>
  </head>
  <body>
    <article>
      <h1>Het is goed dat de National Dex uit Pokémon Sword en Shield is verwijderd </h1>
      <address><time datetime="2019-11-19T00:00:00+00:00">19 Nov 2019</time> by <a rel="author">PeterKoelewijn</a></address>
      <p>Vorige week gebeurde er iets verschrikkelijks voor de Pokémon-fans: de nieuwe games kregen vooral positieve reviews. Terwijl de ‘echte fans’ nog zo hun best hadden gedaan om mensen te laten inzien hoe kut Pokémon Sword en Shield zijn! </p>
      <p>Ik bedoel maar, meer dan de helft van de Pokémon is weggesneden uit de nieuwe Pokédex en er komt geen National Dex vrij op het eind. De games hebben daardoor slechts een miezerige, minuscule, microscopische 400 (VIER-HONDERD!) Pokémon over!</p>
      <figure>
        <img src="https://cdn2.pu.nl/media/pk/team_yell.png"/>
      </figure>
      <p>Ja, ik vind de kritiek op de games enorm overdreven…</p>
      <p>Ik heb het pedante <a href="https://www.reddit.com/r/pokemon/comments/dv438w/complete_list_of_all_problems_known_so_far_in/?utm_source=share&amp;utm_medium=ios_app&amp;utm_name=iossmf">Reddit-artikel gelezen waarin de boycotters uitvoerig alle kritiekpunten in de game beschrijven</a>, maar het vertelt vooral veel over de mensen achter de boycot en hoe groot hun kennis van gamedesign is. Door alle ophef schaamde ik me zelfs even dat ik een Pokémon-fan ben.</p>
      <p>Maar fuck it! Ik schrijf zelf een pedant stuk over waarom het juist goed is dat de National Dex uit Pokémon Sword en Shield is gehaald.</p>
      <p>Het punt is: veel van de dingen die Game Freak doet, zoals character models en animaties hergebruiken en code kopiëren, zijn zondes die vrijwel alle games begaan. Met name langlopende series die regelmatig sequels uitbrengen, en al he-le-maal als het RPG’s zijn! Die games zijn namelijk bovengemiddeld groot en bevatten ook veel meer personages. Het idee dat 400 monstermodellen niet genoeg zijn, is krankzinnig. Een Final Fantasy zou al dolgelukkig zijn met een kwart van die monstermodellen. Alleen bij de meeste games zijn gamers niet zo kinderachtig om iedere hergebruikte asset op te zoeken en te indexeren. Het inzicht om die ‘shortcuts’ te verbergen is namelijk ook gamedesign. En dat één persoon schijnbaar <a href="https://www.polygon.com/pokemon/2019/7/13/20693069/pokemon-sword-shield-pokedex-limited-game-freak-statement-nintendo-switch">beweerde dat alle modellen nieuw zouden zijn</a>, betekent nog niet dat heel Game Freak uit liegbeesten bestaat, noch dat ze ‘lui’ zijn.</p>
      <p>Dit is hoe zo’n hergebruikte charactermodel van Pokémon Sun en Moon er in Sword en Shield uitziet, en het is <a href="https://twitter.com/Hbomberguy/status/1194757866856570883">een van de redenen waarom fans zo boos zijn</a>. Want dit is dus geen 'nieuw' model.</p>
      <p> </p>
      <figure>
        <img src="https://cdn2.pu.nl/media/pk/pikachu.jpg"/>
      </figure>
      <p> </p>
      <p>En weet je wat het ergste is? Ik vind het snijden in de Pokédex ook een minpunt. Het vangen en verzamelen van de beestjes is altijd fantastisch en – kom op – de slogan van de serie was lange tijd ‘Gotta Catch ’em All’. Dus zocht ik uit waarom ze werkelijk de National Dex hebben verwijderd. Volgens <a href="https://www.gameinformer.com/2019/10/01/pokemon-cut-from-sword-and-shields-national-pokedex-will-return-in-the-future">producer Junichi Masuda</a> was het noodzakelijk zodat ze tijd en energie konden steken in het ontwikkelen van nieuwe gameplaysystemen, zoals de Wild Area, de Dynamax Pokémon-gevechten en het customizen van je kleding.</p>
      <p>Ik kan die innovatie alleen maar toejuichen. Het is belangrijker dan Bulbasaur en Squirtle in de game hebben. Pokémon dreigt namelijk al jarenlang ten onder te gaan aan z’n eigen succes. Ik bedoel daarmee dat Game Freak te weinig durft te veranderen aan de klassieke formule, en ik vermoed dat de feedback van fans de reden is. Sinds de aankondiging van Sword &amp; Shield heb ik Pokémaniakken op fora zien briesen over iedere kleine tweak, tot en met het standaard inschakelen van Exp. Share aan toe, een ‘innovatie’ die sommige turn-based RPG’s 20 jaar geleden al hadden.</p>
      <figure>
        <img src="https://cdn2.pu.nl/media/pk/team_yell2.jpg"/>
      </figure>
      <p>Inmiddels heb ik de game zelf kunnen spelen en het is weer ouderwets genieten. De kritiekpunten uit het Reddit-lijstje vallen reuze mee, een lelijke boom hier en daar gelaten. Persoonlijk kijk ik liever naar de slimme stroomlijning die Game Freak in de ervaring heeft gestopt en hoe ik nog meer word uitgenodigd om nieuwe Pokémon te vangen en in mijn team te trainen. De nieuwe manieren om experience points te krijgen, helpen daar ook aan mee, ondanks dat het even wennen zal zijn voor de hardcore Pokémonspeler.</p>
      <p>Game Freak begrijpt als geen ander waar de Pokémon-serie om draait. Ja ik gun ze ook meer ontwikkeltijd, maar dan om te blijven innoveren en vooral niet om character models voor oude Pokémon te maken, uit angst dat een paar fans boos worden.</p>
    </article>
  </body>
</html>