<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_molodizhna-zbirna-vtratila-shansi-na-evro2021/938711"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Молодіжна збірна втратила шанси на Євро-2021"/>
    <meta property="og:description" content="Молодіжна збірна України програла Данії у домашньому матчі відбору на Євро-2021 з футболу &amp;mdash; 2:3. Підопічні тренера 38-річного Руслана Ротаня фактично втратили шанси на вихід із групи. В чотирьох матчах &quot;молодіжка&quot; здобула тільки одну перемогу над Мальтою. Тепер відстань від лідера групи, ..."/>
  </head>
  <body>
    <article>
      <h1>Молодіжна збірна втратила шанси на Євро-2021</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Сергій ТИЩЕНКО</a></address>
      <p>Молодіжна збірна України програла Данії у домашньому матчі відбору на Євро-2021 з футболу — 2:3. Підопічні тренера <b>38-річного Руслана Ротаня</b> фактично втратили шанси на вихід із групи. В чотирьох матчах "молодіжка" здобула тільки одну перемогу над Мальтою. Тепер відстань від лідера групи, данців, складає дев'ять очок.</p>
      <p>Ротань тільки починає свою тренерську кар'єру. Досвіду йому бракує. Фахівець не завжди правильно обирає склад, помиляється у тактиці.</p>
      <p>Друга причина — відсутність зіграності. Покоління гравців 1999 року народження з окремими представниками 2000-го готувалися та брали участь у молодіжному Кубку світу в Польщі. Ці футболісти працювали із тренером Олександром Петраковим. Ротань отримав увесь склад тільки напередодні першої гри проти фінів. Часу зігратися у команди не було. Звідси багато індивідуальних помилок.</p>
      <p>Багатьом футболістам не вистачає досвіду рівня молодіжної команди. Проблема в тому, що попередній тренер молодіжної збірної України Олександр Головко майже не використовував гравців 1998–1999 років народження. Ротаню зараз потрібно по-новому формувати та збирати команду, придивляючись до кожного кандидата окремо.</p>
      <p>Руслан Ротань хоче поставити команді агресивний атакувальний футбол. Побудова такої гри дуже складна. Є цілий ряд уразливих місць: висока оборона та вихід із неї через пас — ця тактика українців зручна для суперників. Кожен із них цим скористався.</p>
    </article>
  </body>
</html>