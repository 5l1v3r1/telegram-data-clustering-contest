<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/mpasket-xamenh-eykairia-gia-ton-olympiako-sto-monaxo"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Μπάσκετ: Χαμένη ευκαιρία για τον Ολυμπιακό στο Μόναχο"/>
    <meta property="og:description" content="Σπουδαία ευκαιρία να πετύχει δεύτερη συνεχόμενη νίκη έχασε ο Ολυμπιακός στο Μόναχο, αφού η Μπάγερν του άρπαξε το ροζ φύλλο μέσα από τα χέρια, με σκορ 85-82."/>
  </head>
  <body>
    <article>
      <h1>Μπάσκετ: Χαμένη ευκαιρία για τον Ολυμπιακό στο Μόναχο</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>Σπουδαία ευκαιρία να πετύχει δεύτερη συνεχόμενη νίκη έχασε ο Ολυμπιακός στο Μόναχο, αφού η Μπάγερν του άρπαξε το ροζ φύλλο μέσα από τα χέρια, με σκορ 85-82.</h4>
      <p>Οι<b> «ερυθρόλευκοι» ξεκίνησαν άσχημα και βρέθηκαν στο -11</b>, αλλά πάτησαν γκάζι με το ξεκίνημα του β’ ημιχρόνου μετά το 43-44 της ανάπαυλας. <b>Η διαφορά έφτασε στους 12 πόντους υπέρ της ελληνικής ομάδας (55-67)</b>, η οποία είχε τη συμπαράσταση αρκετών συμπατριωτών μας φιλάθλων.<b> Αλλά απέμεναν 9 λεπτά και το ματς δεν είχε κριθεί.</b></p>
      <p>Η <b>Μπάγερν </b>αντεπιτέθηκε και προσπέρασε στο 36ο λεπτό, 72-71, μετατρέποντας το ματς σε θρίλερ. Ένα λάθος του Μιλουτίνοφ και δύο απανωτά τρίποντα του <b>Μαόντο Λο </b>έφεραν τους γηπεδούχους στο 80-75 στα 1:23 πριν το τέλος και ο Ολυμπιακός παραδόθηκε, αφού δεν είχε άλλες λύσεις. Το τρίποντο που κατέβασε τη διαφορά στους 3 σημειώθηκε με την εκπνοή.</p>
      <p>Ο <b>Ουέιντ Μπάλντγουιν</b>, που μέχρι πρόσφατα ήταν υπό αποδέσμευση, ήταν ο πρώτος σκόρερ του Ολυμπιακού με 19 πόντους. Οι Πρίντεζης, Μιλουτίνοφ πέτυχαν από 12, ο Παπανικολάου 10 και ο Ρότσεστι 9. Ο ζεστός Λο ήταν ο MVP του παιχνιδιού με 19 πόντους, ενώ ο Μπάρτελ πρόσθεσε 18 και ο Μονρό 15.</p>
      <p>Ο Ολυμπιακός θα παραμείνει στη Γερμανία, αφού φιλοξενείται μεθαύριο από την Άλμπα στο Βερολίνο. Ένα 24ωρο αργότερα, η Μπάγερν θα υποδεχθεί στην Audi Dome τον Παναθηναϊκό, ο οποίος νωρίτερα σήμερα άλωσε το Κάουνας. Οι «ερυθρόλευκοι» βρίσκονται στο 3-6, ενώ το «τριφύλλι» στο 5-4 μετά τις πρώτες 9 αγωνιστικές.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>