<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774082,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="אגף התקציבים לקופות החולים: &quot;אל תדחו הוצאות חיוניות ל-2021&quot;"/>
    <meta property="og:description" content="אלון מסר, סגן הממונה על התקציבים באוצר, ביקש במכתב חריג מחברי דירקטוריון ומנכ&quot;לי קופות החולים להימנע מדחיית הוצאות משמעותיות לשנים הבאות &quot;על בסיס ההנחה שבשנים האלו יגדלו תמיכות הממשלה במסגרת הסכמי הייצוב&quot;; זאת בעקבות הגירעון הגבוה והאיסור על חריגה בהוצאה תקציבית ללא ממשלה"/>
  </head>
  <body>
    <article>
      <h1>אגף התקציבים לקופות החולים: "אל תדחו הוצאות חיוניות ל-2021"</h1>
      <h2>אלון מסר, סגן הממונה על התקציבים באוצר, ביקש במכתב חריג מחברי דירקטוריון ומנכ"לי קופות החולים להימנע מדחיית הוצאות משמעותיות לשנים הבאות "על בסיס ההנחה שבשנים האלו יגדלו תמיכות הממשלה במסגרת הסכמי הייצוב"; זאת בעקבות הגירעון הגבוה והאיסור על חריגה בהוצאה תקציבית ללא ממשלה</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אדריאן פילוט</a></address>
      <p>"אבקש שבבניית התקציב לשנת 2020 <a href="https://www.calcalist.co.il/local/articles/0,7340,L-3772963,00.html">לא יידחו הוצאות חיוניות</a> לשנים 2021-2022 על בסיס הנחה שבשנים האלו יגדלו תמיכות הממשלה במסגרת הסכמי הייצוב", כך כתב היום (ג') סגן הממונה על התקציבים באוצר (בריאות), אלון מסר, לחברי דירקטוריון ומנכ"לי קופות החולים בישראל במכתב חריג.  </p>
      <p>לדברי מסר, על רקע <a href="https://www.calcalist.co.il/local/articles/0,7340,L-3773246,00.html">הגירעון הממשלתי שהרקיע שחקים</a> (עמד על 3.7% בחודש שעבר) והאיסור על חריגה בהוצאה תקציבית ללא ממשלה, אל לקופות החולים להניח בשום פנים ואופן בעת בניית התקציב, כי היקפי הסיוע שהן יקבלו ב-2020, יעלו על הסיוע שקיבלו ב-2019.</p>
      <figure>
        <img src="https://images1.calcalist.co.il/PicServer2/20122005/336002/tishler_l.jpg"/>
        <figcaption>קופ"ח מאוחדת <br/>צילום: צביקה טישלר</figcaption>
      </figure>
      <p> </p>
      <p>כמו כן, מסר כתב כי היקף הסכמי הייצוב (חבילות סיוע תמורת התייעלות של הקופות) יהיו בשנים הבאות הרבה פחות נדיבות ובהיקף כספי קטן יותר מאלו שנחתמו בסוף 2018 ובתחילת 2019 לגבי השנים 2017-2019.</p>
      <p>מסר מצא לנכון להדגיש ולצטט מדו"ח הביקורת שבחן את <a href="https://www.calcalist.co.il/local/articles/0,7340,L-3760399,00.html">הכשל הפיננסי של קופות החולים מאוחדת</a>, שהשאירה אותה עם גירעון עתק וחסר תקדים של 530 מיליון שקל ובלי כיסוי של הסכם יצוב הנראה באופק. הוא בחר את המשפטים המתייחסים לגופי הביקורת שצריכים לפקח ו"לאתגר" את ההנהלה בעת גיבוש תקציב לקופה.</p>
      <p>אלא שמסר לא הסתפק בהסברים ודורש כתיבת פרוטוקולים מפורטים, אם תימצא חריגה בלתי צפויה ממתווה הגירעון שנקבע, כאשר באותם מסמכים צריכות להיכתב הסיבות שהביאו לכך והצעדים שיש לנקוט כדי לחזור למתווה.</p>
      <p>לסיכום, מסר דורש מקופות החולים "לוודא שהתקציב הוא אחראי" וכאמור לקיים דיונים ולאשר צעדים מיידים במקרה של סטייה מהגירעון.</p>
    </article>
  </body>
</html>