<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/proedros-genop-deh-oyte-h-xoynta-den-kathrghse-monomerws-syllogikh-symbash"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Πρόεδρος ΓΕΝΟΠ – ΔΕΗ: Ούτε η Χούντα δεν κατήργησε μονομερώς συλλογική σύμβαση"/>
    <meta property="og:description" content="«Συλλογική σύμβαση μονομερώς δεν κατήργησε ούτε η Χούντα» ανέφερε στη Βουλή ο πρόεδρος της ΓΕΝΟΠ – ΔΕΗ, Γ. Αδαμίδης, κατά τη συζήτηση του νομοσχεδίου για τον «εκσυγχρονισμό» της ΔΕΗ, την απελευθέρωση της αγοράς ενέργειας και την ιδιωτικοποίηση της ΔΕΠΑ."/>
  </head>
  <body>
    <article>
      <h1>Πρόεδρος ΓΕΝΟΠ – ΔΕΗ: Ούτε η Χούντα δεν κατήργησε μονομερώς συλλογική σύμβαση</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Άγγελος Προβολισιάνος</a></address>
      <h4>«Συλλογική σύμβαση μονομερώς δεν κατήργησε ούτε η Χούντα» ανέφερε στη Βουλή ο πρόεδρος της ΓΕΝΟΠ – ΔΕΗ, Γ. Αδαμίδης, κατά τη συζήτηση του νομοσχεδίου για τον «εκσυγχρονισμό» της ΔΕΗ, την απελευθέρωση της αγοράς ενέργειας και την ιδιωτικοποίηση της ΔΕΠΑ.</h4>
      <p>Σφοδρές αντιδράσεις συναντά ο υπουργός Περιβάλλοντος και Ενέργειας στην αρμόδια Επιτροπή της Βουλής κατά τη συζήτηση του νομοσχεδίου που αλλάζει άρδην τα δεδομένα στον ενεργειακό χάρτη της χώρας.</p>
      <h3>Σφοδρές αντιδράσεις</h3>
      <p> ΓΕΝΟΠ – ΔΕΗ και ΔΕΠΑ, παρουσία του<b> Κ. Χατζηδάκη,</b> στηλίτευσαν τις διατάξεις του υπό συζήτηση νομοσχεδίου, με τον πρόεδρο της ΓΕΝΟΠ – ΔΕΗ να κατηγορεί τον υπουργό ότι <b>επενδύει στον κοινωνικό αυτοματισμό </b>προκειμένου να δρομολογήσει το «ξαφνικό θάνατο της ΔΕΗ», ενώ εκπρόσωποι εργαζομένων στη ΔΕΠΑ ζήτησαν την εξασφάλιση των εργαζομένων με φόντο την επικείμενη ιδιωτικοποίηση της εταιρίας.</p>
      <p>Ο Γ. Αδαμίδης τόνισε πως με το άρθρο 3 του νομοσχεδίου θα επέλθει η κατάργηση του ΑΣΕΠ ως προς τις προσλήψεις, χαρακτηρίζοντας «νοσηρό νου» όποιον συνέταξε το εν λόγω άρθρο. Μίλησε δε για συνθήκες γαλέρας, οι οποίες θα έρθουν ως συνέπεια της κατάργησης της συλλογικής σύμβασης εργασίας για τους νεοπροσληφθέντες και κατήγγειλε ότι ο γενικός διευθυντής της εταιρίας διατελεί παράλληλα νομικός σύμβουλος, γεγονός που -κατά τα λεγόμενά του- απαγορεύεται.</p>
      <p>Ο κ. Αδαμίδης διαμαρτυρήθηκε για το γεγονός ότι 4 μήνες τώρα η κυβέρνηση καταφέρεται εναντίον της ΔΕΗ, ενώ υπενθύμισε τις δηλώσεις του Κ. Χατζηδάκη την επομένη της θεομηνίας στη Χαλκιδική τον περασμένο Ιούλιο. «Ευχαριστώ τα στελέχη και τους εργαζόμενους των ΑΔΜΗΕ και ΔΕΔΔΗΕ για τις υπεράνθρωπες προσπάθειες που κατέβαλαν» είχε δηλώσει ο υπουργός.</p>
      <h3>«Ούτε η Χούντα…»</h3>
      <p>Ως προς την προσαρμογή των εργαζομένων στο ενιαίο τιμολόγιο της ΔΕΗ, γεγονός που αφορά τη μονομερή κατάργηση της συλλογικής σύμβασης, ο πρόεδρος της ΓΕΝΟΠ – ΔΕΗ επισήμανε πως «ούτε η Χούντα» δεν έπραξε κάτι τέτοιο.</p>
      <p> Επ’ αυτού, σημείωσε ότι η κυβέρνηση για επικοινωνιακούς λόγους ζητά από τους εργαζόμενους να βάλουν το χέρι στην τσέπη, κάτι που έχει συντελεστεί ήδη από συγκεκριμένους μνημονιακούς νόμους.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>