<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773965,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="העוזרת של שרה נתניהו: &quot;כל כתבה הודפסה, נוילנה, ותויקה בקלסר הרלבנטי&quot;"/>
    <meta property="og:description" content="ד', מי שהייתה אחת מהעוזרות האישיות של שרה נתניהו, העידה כי אשת ראש הממשלה: &quot;אמרה לנו לבדוק אם עלו עליה כתבות חיוביות בוואלה. ההרגשה היתה שוואלה הוא כמו אתר הבית, כמו ש'ישראל היום' אמצעי תקשורת מקורב&quot;"/>
  </head>
  <body>
    <article>
      <h1>העוזרת של שרה נתניהו: "כל כתבה הודפסה, נוילנה, ותויקה בקלסר הרלבנטי"</h1>
      <h2>ד', מי שהייתה אחת מהעוזרות האישיות של שרה נתניהו, העידה כי אשת ראש הממשלה: "אמרה לנו לבדוק אם עלו עליה כתבות חיוביות בוואלה. ההרגשה היתה שוואלה הוא כמו אתר הבית, כמו ש'ישראל היום' אמצעי תקשורת מקורב"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ליטל דוברוביצקי ותומר גנון</a></address>
      <p>המשטרה הגיעה בחקירת תיק 4000 גם לד', מי שהייתה אחת העוזרות האישיות של רעיית ראש הממשלה שרה נתניהו במשך שנה.</p>
      <p>
        <b>כתבות נוספות בנושא:</b>
      </p>
      <ul>
        <li>
          <a href="https://www.calcalist.co.il/local/articles/0,7340,L-3773988,00.html">
            <b>דוד שרן: "נתניהו שאל אותי איך לפטר את אבי ברגר, אמרתי לו: בטלפון"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773987,00.html">
            <b>כשאלוביץ' וישועה הריחו חקירה: הפגישה הלילית, זכרון הדברים והמרדף אחר הסוס הטרויאני</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773962,00.html">
            <b>"פילבר הפר את ההוראה שלי בעניין ההפרדה המבנית בבזק"</b>
          </a>
        </li>
        <li>
          <a href="https://www.calcalist.co.il/local/articles/0,7340,L-3773984,00.html">
            <b> מנכ"ל משרד רה"מ לשעבר הראל לוקר: "שרה לא אוהבת אותי"</b>
          </a>
        </li>
      </ul>
      <p>בעדותה מינואר 2019 תיארה ד' כיצד בשנים 2013‑2014 עבדה כעוזרת אישית של נתניהו וסיפרה על היחס של אשת ראש הממשלה לאתר וואלה, על השימוש בכינוי "הגברת" ועל היחס של נתניהו לתקשורת.</p>
      <figure>
        <img src="https://images1.calcalist.co.il/PicServer3/2019/06/16/913263/1NL.jpg"/>
        <figcaption>שרה נתניהו <br/>צילום: אלכס קולומויסקי</figcaption>
      </figure>
      <h3>"תפקיד חסר תוכן"</h3>
      <p>ד': "היו לשרה עוד שתי עוזרות אישיות. אני טיפלתי בפניות הציבור שמופנות אליה ובפניות של אמצעי התקשורת".</p>
      <p>חוקר: "למה עזבת אחרי שנה?"</p>
      <p>ד': "כי התפקיד לא היה מה שחשבתי בהתחלה. הבנתי עם הזמן שאין בו תוכן אמיתי, אין בו עשייה, פשוט נטו צינור להעברת מידע. גזירה של כתבות מעיתונים. זו לא הסיבה שבגללה באתי לעבוד כעוזרת האישית של אשת ראש הממשלה".</p>
      <p>חוקר: "מה היו תהליכי העבודה?"</p>
      <p>ד': "היינו מגיעים בשעה 08:00 בבוקר, עוברים על עיתונים של אותו יום והסופ"ש, גוזרים, ומעדכנים לגבי כתבות שקשורות לשרה ולביבי. היא היתה מבקשת שנביא לה את זה למשרד. היא היתה מתייקת בקלסרים גם כתבות חיוביות וגם שליליות. היינו פותחים מכתבים רלוונטיים לשרה שקיבלנו מלשכת ראש הממשלה: פניות ציבור, בקשות לפגישות מאזרחים, בקשות מעוזרי ח"כים שרצו להיפגש איתה, עונים על מיילים, מעדכנים אותה על הלו"ז השבועי והיומי, מבקשים לו"ז של ראש הממשלה. היא רצתה כל יום את הלו"ז שלו למרות שכבר ידעה אותו".</p>
      <h3>"וואלה היה יותר חיובי"</h3>
      <p>חוקר: "האם קרו מקרים שבהם שרה נתניהו ביקשה ממך לדאוג לסיקור כלשהו?"</p>
      <p>ד': "היו מקרים שהיא ביקשה ממני לבדוק אם כתבה מסוימת עלתה או תכנים מסוימים. היו כמה פעמים שהיא ביקשה שאבדוק אם היו כתבות בוואלה".</p>
      <p>חוקר: "למה דווקא וואלה?"</p>
      <p>ד': "ידענו שאם יש משהו שרוצים לפרסם אז זה יהיה בוואלה".</p>
      <p>חוקר: "מה כל כך מיוחד באתר וואלה?"</p>
      <p>ד': "שרה היתה אומרת לנו לבדוק אם עלו כתבות חיוביות בוואלה, ובוואלה באופן סטטיסטי הופיעו כתבות חיוביות לעומת יתר האתרים. זה היה חלק מהסבב בוקר שהיינו עושות כל יום. היינו עוברות על כל אתרי האינטרנט".</p>
      <p>חוקר: "היית שולחת סיקורים בעניינה של שרה נתניהו?"</p>
      <p>ד': "הייתי שולחת אליה באופן אישי. מדפיסים כל כתבה בעניינה, מניילנים אותה ועוברים על זה איתה ביחד ואחרי זה מתייקים את זה בקלסר הרלבנטי".</p>
      <p>בהמשך החקירה מציג החוקר לד' מייל ושואל אותה: "למה התכוונת כשכתבת 'הגברת תשמח'"?</p>
      <p>ד': "שרה נתניהו. קראנו לה 'הגברת' ‑ זה היה בהנחיה שלה".</p>
      <p>בהמשך החקירה מסבירה ד': "ההרגשה בלשכה היתה שוואלה הוא כמו אתר בית".</p>
      <p>חוקר: "למה הכוונה ב'אתר בית'?"</p>
      <p>ד': "אתר מקורב למשפחת נתניהו, כמו ש'ישראל היום' הוא אמצעי תקשורת מקורב".</p>
      <p>חוקר: "איפה ישבת? היה לך משרד?"</p>
      <p>ד': "בבית ראש הממשלה, בפטיו, יש שם חדר ששלושתינו - העוזרות האישיות של שרה - היינו יושבות שם".</p>
      <p>חוקר: "ממי קיבלת שכר?"</p>
      <p>ד': "ממשרד ראש הממשלה".</p>
      <p>חוקר: "היו לך עוד תפקידים חוץ מהעוזרת של שרה נתניהו?"</p>
      <p>ד': "לא".</p>
    </article>
  </body>
</html>