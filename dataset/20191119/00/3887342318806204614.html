<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238455-dani-vydreli-postupovy-bod-v-irsku-schmeichel-boli-sme-hrozni"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Dáni vydreli postupový bod v Írsku, Schmeichel: Boli sme hrozní"/>
    <meta property="og:description" content="Futbalisti Dánska sa predstavia na budúcoročnom európskom šampionáte. V pondelok v priamom súboji o postup vydreli v Dubline proti Írsku po remíze 1:1 potrebný bod, ktorý im zabezpečil druhé miesto v konečnej tabuľke D-skupiny. Prvenstvo a postup si v záverečnom kole zabezpečili Švajčiari po jasnom triumfe 6:1 na pôde Gibraltáru."/>
  </head>
  <body>
    <article>
      <h1>Dáni vydreli postupový bod v Írsku, Schmeichel: Boli sme hrozní</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">TASR</a></address>
      <p>Futbalisti Dánska sa predstavia na budúcoročnom európskom šampionáte. V pondelok v priamom súboji o postup vydreli v Dubline proti Írsku po remíze 1:1 potrebný bod, ktorý im zabezpečil druhé miesto v konečnej tabuľke D-skupiny. Prvenstvo a postup si v záverečnom kole zabezpečili Švajčiari po jasnom triumfe 6:1 na pôde Gibraltáru.</p>
      <related>
        <a href="https://profutbal.sk/clanok/238443-svajciari-a-dani-specatili-postup-taliani-ustedrili-armensku-znicujuci-debakel"/>
      </related>
      <p>Dáni sa v závere ubránili tlaku domácich, ktorí mali počas celého zápasu viac z hry, no príliš veľa gólových šancí si nevypracovali a navyše museli doťahovať náskok súpera. <i>"Sme tam, ale boli sme hrozní,"</i> priznal po zápase brankár a kapitán Dánov <b>Kasper Schmeichel</b>. <i>"Herne sa nám nedarilo nič, s čím sme išli na ihrisko a tak sme to museli ubojovať snahou a nasadením. Párkrát sme mali kopec šťastia, ale potrebujete ho, keď bojujete o postup."</i></p>
      <figure>
        <img src="https://profutbal.sk/static/article/2019/11/5dd3bb550d5e4/content/5dd3bbd3d8404.jpg"/>
        <figcaption>radosť Dánska (foto: TASR/AP)</figcaption>
      </figure>
      <p>Íri potrebovali na istotu postupu vyhrať a od začiatku hrali aktívnejšie. Hru Dánov skomplikovali dve vynútené striedania - zranenie vyradilo z hry už v 13. minúte Thomasa Delayneho, v 33. musel predčasne opustiť ihrisko aj Andreas Cornelius. Domáci ale z územnej prevahy nevyťažili nič a trest prišiel na druhej strane v 73. minúte, keď si na center za obranu nabehol útočník Martin Braithwaite a pohotovo v páde skóroval. Päť minút pred koncom síce prvým reprezentačným gólom vyrovnal Matt Doherty, no víťazný gól sa už domácim streliť nepodarilo.</p>
      <p><i>"Hrali sme v ťažkej skupine a keď chcete vyhrávať zápasy, potrebujete dávať góly. To sa nám príliš nedarilo,"</i> narážal po zápase autor domáceho zásahu <b>Doherty</b> na fakt, že Íri v ôsmich kvalifikačných dueloch zaznamenali iba sedem gólov a to hrali dvakrát s outsiderom z Gibraltáru. Účasť na EURO si budú ešte môcť vybojovať v marcovej play off Ligy národov. <i>"Keď budeme takto hrať v play off, môžeme zdolať hocikoho,"</i> myslí si kouč <b>Mick McCarthy</b>. <i>"Som spokojný s výkonom, chýbalo nám málo. Na hráčov som hrdý, najmä na to, ako zareagovali na inkasovaný gól a až do konca išli na hranici vyčerpania. Prehrali sme v kvalifikácii jediný zápas a to nie je zlá vizitka."</i></p>
      <p>Írsky Dublin bude jedným z 12 dejísk európskeho šampionátu, rovnako ako Kodaň a Dáni tak už majú istotu, že sa predstavia pred svojimi fanúšikmi.<i> "Pre nás to znamená naozaj veľa. Sme malá krajina a preto príležitosť hrať zápasy veľkého turnaja na domácej pôde je jedinečná," </i>dodal <b>Schmeichel</b>.</p>
    </article>
  </body>
</html>