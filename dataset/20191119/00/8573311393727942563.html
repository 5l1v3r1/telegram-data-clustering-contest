<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/viaggi-traveller/notizie-viaggio/2019/11/19/vacanze-low-cost-si-ma-difendiamo-la-liberta-di-viaggiare"/>
    <meta property="og:site_name" content="VANITY FAIR"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Vacanze low cost? Sì, ma difendiamo la libertà di viaggiare"/>
    <meta property="og:description" content="Nell'epoca dell'overtourism c'è un modo facile per risparmiare: prenotare prima, decidere tutto, controllare ogni cosa. Ma come faremo a salvare il senso del viaggio?"/>
  </head>
  <body>
    <article>
      <h1>Vacanze low cost? Sì, ma difendiamo la libertà di viaggiare</h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.vanityfair.it/author/pmanfredi" target="_blank">Paola Manfredi</a></address>
      <p>
        <b>Nell'epoca dell'overtourism c'è un modo facile per risparmiare: prenotare prima, decidere tutto, controllare ogni cosa. Ma come faremo a salvare il senso del viaggio?</b>
      </p>
      <p><b>Ormai è chiaro da tanto</b>, ma negli ultimi tempi è sempre più certo: l’improvvisazione è finita. Perché è vero, c’è stato un momento nella vita dei viaggi in cui persone come me, che vogliono decidere sempre all’ultimo e sull’emozione del momento cosa fare in vacanza, avevano vita facile. Era l’epoca del «<b>Last Minute»</b>, del prenotare il volo, il pacchetto, l’hotel all’ultimo momento e avere un buono sconto. Insomma, prendevi ciò che restava, posti che i tour operator erano ben contenti di vendere per riempire i buchi rimasti.</p>
      <p>Poi, lentamente, di sconti all’ultimo se ne è parlato sempre meno, anzi ormai è evidente nella pratica di ognuno di noi <b>che più tardi si prenota, più si paga</b>. I motivi della fine del last minute sono tanti: il nuovo modello commerciale delle agenzie viaggi on line (che non comprano pacchetti da rivendere ed eventualmente da scontare all’ultimo, ma guadagnano dalle commissioni sulle vendite), la nascita dei low cost e degli algoritmi dei prezzi sempre in bilico tra riempimento e margine, e non ultima,<b> la crescita esponenziale del turismo</b>.<b> Di posti non ne avanzano più</b>, il last minute non serve più a nessuno.</p>
      <p>Lo scorso 19 settembre 2019 easyJet ha messo in vendita i voli per l’estate 2020 e solo nell’intervallo tra le  7 e le 8 del mattino di quello stesso giorno <b>ha venduto mezzo milione di posti</b>, garantendo a chi li ha comprati tariffe realmente vantaggiose (il 50% dei clienti della compagnia paga una media di 50 € a biglietto). Una rivoluzione – positiva – che ci consente di viaggiare a poco, e di più. Io, però, la scorsa estate ho prenotato un volo di ritorno dalla Grecia all’ultimo, ho pagato una tratta più di trecento euro e credo di essere stata anche molto fortunata a trovarlo. Ma da quando non c’è più quella cosa che «non sai quando torni»? Dov’è finito il «biglietto aperto», ovvero la vera anima del viaggio, la possibilità di esplorare fino a quando non capisci che è il momento di tornare?<b> E più in generale, dove è finita la nostra libertà di scelta</b> in un mondo in cui i biglietti del cinema per vedere il film <i>Parasite</i> sabato sera a Milano erano terminati alle 5 del pomeriggio, e dove se non sei con il dito su «prenota» per concerti, spettacoli e altro nel momento esatto in cui aprono le vendite, perdi il posto (e potenzialmente lo perdi comunque senza nemmeno sapere perché)? E così per i viaggi: anche i biglietti degli aerei, semplicemente, finiscono. Per alcune tratte e in alcuni momenti l’aereo è strapieno, i tour chiusi.</p>
      <p>Siamo nell’epoca – paurosa – <b>del cosiddetto «overtourism»</b>, in cui viaggiare non è partire alla ricerca, esplorare l’ignoto, ma è fare uno spostamento di regione o nazione previsto in ogni sua aspettativa, in ogni metro percorso, esatto in ogni mezzo preso, in cui i ritardi sono una tragedia, gli inconvenienti una seccatura quasi insopportabile. Dimenticandosi che <b>è sempre stato l’imprevedibile che ha riempito le nostre vite e vacanze di bellezza</b>, l’hotel in cui si capita per caso e non si vuole più andare via, una sosta forzata in una cittadina non prevista, l’incontro sconosciuto, il cambio di rotta.</p>
      <p><b>Il fatto vero è che forse oggi non abbiamo più voglia di viaggiare</b>, <b>ma tentiamo disperatamente e inutilmente di «rilassarci»</b>, andiamo in vacanza in Puglia ad agosto senza trovare uno spazio per sederci in spiaggia, sterminando ogni forma di vita nei mare per mangiare – tutti insieme all’unisono – un fritto misto, aspettando ore per poterci sedere al tavolo fuori in piazza, beviamo un cocktail sul ciringuito di un’isola spagnola dove però ci sono solo italiani e di norma gli stessi che vediamo durante l’anno. Oppure ci rinchiudiamo in resort o villaggi (secondo la nostra predisposizione o capacità di spesa), trovando sì una pausa dal mondo, ma così irreale che non avrà nessun seguito nella nostra vita di tutti i giorni, <b>non la cambierà, difficilmente l’arricchirà</b>. Certo, non è sempre così, non lo è per tutti, <b>ma per tutti, volenti o nolenti, oggi la tendenza a controllare le nostre vite è un tema di estrema attualità</b>. Siamo portati al controllo continuo, di quello che mangiamo, di come siamo, di cosa parliamo, dei tempi e dei modi, <b>abbandonando così il più importante senso dell’esistenza, la libertà</b>.</p>
      <p>Ora, tornando al tema viaggi, la libertà si fa anche di piccole cose, e c’entra con la creatività, con l’emozione, con l’inaspettato e, sì, <b>anche con la scelta all’ultimo minuto</b>. Per esempio, con la possibilità <b>di svegliarsi una domenica mattina all’alba</b>, vedere che sarà una giornata gloriosa e decidere seduta stante di andare a sciare in giornata. Perché questo articolo nasce proprio dallo sci, o meglio dall’offerta promossa in questi giorni di comprare skipass a prezzi veramente bassi (quasi la metà dell’alta stagione) se li acquisti molto prima e per i periodi di bassa stagione. <b>E se poi nevica? E se poi non nevica? E se ho l’influenza? Cosa è successo, quindi: solo chi può pagare tanto può scegliere la giornata di sci perfetta?</b></p>
      <p>L’altra alternativa proposta degli operatori è appunto quella di viaggiare fuori stagione, quando i prezzi tornano accessibili e i posti ci sono, e anzi ti incoraggiano a prenderli, perché ovviamente in periodo di <i>overtourism</i> <b>il mantra di ogni operatore e destinazione è «destagionalizzare»</b>.</p>
      <p>Ma, di nuovo, dove sta la nostra libertà? <b>Quali sono le nostre possibilità per eludere il meccanismo del turismo di massa, viaggiare senza spendere capitali e quando vogliamo, anche all’ultimo e nella stagione che più ci piace?</b> In realtà non molte, <b>se non quella di tornare a viaggiare sul serio</b>, scegliere mete che non sono di moda, non lo sono per nessun gruppo di turisti o viaggiatori, e recuperare l’incontro con l’ignoto. Il mondo sembra piccolo solo se lo si legge con le mappe degli altri, mentre <b>se si scrive la propria</b> è immenso e pieno di possibilità.</p>
      <p>—<br/><i>«Il vero pericolo di esaurire la possibilità di esplorare dipende non tanto dalla mancanza di foreste o montagne sconosciute quanto dell’alterarsi del nostro spirito. L’uomo moderno, dicevo, non sa più stare solo, ha assopito la fantasia, l’inventiva, il senso dell’avventura. Spiritualmente, tende a lasciarsi morire, quando potrebbe ancora vivere». </i>Walter Bonatti sul tema delle terre inesplorate, 1969</p>
      <p>
        <i>Foto: adobe.stock</i>
      </p>
    </article>
  </body>
</html>