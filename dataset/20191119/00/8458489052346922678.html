<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fdrive.cz/clanky/elektricke-bmw-sedme-rady-spatreno-nazivo-nedaleko-tovarny-4583"/>
    <meta property="og:site_name" content="fDrive.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Elektrické BMW sedmé řady spatřeno naživo nedaleko továrny"/>
    <meta property="og:description" content="BMW neuhlídalo svůj chystaný elektrický model spadající do řady 7 Byl zachycen nedaleko továrny v Mnichově s nálepkou „elektrické testovací vozidlo“ na boku Diskutuje se o dvou variantách s 80kWh a 120kWh baterií a očekává se výkon více jak 650 koní"/>
  </head>
  <body>
    <article>
      <h1>Elektrické BMW sedmé řady spatřeno naživo nedaleko továrny</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Petr Zakrzewski</a></address>
      <ul>
        <li>
          <b>BMW neuhlídalo svůj chystaný elektrický model spadající do řady 7</b>
        </li>
        <li>
          <b>Byl zachycen nedaleko továrny v Mnichově s nálepkou „elektrické testovací vozidlo“ na boku</b>
        </li>
        <li>
          <b>Diskutuje se o dvou variantách s 80kWh a 120kWh baterií a očekává se výkon více jak 650 koní</b>
        </li>
      </ul>
      <p>Mnichovská automobilka BMW myslí přechod na elektrický pohon opravdu vážně. To nám postupně ukazuje na modelech páté generace. Z těch už víme o SUV iX3 a iNext + sportovním sedanu i4. Cílem výrobce je mít ve svém katalogu do roku 2023 rovnou 25 modelů s elektrifikovaným pohonem. Nyní se k nám díky <a href="https://www.carscoops.com/2019/11/bmw-7-series-spied-with-electric-powertrain-say-hello-to-the-i7/">carscoops.com</a> dostávají fotky dosud neoznámeného elektrického BMW řady 7.</p>
      <figure>
        <img src="https://cdn.24net.cz/5/obrazek/bmw-i7-31904"/>
      </figure>
      <p>Řada 7 je divizí luxusních sedanů. Očekávalo se tedy, kdy vedle variant se spalovacím motorem přijde i verze s eDrive pohonem. Dosud jsou oznámeny dvě elektrická SUV a jeden sportovní sedan, takže doplnění o luxusní limuzínu dává smysl. Důležité je, že BMW se bude v budoucnu snažit nabídnout svým zákazníkům všechny alternativy pohonu, ne je pouze omezit na jeden zdroj.</p>
      <p>Předpokládejme, že tomuto vozu se bude říkat i7, vzhledem k dosavadním zkušenostem. Byl spatřen naložený na přívěsu nedaleko výrobny v Mnichově. Na boku měl nálepku „testovací elektrické vozidlo“, port na nabíjení a část předních a zadních světel přelepenou. Zajímavostí pak je, že můžeme vidět velkou část samotného vozu. Ne, že by se nějak zásadně designově lišila od dosavadních vozů této řady.</p>
      <p>Když se dívám na fotky, nemůžu se zbavit pocitu, že BMW chtělo, abychom o chystané i7 věděli. Naložit takto auto, nechat ho prakticky celé odkryté, když ostatní elektrické testovací vozy jsou na všech fotografiích celé polepené speciální fólií, a ještě k tomu nechat na boku nálepku s nápisem elektrické vozidlo je opravdu všeříkající.</p>
      <p>Jedna věc je jistá. Určitě se dočkáme elektrické varianty vozu sedmé řady. Diskutuje se o dvou variantách. Jedna s 80kWh baterií a druhá se 120kWh. Očekává se i výkon více jak 650 koní a dojezd kolem 600 kilometrů, tak jako u ostatních vozů s eDrive pohonem páté generace.</p>
      <related>
        <a href="https://fdrive.cz/clanky/test-bmw-x5-xdrive-45e-poprve-za-volantem-druhe-generace-plug-in-hybridniho-bmw-x5-4526"/>
        <a href="https://fdrive.cz/clanky/bmw-ukazuje-model-i4-nabidne-pohodli-i-sportovni-vykon-4576"/>
        <a href="https://fdrive.cz/clanky/bmw-poprve-ukazalo-svuj-novy-model-i1-dockame-se-ho-v-roce-2021-4377"/>
        <a href="https://fdrive.cz/clanky/elektricka-rada-7-ma-byt-nejvykonnejsim-modelem-v-historii-automobilky-bmw-4317"/>
        <a href="https://fdrive.cz/clanky/policie-se-u-nas-bude-citit-jako-v-dubaji-dostane-plug-in-hybridni-bmw-rady-7-4509"/>
        <a href="https://fdrive.cz/clanky/bmw-se-nechalo-unest-silou-vodiku-a-vysledkem-je-bmw-i-hydrogen-next-4267"/>
        <a href="https://fdrive.cz/clanky/test-bmw-320d-xdrive-zaostreno-na-technologie-4159"/>
        <a href="https://fdrive.cz/clanky/bmw-rika-ze-ma-prvni-safety-car-nahore-bez-vypada-skvele-3738"/>
      </related>
    </article>
  </body>
</html>