<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773978,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="בזק הצליחה להפחית את הדימום, על חשבון העובדים"/>
    <meta property="og:description" content="תוכנית ההתייעלות האגרסיבית, שבמסגרתה יפוטרו או יעזבו כ־1,500 עובדים תוך שנתיים, ייצבה את תוצאות קבוצת התקשורת. הרווח הנקי אמנם נחתך ב־18%, אבל הרווח התפעולי עלה ב־7%; פלאפון היתה החברה־הבת היחידה שהציגה שיפור בתוצאות"/>
  </head>
  <body>
    <article>
      <h1>בזק הצליחה להפחית את הדימום, על חשבון העובדים</h1>
      <h2>תוכנית ההתייעלות האגרסיבית, שבמסגרתה יפוטרו או יעזבו כ־1,500 עובדים תוך שנתיים, ייצבה את תוצאות קבוצת התקשורת. הרווח הנקי אמנם נחתך ב־18%, אבל הרווח התפעולי עלה ב־7%; פלאפון היתה החברה־הבת היחידה שהציגה שיפור בתוצאות</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">יניב רחימי ואביאור אבו</a></address>
      <p>רגע לפני העברת השליטה לקבוצת סרצ'לייט ודוד פורר, פרסמה אתמול קבוצת <a href="https://www.calcalist.co.il/stocks/home/0,7340,L-3959-230011,00.html?quote=%D7%91%D7%96%D7%A7">בזק</a> את דו"חותיה לרבעון השלישי של 2019. מהדו"חות עולה שבזק, עוד לפני חילופי השליטה, מיישמת תוכנית התייעלות אגרסיבית, שצפויה ללוות את החברה בשנתיים הקרובות ושאת ניצני פירותיה ניתן לראות כבר כיום. כזכור, בשבוע שעבר התקבל אישור משרד התקשורת והיתר השליטה לעסקה שבה סרצ'לייט ומשפחת פורר ירכשו את השליטה בבזק. תאריך היעד להשלמת העסקה נקבע ל־2 בדצמבר 2019.</p>
      <p>
        <b>פלאפון גייסה 47 אלף לקוחות ברבעון</b>
      </p>
      <p>מי שיתמקד רק בשורה העליונה, של ההכנסות, שהתכווצה ב־2.3%, ובשורה התחתונה, של הרווח הנקי, שירד ב־18.4%, עלול להתרשם בטעות שאין חדש תחת השמש ולפספס את השינוי בחברה. הרווח התפעולי של החברה עלה ב־7% והסתכם ב־549 מיליון שקל, והירידה ברווח הנקי נובעת מסעיף הוצאות המימון, שקפץ בגלל עלויות פירעון מוקדם של הלוואות ואג"ח, שהסתכמו ב־73 מיליון שקל. בנטרול רעשים כמו הכנסות והוצאות אחרות, הפסדים חד־פעמיים מירידת ערך ומחיקת נכס המס, הרווח הנקי של בזק הסתכם ברבעון ב־221 מיליון שקל, ירידה של 7.5% בהשוואה לאותו נתון בתקופה המקבילה אשתקד.</p>
      <figure>
        <img src="https://images1.calcalist.co.il/PicServer3/2019/09/22/936995/8_l.jpg"/>
        <figcaption>עובדי פלאפון מפגינים <br/>צילום: אגף הדוברות בהסתדרות</figcaption>
      </figure>
      <p>נקודת האור בדוחות של בזק לרבעון השלישי נמצאת בפעילות הסלולר. החברה־הבת פלאפון הציגה רווח נקי של 18 מיליון שקל, לעומת רווח נקי של 2 מיליון שקל בכל אחד משלושת הרבעונים הקודמים ורווח נקי של 6 מיליון שקל ברבעון המקביל - עלייה של 200%. הרווח התפעולי עמד על 16 מיליון שקל, אל מול הפסד תפעולי של 2 מיליון שקל ברבעון המקביל.</p>
      <p>הכנסות החברה עמדו על 612 מיליון שקל, לעומת 604 מיליון שקל ברבעון המקביל - עלייה של 1.3%. ההכנסות מציוד קצה הסתכמו ב־166 מיליון שקל, לעומת 155 מיליון שקל רבעון מקביל. ה־EBITDA הסתכם ב־173 מיליון שקל לעומת 159 מיליון שקל ברבעון מקביל. תזרים המזומנים החופשי עמד על 52 מיליון שקל, אל מול 61 מיליון שקל ברבעון במקביל.</p>
      <p>בנוסף, פלאפון צירפה לשורותיה 47 אלף מנויים חדשים והגיעה ל־2.31 מיליון מנויים. ההכנסה החודשית הממוצעת ממנוי עמדה על 65 שקל, לעומת 68 שקל ברבעון המקביל. את התוצאות המעודדות של פלאפון ניתן לזקוף בעיקר לתהליכי הסינרגיה עם החברות־האחיות yes ובזק בינלאומי, המובילים להתייעלות כלכלית.</p>
      <figure>
        <img src="https://images1.calcalist.co.il/PicServer3/2019/11/18/948348/20.jpg"/>
      </figure>
      <p>יש לציין כי המניות של המתחרות, סלקום ופרטנר, בלטו במהלך המסחר אתמול, ולשם שינוי לטובה. מניות סלקום זינקה ב־21% וזאת של פרטנר עלתה "רק" ב־11%. כפי הנראה, הזינוק החד נבע מהתוצאות העסקיות של פלאפון, שהציגה כאמור צמיחה בהכנסות וברווחים. סלקום ופרטנר יפרסמו את דו"חותיהן במהלך השבוע הבא ואז יוודע אם שמחת המשקיעים היתה במקומה או שמא הקדימה את זמנה.</p>
      <p>לעומת זאת, החברה־הבת בזק בינלאומי הציגה תוצאות מאכזבות, וסיימה את הרבעון עם הפסד של 18 מיליון שקל, בהשוואה לרווח של 20 מיליון שקל ברבעון המקביל. מה שעומד מאחורי ההרעה בתוצאות היא הכרה בהוצאות של 45 מיליון שקל, בעקבות הסכם קיבוצי שנחתם בין החברה להסתדרות העובדים הכללית והעובדים.</p>
      <p>בתחום הטלוויזיה הרב־ערוצית yes מצליחה לשמור על יציבות בהכנסות לעומת הרבעון הקודם. יתרה מכך, yes עברה לרווח נקי של 15 מיליון שקל, אחרי חמישה רבעונים רצופים של הפסדים. ההתייצבות שחוות פלאפון ו־yes בתוצאותיהן העסקיות נותנת מקום לאופטימיות זהירה. המבחן של בזק יהיה ברבעונים הבאים, בהם יתברר האם מדובר בשינוי מגמה אמיתי.</p>
      <p>
        <b>בשורות רעות לעובדים, בשורות טובות להנהלה</b>
      </p>
      <p>הנקודה המעניינת ביותר בדוחות של בזק נמצאת בסעיפים התפעוליים. ההוצאה של קבוצת בזק על שכר הסתכמה ברבעון השלישי ב־474 מיליון שקל, חיסכון של 20 מיליון שקל בהשוואה לרבעון המקביל אשתקד. גם הוצאות ההפעלה, שהסתכמו ב־794 מיליון שקל, ירדו בסכום דומה.</p>
      <p>הזירה התחרותית והרגולטורית מקשה על בזק לשמור על ההכנסות שלה, קל וחומר להגדיל אותן. מציאות זאת מחייבת את הנהלת החברה לנקוט באסטרטגיה של התייעלות וצמצום הוצאות אגרסיבי ונראה שאת המחיר הכבד ביותר משלמים עובדי הקבוצה. בשנה האחרונה נחתמו מספר הסכמים קיבוציים בקבוצה, והתקבלו החלטות על תוכניות פרישה מרצון, שיאפשרו לבזק להקטין את מצבת העובדים של הקבוצה בכ־1,500 עובדים, המהווים כ־13.5% ממספר העובדים נכון לסוף 2018.</p>
      <p>בשבוע שעבר פלאפון חתמה על חידוש ההסכם הקיבוצי לפיו החברה תוכל להפסיק את העסקתם של 210 עובדים קבועים, חלקם במסגרת פרישה מרצון, ובנוסף לכך תסיים את העסקתם של 190 עובדים נוספים, שאינם קבועים, כלומר עזיבה של 400 מתוך 2,300 עובדי החברה תוך שלוש שנים.</p>
      <p>את פלאפון הקדימה בזק בינלאומי, שביולי השנה חתמה על הסכם קיבוצי שיאפשר לה לצמצם את העסקתם של 325 עובדים, מתוכם 150 קבועים. בחברת yes ירד מתחילת השנה מספר העובדים ב־230, ירידה של 15%. בבזק עצמה הדירקטוריון אישר תוכנית התייעלות לפרישה של 140 עובדים קבועים וסיום העסקה של 60 נוספים בסטטוס העסקה "גמיש". התוכנית החדשה, שאושרה בתחילת החודש, מהווה המשך לזאת שאושרה בשלהי 2018 לסיום עבודתם של 243 עובדים קבועים. מבחינה חשבונאית, כל תוכנית התייעלות ופיטורים כרוכה בשלב הראשון ברישום של הוצאה חד־פעמית. הפירות של המהלכים הללו מגיעים רק לאחר שהתוכניות מיושמות בפועל. אלו חדשות לא טובות לחלק גדול מעובדי קבוצת בזק, אבל בשורות חיוביות עבור בעלי השליטה החדשים.</p>
    </article>
  </body>
</html>