<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/698990/%D8%B3%D9%86%D8%A7%D8%AA%D9%88%D8%B1-%D8%AC%D9%85%D9%87%D9%88%D8%B1%DB%8C%D8%AE%D9%88%D8%A7%D9%87-%D8%AE%D9%88%D8%A7%D8%B3%D8%AA%D8%A7%D8%B1-%D9%84%D8%BA%D9%88-%D9%87%D9%85%D9%87-%D9%85%D8%B9%D8%A7%D9%81%DB%8C%D8%AA%E2%80%8C%D9%87%D8%A7%DB%8C-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="سناتور جمهوریخواه خواستار لغو همه معافیت‌های هسته‌ای ایران شد"/>
    <meta property="og:description" content=" سناتور جمهوریخواه آمریکا با استقبال از تصمیم دولت ترامپ برای پایان دادن به معافیت‌های هسته‌ای ایران در فردو، خواستار لغو تمام معافیت‌هایی شد که به موجب برجام به ایران اعطا شده است."/>
  </head>
  <body>
    <article>
      <h1>سناتور جمهوریخواه خواستار لغو همه معافیت‌های هسته‌ای ایران شد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038404_954.jpg"/>
      </figure>
      <p> سناتور جمهوریخواه آمریکا با استقبال از تصمیم دولت ترامپ برای پایان دادن به معافیت‌های هسته‌ای ایران در فردو، خواستار لغو تمام معافیت‌هایی شد که به موجب برجام به ایران اعطا شده است.</p>
      <p>به گزارش ایرنا، تد کروز سناتور ضد ایرانی و البته مورد تحقیر دونالد ترامپ در انتخابات ۲۰۱۶، عصر دوشنبه در حمایت از تصمیم مایک پمپئو وزیر خارجه ترامپ برای لغو معافیت‌های هسته ای مربوط به فعالیت در تاسیسات فردو، نوشت: لیندسی گراهام، لیز چنی و من خبر امروز دونالد ترامپ و مایک پمپئو را تحسین می کنیم که دولت ترامپ در نهایت به معافیت های هسته‌ای غیر نظامی ایران در تاسیسات فردو پایان می دهد.</p>
      <p>وی ادامه داد: این مرکز در حاشیه کوهستان برای ساخت سلاح‌های اتمی حفر شده است. پایان دادن به این معافیت ها گام مهم دیگری در پاره کردن یک بار و برای همیشه توافق هسته‎‌ای فاجعه بار اوباما با ایران است.</p>
      <p>این سناتور جمهوریخواه آمریکا که در انتخابات ۲۰۱۸ با اختلاف بسیار اندکی از رقیب دموکرات خود پیشی گرفت و مدافع بی قید و شرط رژیم صهیونیستی است، اضافه کرد: مقامات دولت باید به همه معافیت هایی که به توافق مرتبط می شود، پایان دهند به خصوص راکتور اراک که راکتور آب سنگین ایران است.</p>
      <p>کروز اظهار کرد: هیچ توجیهی برای تمدید این معافیت‌ها در شرایطی که نقض تعهدات ایران نسبت به آب سنگین تایید شده است، وجود ندارد؛ چه رسد به اینکه اجازه داده شود ایران به تکمیل برنامه های خود چه در فردو و چه در اراک ادامه دهد.</p>
      <p>وی با بیان اینکه مابه درخواست خود از دولت برای متوقف کردن صدور همه معافیت های هسته ای غیرنظامی ایران ادامه می دهیم و از همکارانمان در کنگره هم می خواهیم برای پایان دادن به این معافیت ها و پاسخگو کردن ایران به سرعت طرح ما را تصویب کنند.</p>
      <p>سه جمهوریخواه فوق در کنگره آمریکا همسو با لابی صهیونیستی و تروریستی بنیاد دفاع از دموکراسی طرحی را ارائه داده اند که در صورت تصویب دولت ترامپ به تمدید معافیت های هسته ای تحت توافق برجام مجاز نخواهد بود.</p>
      <p>به دنبال این فشارها، مایک پمپئو وزیر خارجه آمریکا روز دوشنبه اعلام کرد معافیت‌های هسته‌ای ایران مربوط به تاسیسات فردو از 15 دسامبر تمدید نخواهد شد.</p>
    </article>
  </body>
</html>