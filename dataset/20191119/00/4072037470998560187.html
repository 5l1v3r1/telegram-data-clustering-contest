<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuaconstanta.ro/stiri/justitie/5-aprilie-2014-trei-tinere-au-murit-intr-un-teribil-incendiu-judecatorii-anunta-azi-solutia-finala-in-dosarul-beirut-705486.html"/>
    <meta property="og:site_name" content="ZIUA de Constanta"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Judecătorii anunţă azi soluţia finală în dosarul Beirut!"/>
    <meta property="og:description" content="Judecatorii de la Curtea de Apel Constanta se vor pronunta azi in dosarul restaurantului Beirut. Amintim ca restaurantul a fost distrus de un incendiu, in data de 5 aprilie 2014. Atunci si-au pierdut ..."/>
  </head>
  <body>
    <article>
      <h6 class="kicker">5 aprilie 2014. Trei tinere au murit într-un teribil incendiu</h6>
      <h1>Judecătorii anunţă azi soluţia finală în dosarul Beirut! </h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Ionuţ ZAGONEANU</a></address>
      <p>
        <a href="https://www.ziuaconstanta.ro/stiri/justitie/5-aprilie-2014-trei-tinere-au-murit-intr-un-teribil-incendiu-judecatorii-anunta-azi-solutia-finala-in-dosarul-beirut-705486.html?imagini=1#scroll">🖼️ Galerie foto (1)</a>
      </p>
      <p>Judecătorii de la Curtea de Apel Constanţa se vor pronunţa azi în dosarul restaurantului Beirut.<br/> <br/>Amintim că restaurantul a fost distrus de un incendiu, în data de 5 aprilie 2014. Atunci şi-au pierdut viaţa <b>Ioana Nicoleta Cengher, Mihaela Tucă </b>şi <b>Nicoleta Vasiliţeanu</b>. În ceea ce priveşte partea civilă, Judecătoria Constanţa a acordat în primă instanţă despăgubiri de aproape opt milioane de euro, ceea ce reprezintă o premieră în Justiţia din Constanţa, având în vedere că infracţiunile sunt din culpă.<br/> <br/>În primă instanţă, George Karam, fostul patron al restaurantului Beirut din Constanţa, a fost condamnat, în primă instanţă, la zece ani de detenţie.<br/> <br/>Reamintim că, la data de 5 aprilie 2014, la ora 22.40, Inspectoratul pentru Situaţii de Urgenţă (ISU) „Dobrogea“ a fost anunţat prin Sistemul Unic pentru Apeluri de Urgenţă 112 de izbucnirea incendiului la restaurantul Beirut, aflat pe bulevardul Tomis, din municipiul Constanţa.<br/> <br/>Patru minute mai târziu (22.44), la faţa locului au ajuns trei autospeciale de stins incendii de la Detaşamentul Constanţa Oraş. Deoarece la sosirea forţelor de intervenţie incendiul era generalizat, au fost chemate în sprijin autospeciale din alte subunităţi ale ISU „Dobrogea“, însumând un număr de nouă autospeciale de intervenţie şi trei ambulanţe SMURD.<br/> <br/>Reprezentanţii ISU au arătat că „misiunea pompierilor s-a dovedit a fi îngreunată de vizibilitatea redusă cauzată de fumul dens, de condiţiile meteorologice nefavorabile (vânt extrem de puternic), precum şi de existenţa unei cantităţi mari de materiale combustibile la interior. Din nefericire, în urma incendiului s-au înregistrat şapte victime, dintre care trei au decedat şi patru au fost intoxicate cu fum. Cele patru persoane intoxicate au primit îngrijiri medicale de specialitate, una dintre ele fiind transportată la Bucureşti cu un elicopter al Inspectoratului General de Aviaţie“.<br/> <br/>De menţionat că pompierii au fost obligaţi să ocolească zona restaurantului Beirut, pe bulevardul Mamaia, pentru că strada Tudor Vladimirescu era blocată de maşini. Acestea au fost parcate „după ureche“ de cei care participau la un concert susţinut în Legendary Pub, local distrus, de asemenea, de incendiul mai sus precizat.  <br/> <br/>Rudele tinerelor moarte în incendiul de la restaurantul Beirut au criticat intervenţia la faţa locului a pompierilor Inspectoratului pentru Situaţii de Urgenţă „Dobrogea“ al Judeţului Constanţa. Magistraţii din Bucureşti au menţinut decizia procurorilor militari, care au dispus clasarea dosarului, după ce au ajuns la concluzia că nu există probe din care să reiasă cele reclamate de către rudele îndoliate.<br/> <br/>„Din declaraţiile martorilor pompieri militari (…), (…) şi (…) (care au acţionat cu o linie de intervenţie în interiorul restaurantului Beirut, la nivelul mansardei) rezultă că, imediat după salvarea victimei (…), s-a refulat apă în permanenţă şi au căutat alţi supravieţuitori, fără a avea succes, că întregul etaj era cuprins de flăcări, cu prăbuşiri continue de materiale incandescente provenite din tavane şi acoperiş, cu degajare de fum şi temperatură sporită (care au determinat topirea vizoarelor căştilor pompierilor şi intoxicarea cu monoxid de carbon a martorului (…) (n.r. pompier militar), că, în ciuda eforturilor lor, nu au putut limita proporţiile incendiului şi în timpul activităţii, la momentul în care îşi schimbau tuburile de oxigen, au auzit un zgomot puternic şi imediat au constatat prăbuşirea unei părţi din acoperiş şi a podelei mansardei. Martorii estimează că această prăbuşire a fi avut loc la 15-20 de minute de la sosirea lor la locul incendiului“, potrivit rechizitoriului.<br/> <br/>Unul dintre inculpaţi, suspectat, printre altele, de realizare a construcţiilor cu nerespectarea cerinţelor esenţiale ale existenţei acestora, le-a declarat anchetatorilor că nu este vinovat pentru ceea ce s-a întâmplat la restaurantul Beirut şi că „plafonul s-a prăbuşit în parte din cauza tonelor de apă dată de pompieri“.<br/> <br/>Concluzionând, anchetatorii arată că „intervenţia specializată a ISU Dobrogea nu a constituit un factor în prăbuşirea structurii (după cum invocă inculpatul (…), deoarece distrugerea a survenit în perioada de început al acţiunii pompierilor (când apa folosită pentru stingere nu ajunsese la o cantitate mare). De altfel, legea prevede obligaţia ca proiectarea şi execuţia construcţiilor să asigure stabilitatea elementelor portante pentru o perioadă de timp, determinată - cerinţă firească -, pentru a se asigura posibilitatea intervenţiei de specialitate. Or, în lipsa unui proiect şi a unei ranforsări totale a platformei, această cerinţă nu putea fi îndeplinită“.<br/> <br/><b>Citește și </b><br/> <br/><a href="https://www.ziuaconstanta.ro/stiri/imobiliare/decizie-definitiva-in-dosarul-beirut-703475.html">Decizie definitivă în dosarul Beirut!</a><br/><br/><a href="https://www.ziuaconstanta.ro/diverse/stiri-calde/slujba-de-pomenire-in-fata-fostului-restaurant-beirut-au-trecutt-cinci-ani-de-la-moartea-celor-trei-fete-in-incendiu-688328.html">Slujbă de pomenire în faţa fostului restaurant Beirut. Au trecut cinci ani de la moartea celor trei fete în incendiu</a><br/> </p>
      <related>
        <h4>Articole asemanatoare</h4>
        <a href="https://www.ziuaconstanta.ro/stiri/justitie/exclusiv-verdict-final-in-dosarul-beirut-george-karam-fostul-patron-al-restaurantului-condamnat-definitiv-705536.html"/>
        <a href="https://www.ziuaconstanta.ro/stiri/actualitate/pronuntarea-in-dosarul-beirut-amanata-704586.html"/>
        <a href="https://www.ziuaconstanta.ro/stiri/imobiliare/decizie-definitiva-in-dosarul-beirut-703475.html"/>
        <a href="https://www.ziuaconstanta.ro/stiri/justitie/pronuntarea-in-dosarul-beirut-amanata-703356.html"/>
        <a href="https://www.ziuaconstanta.ro/stiri/justitie/astazi-se-asteapta-pronuntarea-in-dosarul-beirut-pompierii-incurcati-de-cei-care-si-au-parcat-masinile-dupa-ureche-703314.html"/>
        <a href="https://www.ziuaconstanta.ro/stiri/justitie/pronuntarea-in-dosarul-beirut-amanata-702140.html"/>
        <a href="https://www.ziuaconstanta.ro/stiri/justitie/pompierii-care-au-intervenit-la-incendiu-au-primit-nup-dosarul-beirut-a-ajuns-la-final-judecatorii-anunta-azi-solutia-definitiva-702092.html"/>
        <a href="https://www.ziuaconstanta.ro/stiri/justitie/dosarul-beirut-tragedia-care-a-cutremurat-constanta-s-au-schimbat-incadrarile-juridice-701075.html"/>
        <a href="https://www.ziuaconstanta.ro/stiri/justitie/dosarul-restaurantului-beirut-ar-putea-ajunge-la-curtea-de-justitie-a-uniunii-europene-700111.html"/>
        <a href="https://www.ziuaconstanta.ro/stiri/justitie/dosarul-restaurantului-beirut-redeschis-azi-de-judecatori-699944.html"/>
        <a href="https://www.ziuaconstanta.ro/stiri/justitie/decizie-importanta-in-dosarul-privind-incendiul-de-la-beirut-ce-au-decis-magistratii-691880.html"/>
        <a href="https://www.ziuaconstanta.ro/stiri/justitie/ce-au-decis-magistratii-curtii-de-apel-constanta-in-dosarul-beirut-instanta-s-a-pronuntat-ieri-689275.html"/>
        <a href="https://www.ziuaconstanta.ro/diverse/stiri-calde/slujba-de-pomenire-in-fata-fostului-restaurant-beirut-au-trecutt-cinci-ani-de-la-moartea-celor-trei-fete-in-incendiu-688328.html"/>
        <a href="https://www.ziuaconstanta.ro/stiri/justitie/o-noua-amanare-in-dosarul-beirut-cand-va-avea-loc-pronuntarea-688138.html"/>
        <a href="https://www.ziuaconstanta.ro/stiri/justitie/trei-fete-au-murit-in-aprilie-2014-decizie-de-ultim-moment-in-dosarul-beirut-iata-ce-au-decis-magistratii-685771.html"/>
      </related>
    </article>
  </body>
</html>