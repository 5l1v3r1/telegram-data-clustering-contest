<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/342841/sport:/title:zestok-udar-na-selektora-zorana-terzica-imali-smo-losu-komunikaciju-nerealno-je-da-opet-igram-za-reprezentaciju"/>
    <meta property="og:site_name" content="MozzartSport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Žestok udar na selektora Zorana Terzića: Imali smo lošu komunikaciju, nerealno je da opet igram za reprezentaciju"/>
    <meta property="og:description" content="Jovana Stevanović u razgovoru za Sport Klub o razlozima svog izostanka iz državnog tima"/>
  </head>
  <body>
    <article>
      <h1>Žestok udar na selektora Zorana Terzića: Imali smo lošu komunikaciju, nerealno je da opet igram za reprezentaciju</h1>
      <h2>Jovana Stevanović u razgovoru za Sport Klub o razlozima svog izostanka iz državnog tima</h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>Velike pobede, kontinuirano osvajanje medalja, jasan sistem lišen bilo kakvih skandala... Takvu sliku odaje ženska odbojkaška reprezentacija Srbije, predvođena Zoranom Terzićem, već godinama. U 2019. odbranila je evropsku titulu u Turskoj i izborila plasman na Olimpijske igre, posle nimalo lakog kvalifikacionog turnira u Poljskoj...</p>
      <p>Naše devojke su taj uspeh ostvarile bez nekoliko igračica, koje su samo pre godinu dana bil u timu. Nije bilo ni Jovane Stevanović, koja je od 2015. godine najčešće bila starter na poziciji srednjeg blokera.</p>
      <p>Njeno odsustvo selektor<b> Terzić</b> nije znao da objasni, kada su se devojke okupljale na početku priprema za Ligu nacija. Rekao je tada, da je Jovana pozvana na pripreme, ali da jednostavno nije došla.</p>
      <p>Šest meseci kasnije, odbranu je iznela <b>Jovana Stevanović</b> i to u razgovoru za<b><a href="http://sportklub.rs/Blog/Blog-ostalo/a314921-Stevanoviceva-za-SK-Nisam-otisla-mejlom.html"> Sport Klub.</a></b><br/>„<b>Svašta sam čula u međuvremenu. I da sam samo mejlom odbila poziv za reprezentaciju i da niko nije znao šta se sa mnom događa, pa sam želela da kažem istinu. Iskreno, žao mi je što niko nije želeo da kaže sve ono što se događalo pre tog famoznog mejla. Pre početka sezone odlučila sam da je propustim iz ličnih razloga. O mojoj odluci prvi je bio obavešten predsednik Saveza Zoran Gajić, putem telefona... Nakon toga je moj klub ugostio Fenerbahče u Ligi šampiona, pa sam tom prilikom razgovarala i sa selektorom, kojeg sam obavestila o mojoj odluci. Tada, po mojoj proceni, nije bilo ničeg problematičnog. A posle svega, lično sam se u Beogradu videla sa predsednikom Saveza i još jednom osetila njegovu maksimalnu podršku”,</b> poručila je za Sport Klub Jovana Stevanović.</p>
      <p>Ona je dodala da je bila šokirana rečima selektora Terzića da se jedmostavno nije pojavila na pripremama.<br/><b>„Zabolelo me je to, što se pričalo da navodno ni sa kim nisam razgovarala, što nije istina. Međutim, tada nisam želela da pričam sa novinarima. Smatrala sam da je u tom trenutku najvažniji mir u ekipi. Nisam želela da pravim nikakve skandale, devojke su pred sobom imale teške zadatke i nije im bila potrebna neka dodatna priča o meni. Sačekala sam evo, pet-šest meseci i želim samo da ispričam ono što se zaista događalo”.</b></p>
      <p>Pojasnila je zašto je želela da propusti takmičarsku 2019. godinu.<br/><b>„Ima tu svega po malo, čak i neke vrste nezadovoljstva zbog statusa u nacionalnom timu. Nije tajna da sam imala lošu komunikaciju sa selektorom, pa sam poželela da se odmorim od svega na jednu sezonu. Rekla sam i njemu to u razgovoru. Moja glava i telo trebali su odmor. Međutim, suština ove priče je da sam se javila, da sam razgovarala i da sam o svemu obavestila i selektora i predsednika Saveza.”</b></p>
      <p>A šta Vam je rekao Zoran Terzić prilikom tog jedinog razgovora u Italiji?<br/><b>„Ništa konkretno. Smatrala sam da će, ako je nešto ostalo nejasno, uslediti dodatni poziv i još bar jedan razgovor. Pošto ga nije bilo, mislila sam da je sve u najboljem redu. Ostao je nedorečen, nije tu bilo ni ok, ni ne slažem se. Ali, više nije bilo nikakvog poziva. Mislila sam da je sve u redu. Od predsednika Saveza sam u dva razgovora dobila pozitivan odgovor, ali i savet da razgovaram sa Zoranom Terzićem. To sam i učinila”.</b></p>
      <p>Međutim iz Saveza su joj kasnije poslali mejl kada da se pojavi na pripremama.<br/><b>„Posle svega, stigao mi je mejl iz Saveza, da se pojavim na početku priprema u maju. Tek onda sam odgovorila na taj mejl i napisala da su i selektor i predsednik Saveza obavešteni o tome, da ja propuštam sezonu.  Htela sam propustim jedno leto i da se vratim u tim 2020. godine. Da pričam sad o tome koliko volim reprezentaciju i svoju zemlju, suvišno je. Jedino što znam u ovom trenutku je da je moj povratak u nacionalni tim nerealan, iako želja i dalje postoji. Reprezentaciji želim svu sreću, bodriću ih i na Olimpijskim igrama, jer znam koliko sve devojke žele da osvoje zlato”,</b> dodala je Jovana Stevanović za<b><a href="http://sportklub.rs/Blog/Blog-ostalo/a314921-Stevanoviceva-za-SK-Nisam-otisla-mejlom.html"> Sport Klub.</a></b></p>
      <p>
        <b>(Foto MN Press)</b>
      </p>
      <figure>
        <img src="https://mozzartsport.com/upload/CKEditor/18.11.2019/mensa-pp.png"/>
      </figure>
      <p> </p>
    </article>
  </body>
</html>