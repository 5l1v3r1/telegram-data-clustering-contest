<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ruporzt.com.ua/oblasni_novini/134770-noviy-avtomobl-ekstrenoyi-medichnoyi-dopomogi-peredali-v-korosten.html"/>
    <meta property="og:site_name" content="Рупор Житомира"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Новий автомобіль екстреної медичної допомоги передали в Коростень"/>
    <meta property="og:description" content="Новий сучасний автомобіль екстреної медичної допомоги класу «В» сьогодні поїде в Коростень. Це вже 6-те авто «швидкої допомоги», яке отримала Житомирська область за ініціативи Президента України Володимира Зеленського в якості допомоги від меценатів.Сьогодні, 19 листопада, заступник голови ОДА Наталія Остапченко оглянула нову автівку та ознайомилися із роботою Центру екстреної медичної допомоги та медицини катастроф.Сучасний спецавтомобіль, обладнаний за останнім словом медичної техніки, відтепер рятуватиме життя жителів Коростеня та Коростенського району. Автомобіль екстреної медичної допомоги класу «В» має змогу надавати долікарську допомоги ще в дорозі – він обладнаний дефібрилятором, портативною системою реанімації, кисневими апаратами тощо.«Завдяки цьому автомобілю, який обладнаний за найкращими європейськими стандартами, медики зможуть швидше реагувати і вже в дорозі до лікарні надавати медичну допомогу та рятувати життя людей. Автопарк швидкої потребує оновлення, і кожне сучасне авто – це можливість допомагати…"/>
  </head>
  <body>
    <article>
      <h1>Новий автомобіль екстреної медичної допомоги передали в Коростень</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <figure>
        <img src="http://ruporzt.com.ua/uploads/posts/2019-11/1574167711_dsc_0392.jpg"/>
      </figure>
      <p>Новий сучасний автомобіль екстреної медичної допомоги класу «В» сьогодні поїде в Коростень. Це вже 6-те авто «швидкої допомоги», яке отримала Житомирська область за ініціативи Президента України Володимира Зеленського в якості допомоги від меценатів.<br/><br/>Сьогодні, 19 листопада, заступник голови ОДА Наталія Остапченко оглянула нову автівку та ознайомилися із роботою Центру екстреної медичної допомоги та медицини катастроф.<br/><br/>Сучасний спецавтомобіль, обладнаний за останнім словом медичної техніки, відтепер рятуватиме життя жителів Коростеня та Коростенського району. Автомобіль екстреної медичної допомоги класу «В» має змогу надавати долікарську допомоги ще в дорозі – він обладнаний дефібрилятором, портативною системою реанімації, кисневими апаратами тощо.<br/><br/>«Завдяки цьому автомобілю, який обладнаний за найкращими європейськими стандартами, медики зможуть швидше реагувати і вже в дорозі до лікарні надавати медичну допомогу та рятувати життя людей. Автопарк швидкої потребує оновлення, і кожне сучасне авто – це можливість допомагати жителям області», – наголошує Наталія Остапченко.<br/><br/>Нагадаємо, що раніше Президент України закликав великий бізнес допомагати у розв’язанні соціальних проблем. Зокрема він повідомив, що кошти великого бізнесу вкладатимуться у медицину. Так цього року 200 нових автомобілів екстреної медичної допомоги передалиь до 22 регіонів України.<br/><br/>Житомирщина в числі перших областей України отримала нові автомобілі швидкої допомоги. До Центру екстреної медичної допомоги та медицини катастроф у Житомирі надійшли чотири машини класу «В» Peugeot Boxer, у яких є все необхідне для порятунку життя людей у надзвичайних ситуаціях. Пізніше отримали ще два авто екстреної допомоги класу «В» і класу «С». І остання машина направляється до Коростеня – автомобіль марки Citroen Jumper.<br/><br/>Наразі парк автомобілей швидкої допомоги налічує 169 одиниць, частина з яких потребує капітального ремонту або заміни. Житомирська область має велику протяжність, північні населені пункти віддалені один від одного. Тому важливо мати достатню кількість авто екстреної медицини для надання вчасної допомоги жителям регіону.</p>
    </article>
  </body>
</html>