<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/politica/regionali-emilia-romagna-2020-m5s-1.4894844"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-19T00:10:59+00:00"/>
    <meta property="og:title" content="Regionali Emilia Romagna 2020, per il Movimento Cinque Stelle lista più lontana"/>
    <meta property="og:description" content="All’incontro con i consiglieri Di Maio prende tempo: aumentano le probabilità di ritiro. Oggi il faccia a faccia in tv tra i candidati"/>
  </head>
  <body>
    <article>
      <h1>Regionali Emilia Romagna 2020, per il Movimento Cinque Stelle lista più lontana</h1>
      <h2>All’incontro con i consiglieri Di Maio prende tempo: aumentano le probabilità di ritiro. Oggi il faccia a faccia in tv tra i candidati</h2>
      <address><time datetime="2019-11-19T00:10:59+00:00">19 Nov 2019, 00:10</time> by <a rel="author">FEDERICO DEL PRETE</a></address>
      <p>Bologna, 19 novembre 2019 - I consiglieri M5s non convincono Luigi Di Maio. E la lista dei Cinque Stelle alle <a href="https://www.ilrestodelcarlino.it/bologna/politica/regionali-emilia-romagna-2020-sondaggi-1.4893194">prossime Regionali</a> si allontana sempre di più. Dall’incontro di ieri a Roma è uscita una fumata sostanzialmente grigia, tendente con decisione al nero. Il leader e capo politico, infatti, si è preso ancora <b>qualche giorno </b>per decidere cosa fare e dato che la richiesta degli eletti del territorio era quella di correre, anche da soli, l’impressione è che alla fine i ‘grillini’ possano veramente scegliere di <b>saltare un giro</b>, come auspicato dal capogruppo a Bologna, Massimo Bugani. Uno scenario che sarebbe clamoroso per la forza attualmente al governo del Paese e più rappresentata in Parlamento, nella regione che li ha visti nascere ed esplodere per prima in Italia. Dunque, l’incertezza regna sovrana.</p>
      <p>Tanto che nelle ultime ore si sono diffuse anche voci di possibili <b>liste legate al mondo grillino </b>che potrebbero nascere <b>senza simbolo ufficiale</b>, nel caso arrivasse lo stop da Roma. Nel summit, i consiglieri e gli eletti emiliano-romagnoli hanno portato l’esito delle riunioni nelle province. Un responso praticamente unanime: «I nostri attivisti vogliono correre, il 26 gennaio alle Regionali ci deve essere una lista del M5s». Sul tavolo di Di Maio sono finiti anche una sorta di <b>programma</b>, basato su ambiente e sostenibilità, e probabilmente anche dei potenziali candidati governatori. Tra i nomi che circolano quelli del capogruppo uscente <b>Andrea Bertani</b>, della consigliera bolognese Silvia Piccinini e di Pinuccia Montanari, reggiana di nascita ed ex assessore all’Ambiente della giunta Raggi a Roma.</p>
      <p>Di Maio ha ascoltato, ma non ha preso alcuna decisione in un faccia a faccia definito «interlocutorio» e «ricognitivo». Il leader grillino ha chiesto «ancora un paio di giorni», che si preannunciano fitti di incontri e contatti (oltre all’Emilia-Romagna, il nodo riguarda la Calabria). Tuttavia, l’ennesimo rinvio viene interpretato come un passo nella direzione evocata da Bugani che, «pur parlando a titolo personale», aveva auspicato di <b>saltare la competizione del 26 gennaio</b>, per non compromettere la difficile fase di cambiamento che sta attraversando il Movimento ed evitare di misurare il <b>sicuro calo di consensi </b>(i sondaggi danno i Cinque Stelle attorno al 6-8%).</p>
      <p>Uno scenario del genere finirebbe per <a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318"><b>avvantaggiare Bonaccini</b></a>, dato che il grosso degli ex elettori M5s orientati verso destra hanno già abbracciato la nave salviniana. Il governatore, atteso stasera dal <b>primo confronto con Lucia Borgonzoni </b>(a ‘Carta bianca’ su Raitre), mantiene la porta aperta: «Possiamo vincere con il M5s o senza, ma potrebbero avere la possibilità di guidare una regione importante». Per Bonaccini, la decisione spetta agli stessi Cinque Stelle: «Chiedete a loro cosa faranno, non li ho mai tirati per la giacca. Valutino se c’è spazio per un accordo programmatico, perché io non credo a un’alleanza per sconfiggere qualcun altro anche se mi pare ci siano molte cose che ci uniscono, più di quelle che ci dividono».</p>
      <p>
        <a href="https://www.ilrestodelcarlino.it/bologna/politica/elezioni-emilia-romagna-sondaggi-1.4874454">Elezioni Emilia Romagna sondaggi, testa a testa Bonaccini Borgonzoni</a>
      </p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/politica/regionali-emilia-romagna-2020-sondaggi-1.4893194"/>
        <a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318"/>
        <a href="https://www.ilrestodelcarlino.it/bologna/politica/elezioni-emilia-romagna-sondaggi-1.4874454"/>
      </related>
    </article>
  </body>
</html>