<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699123/%D8%B3%D9%BE%D8%A7%D9%87-%D9%81%D8%A7%D8%B1%D8%B3-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86-%D8%AA%D8%AD%D8%AA-%D8%AA%D8%B9%D9%82%DB%8C%D8%A8-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="سپاه فارس: تعدادی از اغتشاشگران تحت تعقیب هستند"/>
    <meta property="og:description" content="فرمانده سپاه فجر استان فارس گفت: سرکردگان اغتشاشات که وابسته به جریان‌های معاند نظام جمهوری اسلامی هستند، شناسایی و دستگیر شدند و تعدادی نیز تحت تعقیب هستند."/>
  </head>
  <body>
    <article>
      <h1>سپاه فارس: تعدادی از اغتشاشگران تحت تعقیب هستند</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038661_943.jpg"/>
      </figure>
      <p>فرمانده سپاه فجر استان فارس گفت: سرکردگان اغتشاشات که وابسته به جریان‌های معاند نظام جمهوری اسلامی هستند، شناسایی و دستگیر شدند و تعدادی نیز تحت تعقیب هستند.</p>
      <p>به گزارش ایرنا؛ مطلب دریافتی به نقل از سردار سرتیپ دوم سید هاشم غیاثی حاکی است: وضعیت امنیت و عبور و مرور در سطح استان فارس و شهرستان شیراز عادی است، امنیت پایدار در سطح استان فارس برقرار است و با اقدامات به موقع و اثرگذار نیروهای اطلاعاتی، امنیتی و دستگاه قضایی و همچنین هوشیاری و بصیرت مردم فارس طرح دشمنان انقلاب اسلامی برای ایجاد ناامنی گسترده ناکام ماند.</p>
      <p>وی با بیان اینکه اشرار وابسته به ضد انقلاب در راستای ایجاد ناامنی بصورت هدفدار و برنامه ریزی شده خساراتی به اموال عمومی در سطح شهر شیراز وارد کردند، گفت: عناصر نفوذی و ضد انقلاب درصدد بودند با حضور در میان مردم و ایجاد اغتشاش، آشوب و وارد آوردن خسارت به اموال عمومی امنیت و آسایش عمومی جامعه را خدشه دار کنند.</p>
      <p>سردار غیاثی با بیان اینکه مردم با هوشیاری و بصیرت راه خود را از اغتشاشگران، اشرار و خسارت زنندگان به اموال عمومی جدا کردند، گفت: تاکنون همکاری خوبی از طرف مردم با نیروهای اطلاعاتی و امنیتی در راستای شناسایی سرکردگان اغتشاشات صورت گرفته است و اقشار مختلف مردم از اعمال اشرار اعلام انزجار کردند.</p>
      <p>فرمانده سپاه فجر استان فارس با تاکید بر اینکه امنیت و آسایش مردم خط قرمز نیروهای امنیتی است، گفت: تمام دستگاه ها و نهادهای مسئول در استان فارس برای پاسخگویی و کاهش دغدغه های مردم نسبت به اثرات گران شدن سوخت تلاش می کنند و همزمان با اشرار و اغتشاشگرانی که قصد بر هم زدن نظم عمومی و ایجاد اختلال در روند عادی زندگی مردم را داشته باشند برخورد قاطع صورت خواهد پذیرفت.</p>
      <p>سردار غیاثی افزود: در تحقیقات به عمل آمده از سرکردگان اشرار که وابسته به منافقین بودند مشخص شده است ایجاد ناامنی دائمی در سطح جامعه، وارد آوردن آسیب جانی به مردم حاضر در صحنه اعتراضات و ایجاد نارضایتی و اختلال در روند زندگی عادی شهروندان از اهداف اصلی این جریان بوده است.</p>
    </article>
  </body>
</html>