<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773976,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="פלייבאז משנה פוקוס ועוברת לשרת את המותגים העסקיים"/>
    <meta property="og:description" content="חברת התוכן הישראלית, בהנהלת המנכ&quot;ל החדש תום פחיס, מתחילה לגבות דמי שימוש ולספק שירות לחברות עסקיות, &quot;שלהן יש הרבה יותר כסף להשקיע בתוכן&quot;. בהזדמנות זו היא גם שינתה את שמה ל־EX.CO"/>
  </head>
  <body>
    <article>
      <h1>פלייבאז משנה פוקוס ועוברת לשרת את המותגים העסקיים</h1>
      <h2>חברת התוכן הישראלית, בהנהלת המנכ"ל החדש תום פחיס, מתחילה לגבות דמי שימוש ולספק שירות לחברות עסקיות, "שלהן יש הרבה יותר כסף להשקיע בתוכן". בהזדמנות זו היא גם שינתה את שמה ל־EX.CO</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">הגר רבט</a></address>
      <p>חברת התוכן הישראלית פלייבאז, בת השבע שנים, עברה כבר לא מעט גלגולים, והיום היא מודיעה על אחד נוסף, ואולי המשמעותי שבהם, שנחשף כעת ב"כלכליסט": היא משנה את שמה ל־EX.CO (קיצור של Experience Company), ומתחילה לספק שירות גם לעולם המותגים העסקיים. לצורך כך היא השיקה פלטפורמה חדשה.</p>
      <p>השינוי מגיע בדיוק חודש אחרי שאחד המייסדים שאול אולמרט הודיע על <a href="https://www.calcalist.co.il/internet/articles/0,7340,L-3771717,00.html">פרישה מתפקיד המנכ"ל </a>והעברת השרביט לשותפו תום פחיס. אולמרט, בצעד לא אופייני בהייטק, שיתף את הציבור לא פעם בתחושות האישיות ובקושי שנלווה לניהול חברה בינלאומית מצליחה. הוא דיבר על עליות ומורדות ועל הסחרור הרגשי שנלווה אליהן. "קיבלנו המון פידבקים על האומץ שלו", אומר פחיס ל"כלכליסט".</p>
      <figure>
        <img src="https://images1.calcalist.co.il/PicServer3/2019/11/18/948339/Tom-Pachys-headshot194398_l.jpg"/>
        <figcaption>המנכ"ל תום פחיס. "בקרוב תיכנסי למגזין מקדונלד'ס למשל ותקראי שם על בריאות, וזה ייראה לך לגיטימי" <br/>צילום: Saskia Uppenkamp</figcaption>
      </figure>
      <p>
        <b>ואתה הולך לחשוף את עצמך?</b>
      </p>
      <p>"אני לא הולך לחשוף את עצמי. אני מודה לו על כך שהוא עשה את זה, אבל אני מרגיש קושי, לטוב ולרע. אנחנו חברים יותר מ־20 שנה, ואני תומך בו הן כחבר והן כשותף. בשביל זה יש שותפים, לעזור ולתמוך אחד בשני בכל דרך, ומה שקרה הוא דוגמה מופתית לזה. אבל שאול עדיין חלק מהחברה, אם תגיעי למשרד תראי אותו יושב ועובד עם כולנו".</p>
      <p>פחיס מעדיף להתמקד בדרך החדשה של החברה ובשינויים המהירים שעברו על צריכת התוכן ברשת, שהכריחו את החברה לחשב מסלול מחדש. "השוק השתנה ותוכן עובד היום יותר מאי פעם. למעשה מה שקרה הוא שהתוכן מגיע מכל מקום, לא רק מהפאבלישרים. כולם התחילו לספר סיפורים, גם המשתמשים עצמם ובוודאי שכל המותגים היום הם יצרני תוכן".</p>
      <p>עד כה המוצר של פלייבאז כלל ממשק חינמי ופשוט לשימוש, שבאמצעותו פאבלישרים יצרו תוכן ויראלי. את ההכנסות יצרה החברה משילוב פרסומות בתכנים ומהתנועה שהם הזרימו לאתרי היוצרים. כעת גם המודל העסקי משתנה: הלקוחות ישלמו על השימוש במוצר בהתאם להיקף השימוש. הפלטפורמה כבר זמינה כחצי שנה לכמה מהלקוחות המרכזיים של החברה בישראל, ובהם אלעל, בזק ומקדונלד'ס, והיא תמשיך להציע את אותם כלי יצירת תוכן שפלייבאז התמחתה בהם, לצד שני דגשים חדשים: המרה של צרכני התוכן ללקוחות וצבירת דאטה עבור מותגים.</p>
      <p>
        <b>אנחנו עדים לאחרונה לכמה שינויים גדולים בעולם התוכן, אם זה ההסתמכות על רשתות חברתיות ואם זו המגמה של מעבר לתוכן בתשלום, מה השלב הבא?</b>
      </p>
      <p>"למותגים יש המון כסף להשקיע בתוכן, הרבה יותר מלפאבלישרים. תוכן טוב תמיד יעניין קוראים אם נותנים לו את המקום ואת המשאבים, ומשאבים בעולם של היום זה לקנות טראפיק ולדחוף קדימה. את תתחילי לראות בהמשך מגזינים שנוצרים על ידי מותגים. תיכנסי למגזין מקדונלד'ס למשל ותקראי שם על בריאות, וזה ייראה לך לגיטימי".</p>
      <p>
        <b>אבל היום אנחנו עוברים הרבה יותר מהר בין החוויות האלה ושוכחים מהר מאוד.</b>
      </p>
      <p>"בגלל זה צריך להביא לאחת משתי אפשרויות: או שעשית פעולה בסוף, כמו הזנת כתובת מייל, או שהיתה לך התקשרות טובה מספיק עם המותג שהיחס שלך אליו משתנה לאורך זמן".</p>
      <p>
        <b>אתה מדבר על ייצור חוויה משמעותית, אבל בעצם לכל המותגים יש גישה לפלטפורמה שלכם או למוצרים דומים וכולם מקבלים את אותם כלים שמיועדים להעניק להם יתרון.</b>
      </p>
      <p>"כאן מותג או מו"ל צריך להביא תוכן טוב, ואל תחשבי על פרסומות אלא על הבאת ערך. עולם שבו מותגים יאמצו את צורת החשיבה הזו הוא לא עולם סכום אפס, אלא עולם שבו הדיאלוג עם לקוחות יהפוך להיות משמעותי".</p>
      <p>
        <b>ואיפה ההתאמה האישית עבורי כצרכנית תוכן ועבור המותג?</b>
      </p>
      <p>"המערכת נכון להיום אמורה להיות מספיק פורה כדי שתוכן של אחד לא ייראה כמו זה של האחר, אבל איכות התוכן והרלוונטיות תמיד יהיו תלוית במי שכותב אותו ובכישרון שלו ואנחנו יכולים רק להעצים".</p>
      <p>
        <b>השינוי בחברה ילווה בפיטורים?</b>
      </p>
      <p>"לא יהיו פיטורים. פתחנו צוותים חדשים ויש משרות פתוחות ברחבי העולם. אחרי הרבה זמן שלא גייסנו החלטנו לגייס אנשי מכירות ופיתוח בכל רחבי הארגון. החברה כרגע בגדילה עם 130 עובדים בישראל, ארצות הברית, בריטניה ואוקראינה".</p>
    </article>
  </body>
</html>