<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-cirkuszt-csinal-az-ellenzek-a-parlamentbol/"/>
    <meta property="og:site_name" content="lokál"/>
    <meta property="article:published_time" content="2019-11-19T00:01:07+00:00"/>
    <meta property="og:title" content="Cirkuszt csinál az ellenzék a parlamentből"/>
    <meta property="og:description" content="Napirend előtti felszólalásokkal kezdődött a mai parlamenti munka, amely során szóba került az ellenzéki képviselők elfogadhatatlan viselkedése miatt szükséges a házszabály módosítás is, de a családvédelmi akcióterv sikerességéről is beszéltek."/>
  </head>
  <body>
    <article>
      <h1>Cirkuszt csinál az ellenzék a parlamentből</h1>
      <address><time datetime="2019-11-19T00:01:07+00:00">19 Nov 2019, 00:01</time> by <a rel="author">Lokál</a></address>
      <p>
        <b>Napirend előtti felszólalásokkal kezdődött tegnap a parlamenti munka, amelynek során szóba került az ellenzéki képviselők elfogadhatatlan viselkedése miatt szükségessé vált házszabály-módosítás, de a családvédelmi akcióterv sikerességéről is beszéltek.</b>
      </p>
      <p>Dömötör Csaba, a Miniszterelnöki Kabinetiroda parlamenti államtitkára közölte, hogy a kormány egyetért a házszabály módosításával, mert az Országgyűlésben nincs helye sem ocsmány, sem trágár beszédnek, sem rendbontásnak. Szerinte más országokban ennél is szigorúbb szabályok vannak. Úgy véli, az ellenzékiek harmadosztályú cirkuszt csinálnak az Országgyűlésből. Furcsának nevezte, hogy egy MSZP-s politikus beszél a demokráciáról, mivel a szocialisták tagjai a szemkilövetők koalíciójának.</p>
      <p>– A szocialisták a jogállamiság kérdéséről ne tartsanak kiselőadást, miközben az MSZMP-t sírják vissza, az 1956-os hősök emlékét tiporják, közben pedig antiszemitákkal fognak össze – fogalmazott Dömötör, hozzátéve, ha az ellenzéki képviselők a közpénzekért aggódnak, akkor Kispesten akciózzanak.</p>
      <p>Orbán Balázs, a Miniszterelnökség parlamenti államtitkára szerint az Országgyűlés a legfőbb népképviseleti szerv, amely arra való, hogy egymással kulturált módon vitatkozzanak a parlamenti képviselők, és az országot érintő legfontosabb döntéseket meghozzák. Szerinte az, ami tavaly december 12-én történt, és az, amit Hadházy Ákos független képviselő néhány hete tett, nem véleménynyilvánítás volt, hanem rendbontás.</p>
      <p>– Önök ezt a helyet nem veszik komolyan – szögezte le.</p>
      <p>A múlt héten Kocsis Máté, a Fidesz frakcióvezetője jelentette be, azt javasolják általános szabályként, hogy az eddigi tiszteletdíj-csökkentések mértékét a 12-szeresére emeljék, remélve, hogy ennek nagyobb lesz a visszatartóereje.</p>
      <p>Emlékezetes, hogy októberben Hadházy Ákos független képviselő ocsmányságokkal teleírt táblát tartott fel az Országgyűlésben, tavaly decemberben pedig az összes ellenzéki frakció cirkuszt csinált az ülésteremben.</p>
      <figure>
        <img src="https://www.lokal.hu/wp-content/uploads/2019/10/D__AS20191021019-1-1280x853.jpg"/>
        <figcaption>MTI/Kovács Tamás</figcaption>
      </figure>
      <figure>
        <img src="https://www.lokal.hu/wp-content/uploads/2019/09/D_MTZ20181212005-1280x916.jpg"/>
        <figcaption>MTI/Máthé Zoltán</figcaption>
      </figure>
      <hr/>
      <p>
        <b>Népszerű a családvédelmi akcióterv</b>
      </p>
      <p>Minden várakozást felülmúl a családvédelmi akcióterv iránti érdeklődés – jelentette ki Novák Katalin család- és ifjúságügyért felelős államtitkár. Ismertetése szerint a babaváró támogatást igénylő fiatal párok száma átlépte az 50 ezret, és több mint 20 ezren igényelték a nagycsaládosok autóvásárlási támogatását.</p>
      <hr/>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-fidesz-a-momentum-az-uj-szdsz/">Fidesz: A Momentum az új SZDSZ</a>
        </li>
        <li>
          <a href="https://www.lokal.hu/2019-11-karacsony-mindennap-soforrel-jar/">Karácsony mindennap sofőrrel jár</a>
        </li>
        <li>
          <a href="https://www.lokal.hu/2019-11-lelepleztek-igy-hazudik-karacsony-gergely-fotok/?preview_id=1061531&amp;preview_nonce=cf03fca5da&amp;_thumbnail_id=1061660&amp;preview=true">Leleplezték! Így hazudik Karácsony Gergely – Fotók!</a>
        </li>
        <li>
          <a href="https://www.lokal.hu/2019-11-karacsony-folyamatosan-hazudik/">Karácsony folyamatosan hazudik</a>
        </li>
        <li>
          <a href="https://www.lokal.hu/2019-11-nem-teljesitette-elso-vallalasait-az-uj-fopolgarmester/">Nem teljesítette első vállalásait az új főpolgármester</a>
        </li>
      </ul>
    </article>
  </body>
</html>