<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tuttosport.com/news/pallavolo/coppe/2019/11/19-63542979/la_champions_di_novara_parte_con_la_sfida_al_khimik_yuzhny/"/>
    <meta property="og:site_name" content="Tuttosport"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="La Champions di Novara parte con la sfida al Khimik Yuzhny"/>
    <meta property="og:description" content="Prive di Megan Courtney le Campionesse d'Europa scenderanno in campo alle 20.30 al Pala Igor contro la formazione ucraina "/>
  </head>
  <body>
    <article>
      <h1>La Champions di Novara parte con la sfida al Khimik Yuzhny</h1>
      <h2>Prive di Megan Courtney le Campionesse d'Europa scenderanno in campo alle 20.30 al Pala Igor contro la formazione ucraina </h2>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p><b>NOVARA-</b> Le Campionesse d'Europa dell'Igor Gorgonzola Novara si accingono ad esordire nel torneo 2019/2020 che lo scorso anno le vide trionfare. Domani alle 20.30 al Pala Igor (diretta su DAZN) le azzurre ospiteranno le ucraine del Khimik Yuzhny, qualificatesi alla fase a gironi passando da due turni preliminari.</p>
      <p>Dopo il rientro dai rispettivi infortuni di Jovana Brakocevic Canzian e Iza Mlakar, le azzurre dovranno ancora fare a meno di Megan Courtney: il recupero dell’americana dalla distorsione alla caviglia destra prosegue bene e dovrebbe tenerla lontana dal campo ancora per pochi giorni.</p>
      <p>Per diverse atlete azzurre, la partita con Yuzhny segnerà anche l’esordio assoluto nella Champions League: Rachele Morello, Francesca Napodano, Megan Courtney e Zuzanna Gorecka faranno infatti la propria prima apparizione nella massima competizione continentale per club. Esordio anche per Iza Mlakar, che con la maglia del Nova Branik ha disputato i turni preliminari, senza mai accedere al tabellone principale.</p>
      <p>
        <b>I PROTAGONISTI-</b>
      </p>
      <p>Zuzanna Gorecka (Igor Gorgonzola Novara)-« <i>Sono emozionata e felice e credo che giocare la Champions League sia una delle sfide più belle per un’atleta. Potremo misurarci con le migliori squadre e le migliori atlete d’Europa e questo rappresenterà per ognuna di noi un’ottima occasione di crescita. Veniamo da una sconfitta, quella in Supercoppa, che ci ha lasciato molto amaro in bocca: merito a Conegliano per quanto ha messo in campo, il dispiacere per me e per le mie compagne è sapere di non aver giocato la nostra migliore partita. La sfida con Yuzhny ci darà l’opportunità di dimostrare quello che è il nostro reale livello e valore e ovviamente puntiamo a iniziare con un risultato positivo la Champions League</i> ».</p>
      <p>Come valuti fino a qui questi primi mesi di esperienza nel campionato italiano?</p>
      <p>« <i>Ho la fortuna di giocare per un grande club e di poter lavorare quotidianamente con un grande staff e con compagne di alto livello e questo è molto importante. Il campionato italiano è di livello altissimo, è la sfida giusta per crescere e migliorare e personalmente sono certa che come squadra potremo vivere una stagione molto positiva</i> ».</p>
      <related>
        <a href="https://www.tuttosport.com/news/pallavolo/coppe/2019/11/19-63533281/scandicci_ad_istanbul_domani_in_campo_col_vakifbank/"/>
        <a href="https://www.tuttosport.com/news/pallavolo/coppe/2019/11/18-63501197/champions_femminile_domani_inizia_l_avventura_di_conegliano/"/>
        <a href="https://www.tuttosport.com/news/pallavolo/coppe/2019/05/18-57053273/in_cima_all_europa_sale_novara_la_champions_e_sua/"/>
        <a href="https://www.tuttosport.com/archivio/pallavolo/coppe"/>
        <a href="https://www.tuttosport.com/news/pallavolo/coppe/2019/11/19-63533281/scandicci_ad_istanbul_domani_in_campo_col_vakifbank/?related_news"/>
        <a href="https://www.tuttosport.com/news/pallavolo/coppe/2019/11/18-63501197/champions_femminile_domani_inizia_l_avventura_di_conegliano/?related_news"/>
        <a href="https://www.tuttosport.com/news/pallavolo/coppe/2019/11/16-63454983/conegliano_schianta_novara_la_supercoppa_e_sua/?related_news"/>
        <a href="https://www.tuttosport.com/news/pallavolo/coppe/2019/10/25-62639566/effettuati_i_sorteggi_della_champions_femminile_nessun_derby_italiano/?related_news"/>
      </related>
    </article>
  </body>
</html>