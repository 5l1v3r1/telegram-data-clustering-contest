<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/dunya/arjantinde-binlerce-kisi-morales-icin-sokaklara-indi/1649305"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Arjantin'de binlerce kişi Morales için sokaklara indi"/>
    <meta property="og:description" content="Arjantin'de binlerce kişi, Bolivya'da muhaliflerin şiddet eylemlerine dönüşen protestoları ve ordunun baskısıyla istifa eden Devlet Başkanı Evo Morales'e destek olmak için gösteri düzenledi."/>
  </head>
  <body>
    <article>
      <h1>Arjantin'de binlerce kişi Morales için sokaklara indi</h1>
      <h2>Arjantin'de binlerce kişi, Bolivya'da muhaliflerin şiddet eylemlerine dönüşen protestoları ve ordunun baskısıyla istifa eden Devlet Başkanı Evo Morales'e destek olmak için gösteri düzenledi.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Muhammed Emin Canik  </a></address>
      <h4>Buenos Aires</h4>
      <p>Arjantin'de yaşayan Bolivyalılar, STK'lar ve sendikaların çağrısıyla binlerce kişi, başkent Buenos Aires'te düzenledikleri yürüyüşün ardından Mayıs Meydanı'nı doldurdu. Meydanda kurulan sahnede Morales'e destek konuşmaları yapıldı ve şarkılar söylendi.</p>
      <p>Morales'in istifasının ardından Çokuluslu Yasama Meclisinin üst kanadı Senatörler Meclisinin Başkan Yardımcısı Jeanine Anez'in geçici devlet başkanlığını kabul etmeyen göstericiler, Morales'in istifasını darbe olarak niteledi.</p>
      <p>Göstericiler, Bolivya'da güvenlik güçlerinin göstericilere müdahalesini reddederek, ölen 23 kişiyi andı ve Bolivya için barış dileğinde bulundu.</p>
      <p>Mayıs Meydanı'nı dolduran binlerce kişi, ellerinde Morales'e destek yazıları olan pankartlarla, And Dağları civarında yaşayan yerlileri temsil eden 7 renkli Whipala ve Bolivya bayrakları taşıdı.</p>
      <h3>Bolivya'daki kriz</h3>
      <p>Bolivya'da 20 Ekim'de düzenlenen başkanlık seçimlerinin ardından muhalefet seçimlerde "hile" yapıldığını iddia etmiş ve taraflar karşılıklı olarak destekçilerini sokak gösterilerine çağırmıştı.</p>
      <p>Sonuçları tartışmalı seçimlerin iptalini ve tekrar seçime gidilmesini isteyen muhalifler, Evo Morales'in tekrar seçim yapılacağı duyurusunun ardından, Morales'in katılmadığı seçimler düzenlenene kadar protestoların devam edeceğini açıklamıştı.</p>
      <p>Morales, Bolivya Genelkurmay Başkanı Williams Kaliman'ın istifa çağrısı üzerine görevi bırakmış, süreci "darbe" olarak niteleyen ve tepki gösteren Meksika'nın iltica teklifini kabul etmesinin ardından bu ülkeye gitmişti.</p>
      <p>Anez, Morales'in liderliğini yaptığı parti Sosyalizm Hareketi (MAS) mensuplarının katılmaması nedeniyle çoğunluğun sağlanamadığı oturumda, ülkenin geçici devlet başkanı ilan edilmişti.</p>
      <related>
        <a href="https://www.aa.com.tr/tr/dunya/arjantinde-binlerce-kisi-morales-icin-sokaklara-indi/1649305"/>
        <a href="https://www.aa.com.tr/tr/dunya/bolivyada-gostericiler-anezin-gorevi-birakmasini-istedi/1649259"/>
        <a href="https://www.aa.com.tr/tr/dunya/moralesten-bolivyada-sokak-catismalarina-son-verilmesi-cagrisi/1648993"/>
        <a href="https://www.aa.com.tr/tr/dunya/bolivya-daki-olaylarda-bugune-kadar-23-kisi-oldu-715-kisi-yaralandi/1648273"/>
        <a href="https://www.aa.com.tr/tr/dunya/bolivyadaki-olaylarda-olenlerin-sayisi-18e-yukseldi/1647646"/>
        <a href="https://www.aa.com.tr/tr/dunya/arjantinde-moralese-destek-gosterisi/1647007"/>
      </related>
    </article>
  </body>
</html>