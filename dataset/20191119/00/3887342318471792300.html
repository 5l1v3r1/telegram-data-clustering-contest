<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238470-petrus-v-poprade-skoncil-zmeny-nastanu-aj-v-kadri-prezident-klubu-ocakavania-boli-vacsie"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Petruš v Poprade skončil, zmeny nastanú aj v kádri. Prezident klubu: Očakávania boli väčšie"/>
    <meta property="og:description" content="V druholigovom FK Poprade došlo po skončení jesennej časti k výmene na trénerskom poste. Po sedemnástich kolách skončil na lavičke doterajší kormidelník Marek Petruš, ako aj jeho asistent Ivan Lapšanský. Do konca kalendárneho roka dočasne povedie tréningový proces doterajší tréner Top skupiny FK Poprad Peter Ďuriš. Rozhodla o tom Správna rada klubu na svojom utorňajšom zasadnutí."/>
  </head>
  <body>
    <article>
      <h1>Petruš v Poprade skončil, zmeny nastanú aj v kádri. Prezident klubu: Očakávania boli väčšie</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Tomáš Zagiba</a></address>
      <p>V druholigovom FK Poprade došlo po skončení jesennej časti k výmene na trénerskom poste. Po sedemnástich kolách skončil na lavičke doterajší kormidelník Marek Petruš, ako aj jeho asistent Ivan Lapšanský. Do konca kalendárneho roka dočasne povedie tréningový proces doterajší tréner Top skupiny FK Poprad Peter Ďuriš. Rozhodla o tom Správna rada klubu na svojom utorňajšom zasadnutí.</p>
      <p><i>„Na dnešnom zasadnutí Správnej rady sme si vyhodnotili pôsobenie nášho A-mužstva v jesennej časti. Už od zápasu v Bardejove nie sme spokojní s predvedenou hrou, ani s výsledkami nášho A-mužstva. Očakávania boli väčšie, z toho dôvodu sme sa rozhodli, že takto to ďalej nemôže pokračovať a musí dôjsť k nejakej zmene,“</i> odôvodnil pre <a href="https://fkpoprad.sk/a-tim/petrus-skoncil-a-muzstvo-povedie-duris/?fbclid=IwAR3KiY2Bv3XcB68yEM9h6ZJlvxq4V0ywvHtpDk8VRnnJ7QT3z-7ykVxYB-I">fkpoprad.sk</a> zmenu na trénerskom poste prezident klubu <b>Roman Dvorčák</b>.</p>
      <p>Nový trénerský štáb druholigového A-mužstva má byť kompletný do konca kalendárneho roka. <i>„Po dohode s Marekom Petrušom a Ivanom Lapšanským, o tom, že končia pri A-mužstve, sme riešili otázku, čo bude ďalej. Chceme si na to nechať väčší priestor. Po týždňovej dovolenke pokračuje oddnes A-mužstvo v tréningovom procese už pod taktovkou Petra Ďuriša, ktorého sme dočasne poverili vedením tréningového procesu A-mužstva. Od septembra u nás trénuje Top skupinu a ohlasy sú pozitívne. Sme spokojní s tým ako Top skupina funguje, ako hráči napredujú. Trénerskú otázku budeme riešiť v najbližších týždňoch. Budeme sa snažiť vyriešiť to tak, aby sme už od januára fungovali v normálnom režime. Zatiaľ sme k Petrovi Ďurišovi presunuli z našej akadémie kondičného trénera Daniela Džupira,“</i> ozrejmil <b>Dvorčák</b>.</p>
      <figure>
        <img src="https://profutbal.sk/static/article/2019/11/5dd43710992bd/content/5dd439aadf162.jpg"/>
        <figcaption>Dočasným trénerom Popradu je Peter Ďuriš (foto: FK Poprad)</figcaption>
      </figure>
      <p>Podtatrancom nevyšla jeseň podľa predstáv. Hoci v Slovnaft Cup-e postúpili do jarného štvrťfinále, v druhej lige im patrí až štvrtá priečka so sedembodovým mankom na vedúce duo Banská Bystrica - Dubnica. Vedenie klubu avizuje okrem trénerskej zmeny aj pohyb v hráčskom kádri. <i>„K nejakým zmenám v hráčskom kádri určite dôjde, lebo, ako sme už avizovali, neboli sme spokojní s výkonmi nášho A-mužstva, ani s postavením v tabuľke. Možno futbalová verejnosť zaregistrovala, že za našu juniorku nastúpili v poslednom zápase v Humennom piati dorastenci. Určite dostanú v našom A-mužstve od januára väčší priestor chlapci z U19. To je cesta, ktorou sa budeme uberať. Konkrétne odchody a príchody budeme riešiť až v januári,“</i> dodal <b>Dvorčák</b>.</p>
      <p><i>„V mene celého klubu ďakujeme Marekovi Petrušovi a Ivanovi Lapšanskému za odvedenú prácu v klube a prajeme im veľa úspechov v ich ďalšej profesionálnej kariére,"</i> píše sa na záver na <a href="https://fkpoprad.sk/a-tim/petrus-skoncil-a-muzstvo-povedie-duris/?fbclid=IwAR3KiY2Bv3XcB68yEM9h6ZJlvxq4V0ywvHtpDk8VRnnJ7QT3z-7ykVxYB-I">fkpoprad.sk</a>.</p>
    </article>
  </body>
</html>