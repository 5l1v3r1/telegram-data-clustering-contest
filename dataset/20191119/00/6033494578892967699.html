<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/zaloba-w-gminie-ozimek-potrwa-do-pogrzebu-burmistrza-jan-labus-zostanie-pochowany-w-nowej-schodni/ar/c1-14590465"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Żałoba w gminie Ozimek potrwa do pogrzebu burmistrza. Jan Labus zostanie pochowany w Nowej Schodni"/>
    <meta property="og:description" content="W związku ze śmiercią włodarza, w gminie wprowadzono żałobę. Potrwa ona do dnia pogrzebu Jana Labusa."/>
  </head>
  <body>
    <article>
      <h1>Żałoba w gminie Ozimek potrwa do pogrzebu burmistrza. Jan Labus zostanie pochowany w Nowej Schodni</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Mirela Mazurkiewicz</a></address>
      <p>
        <b>W związku ze śmiercią włodarza, w gminie wprowadzono żałobę. Potrwa ona do dnia pogrzebu Jana Labusa.</b>
      </p>
      <p>Jan Labus zmarł w niedzielę (17.11.2019) wieczorem, po długiej i ciężkiej chorobie.</p>
      <p>W gminie Ozimek odwołano wszystkie wydarzenia o charakterze publicznym. Wszystkie flagi na masztach zostały opuszczone do połowy masztu lub przewiązane kirem. Żałoba potrwa do dnia pogrzebu.</p>
      <p>Pogrzeb odbędzie się w czwartek, 21 listopada, o godz. 13.00. Uroczystości rozpoczną się mszą świętą w kościele parafialnym, zaś po niej burmistrz zostanie pochowany na cmentarzu w Nowej Schodni.</p>
      <p>Jan Labus był burmistrzem przez trzy kadencje, a jesienią ubiegłego roku rozpoczął czwartą. Najpierw rządził gminą w latach 2002 – 2010. Po ośmiu latach na stanowisku miał kadencję przerwy. Wyjechał wtedy do pracy za granicę.</p>
      <p>Jesienią 2014 roku ponownie został burmistrzem, zastępując na tym stanowisku Marka Korniaka. Jan Labus wygrał wybory w pierwszej turze i to znaczną przewagą głosów. W ubiegłorocznych wyborach samorządowych wygrał ponownie, zostawiając konkurencję daleko w tyle.</p>
      <p>Był typem "brata łaty", stąd brało się jego ogromne poparcie.</p>
      <p>– Ludzie potrafili zaczepić go na ulicy i prosić o załatwienie jakiejś sprawy, albo przychodzili do niego do urzędu. On nie był jak typowy urzędnik, raczej taki swój chłop. Zawsze cierpliwie słuchał i szukał rozwiązania problemu, nawet gdy człowieka pierwszy raz na oczy widział – mówi jedna z jego współpracownic.</p>
      <p>Sympatię zyskiwał tym, że nie zaszywał się w zaciszu gabinetu, ale potrafił wyjść do ludzi, porozmawiać jak równy z równym. To wyróżniało go na tle innych włodarzy gminy.</p>
      <p>Jan Labus chorował od wielu miesięcy. W ostatnich dniach jego stan nagle się pogorszył. Zmarł w wieku 56 lat.</p>
    </article>
  </body>
</html>