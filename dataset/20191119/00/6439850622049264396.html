<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/461707/%E0%A6%AA%E0%A7%87%E0%A6%81%E0%A7%9F%E0%A6%BE%E0%A6%9C%E0%A7%87%E0%A6%B0-%E0%A6%A6%E0%A6%BE%E0%A6%AE-%E0%A6%95%E0%A6%AE%E0%A6%9B%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="পেঁয়াজের দাম কমছে"/>
    <meta property="og:description" content="স্টাফ রিপোর্টার ॥ রাজধানীর বাজারগুলোর পাশাপাশি সারাদেশেই কমতে শুরু করেছে পেঁয়াজের দাম। বিভিন্ন জেলা-উপজেলায়ও এই দাম এখন নিম্নমুখী। বিভিন্ন জেলায় স্থানীয় বাজারে নতুন পেঁয়াজ ওঠার খবর পাওয়া গেছে। গত দু’দিনের ব্যবধানে পাইকারি বাজারে দাম কমেছে ৭০-৮০ টাকা। সব মিলিয়ে সারাদেশেই পেঁয়াজের বাজার ক্রমেই নিম্নমুখী হচ্ছে। ..."/>
  </head>
  <body>
    <article>
      <h1>পেঁয়াজের দাম কমছে</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <figure>
        <img src="http://www.dailyjanakantha.com/files/201911/1574121410_1.png"/>
      </figure>
      <ul>
        <li>বাজার দ্রুত স্বাভাবিক হবে</li>
        <li>উঠেছে নতুন পেঁয়াজ</li>
        <li>আড়তে আড়তে অভিযান</li>
        <li>পাইকারিতে কমেছে ৮০ টাকা</li>
        <li>৪৫ টাকার পেঁয়াজ নিতে গিয়ে সিলেটে পুলিশের মিসফায়ারে ২ জন গুলিবিদ্ধ</li>
      </ul>
      <p>স্টাফ রিপোর্টার ॥ রাজধানীর বাজারগুলোর পাশাপাশি সারাদেশেই কমতে শুরু করেছে পেঁয়াজের দাম। বিভিন্ন জেলা-উপজেলায়ও এই দাম এখন নিম্নমুখী। বিভিন্ন জেলায় স্থানীয় বাজারে নতুন পেঁয়াজ ওঠার খবর পাওয়া গেছে। গত দু’দিনের ব্যবধানে পাইকারি বাজারে দাম কমেছে ৭০-৮০ টাকা। সব মিলিয়ে সারাদেশেই পেঁয়াজের বাজার ক্রমেই নিম্নমুখী হচ্ছে। পেঁয়াজ ব্যবসায়ী ও বাজার সংশ্লিষ্টরা জানান, এই দাম কমার ধারাবাহিকতায় এখন কমতেই থাকবে। আর দ্রুতই বাজার ফিরবে স্বাভাবিক গতিতে।</p>
      <p>সোমবার রাজধানীর শ্যামবাজারে পাইকারি দরে দেশী পেঁয়াজ বিক্রি হচ্ছে মানভেদে ১৫০-১৮০ টাকার মধ্যে। দু’দিন আগেও এর দাম ছিল ২১০-২৩০ টাকা। নতুন দেশী পেঁয়াজ (ঈশ্বরদীর) ১১০-১২০ টাকা। আমদানি করা চীনের পেঁয়াজ বিক্রি হচ্ছে ১০০-১১০ টাকা। কাওরান বাজারের ব্যবসায়ীরাও বলেছেন, বাজারে পেঁয়াজ কেজিতে ৫০-৭০ টাকা পর্যন্ত কমেছে। দাম কমা ও নতুন পেঁয়াজ উঠার তথ্য পাওয়া গেছে দেশের সিলেট, সিরাজগঞ্জ, গাইবান্ধা, নান্দাইল, মাদারীপুর, মাগুরা, বরিশালসহ অন্যান্য জেলায়। তবে পাইকারি বাজারে পেঁয়াজের দাম কমলেও এখনও পুরোপুরি প্রভাব পড়েনি খুচরা বাজারে। দ্রুতই খুচরাবাজারে আরও প্রভাব পড়বে বলে জানা গেছে। পেঁয়াজের বাজার দ্রুত স্বাভাবিক হয়ে আসবে এমনটাই জানিয়েছেন বাণিজ্য সচিবও।</p>
      <p>সোমবার বাণিজ্য মন্ত্রণালয়ের সভাকক্ষে সাংবাদিকদের বাণিজ্য সচিব ড. মোঃ জাফর উদ্দিন বলেছেন, এস আলম গ্রুপের কার্গো বিমানের প্রথম চালান মঙ্গলবার বাংলাদেশে পৌঁছবে বলে আশা করা যায়। সরকারের নানা উদ্যোগের ফলে পেঁয়াজের বাজার অতিদ্রুত স্বাভাবিক হয়ে আসবে। ইতোমধ্যে দেশের বিভিন্ন জেলায় নতুন পেঁয়াজ বাজারে আসতে শুরু করেছে। টিসিবির কার্যক্রম ঢাকাসহ সারাদেশে জোরদার করার পাশাপাশি বাণিজ্য মন্ত্রণালয়, জেলা প্রশাসন তাদের তদারকি অব্যাহত রেখেছে। এ পর্যন্ত আড়াই হাজার অসাধু ব্যবসায়ীদের বিরুদ্ধে আইনানুগ ব্যবস্থা গ্রহণ করা হয়েছে। সরকারের পক্ষ থেকে জনগণকে আশ্বস্ত করতে চাই যে, এই সমস্ত উদ্যোগ গ্রহণের ফলে অতিদ্রুত পেঁয়াজের বাজার স্বাভাবিক হয়ে আসবে। বাংলাদেশের আমদানিকৃত পেঁয়াজের সিংহভাগ ভারত থেকে আসে জানিয়ে জাফর উদ্দিন বলেন, এ বছর বন্যার কারণে ভারতে পেঁয়াজের উৎপাদন ব্যাহত হয়। এজন্য সেপ্টেম্বরের দ্বিতীয় সপ্তাহে পেঁয়াজের মিনিমাম এক্সপোর্ট প্রাইস ভারত থেকে প্রায় তিন গুণ বৃদ্ধি করা হয়। এরপর সেপ্টেম্বরের শেষ সপ্তাহে ভারত পেঁয়াজ রফতানি সম্পূর্ণভাবে বন্ধ ঘোষণা করে। এ প্রেক্ষাপটে বাণিজ্য মন্ত্রণালয় প্রথম থেকেই বিভিন্ন উদ্যোগ গ্রহণ করেছে। সেগুলো হচ্ছে- এলসি মারজিন ও সুদের হার হ্রাস করা হয়। আমদানিকারকদের ভারতের বাইরে বিভিন্ন দেশ থেকে পেঁয়াজ আমদানি করার জন্য উদ্বুদ্ধ করা হয়। আমদানিকৃত মালামাল নির্বিঘেœ খালাসের জন্য বন্দর কর্তৃপক্ষ, কাস্টমস কর্তৃপক্ষ সবাইকে প্রস্তুত রাখা হয়।</p>
      <p>এদিকে, জাতীয় ভোক্তা অধিকার সংরক্ষণ অধিদফতরের সহকারী পরিচালক মোঃ আব্দুল জব্বার ম-ল শ্যামবাজার পেঁয়াজের পাইকারি আড়তে অভিযান পরিচালনা করেন। পেঁয়াজের মূল্য তালিকা না টানানো, মূল্য তালিকায় প্রদর্শিত মূল্য অপেক্ষা অধিক মূল্যে পেঁয়াজ বিক্রয় করার অপরাধে মেসার্স সেতু বাণিজ্যালয়কে ১০ হাজার টাকা, মেসার্স নাইমা বাণিজ্যালয়কে ১৫ হাজার টাকা, মেসার্স আসিফ বাণিজ্যালয়কে ৪০ হাজার টাকা এবং মেসার্স আব্দুল্লাহ বাণিজ্যালয়কে ৫০ হাজার টাকাসহ চার প্রতিষ্ঠানকে সর্বমোট ১ লাখ ১৫ হাজার টাকা অর্থদ- প্রদান করেন।</p>
      <p>তদারকি কাজে স্বরাষ্ট্র মন্ত্রণালয়, শিল্প মন্ত্রণালয়, কৃষি মন্ত্রণালয়, খাদ্য মন্ত্রণালয় এবং সিটি কর্পোরেশনের কর্মকর্তাগণ সার্বিক সহযোগিতা প্রদান করেন।</p>
      <p>চট্টগ্রাম</p>
      <p>স্টাফ রিপোর্টার, চট্টগ্রাম অফিস জানান, পেঁয়াজের পাইকারি বাজারে মূল্য সোমবার আরও কমেছে। দু’দিনের ব্যবধানে কেজিপ্রতি পেঁয়াজ গড়ে ৭০ টাকা কমেছে। খাতুনগঞ্জের হামিদুল্লাহ মার্কেট কাঁচামাল আড়তদার সমিতির সাধারণ সম্পাদক মোঃ ইদ্রিস জানিয়েছেন, আড়তে দাম যেভাবে কমছে, পাইকারি পর্যায়ে তা সে হারে হ্রাস পাচ্ছে না। ফলে দেশের বিভিন্ন স্থানে পুরনো দামে কেনা পেঁয়াজ এখনও উচ্চহারে বিক্রির ঘটনা রয়েছে।</p>
      <p>বাজার সূত্রে জানা গেছে, ভারত পেঁয়াজ রফতানি বন্ধের ঘোষণার আগে বিভিন্নভাবে বাজার নিয়ন্ত্রিত হতো। ভারতীয় পেঁয়াজ আসা বন্ধ হওয়ার পর চট্টগ্রামের খাতুনগঞ্জ থেকে পুরো দেশের পেঁয়াজের বাজার নিয়ন্ত্রিত হচ্ছে। খাতুনগঞ্জের আড়তগুলো থেকে দেশের বিভিন্ন স্থানের ব্যবসায়ীরা পাইকারি মূল্যে প্রতিদিন পেঁয়াজ কিনে নিচ্ছে। অনুরূপভাবে অনেক ব্যবসায়ী চট্টগ্রাম বন্দর এবং টেকনাফ স্থলবন্দর থেকে সরাসরি পেঁয়াজের চালান নিয়ে যাচ্ছে।</p>
      <p>সিলেট</p>
      <p>স্টাফ রিপোর্টার সিলেট অফিস থেকে জানান, সোমবার দুপুরে সিলেট নগরীর রিকাবীবাজারে টিসিবির পেঁয়াজ কিনতে গিয়ে ধাক্কাধাক্কির সময় পুলিশের ‘মিস ফায়ারে’ নারী-পথচারীসহ দুইজন গুলিবিদ্ধ হয়েছেন। আহত পথচারী চন্দ্রকান্ত সিংহকে ওসমানী মেডিক্যাল কলেজ হাসপাতালে ভর্তি করা হয়েছে। তবে তাৎক্ষণিকভাবে আহত নারীর পজানা যায়। পুলিশ জানায়, শৃঙ্খলা বজায় রাখার জন্য পুলিশ পাঁচজন করে ক্রেতাকে অডিটরিয়ামের গেট দিয়ে ভেতরে প্রবেশের সুযোগ দিচ্ছিল। এর মধ্যে পেছন থেকে ধাক্কাধাক্কি শুরু হলে পুলিশ বাধা দেয়। এ সময় লোড করা একটি শটগান থেকে অনবধানতাবশত গুলি বের হয়ে যায়। এতে দুইজন গুলিবিদ্ধ হয়।</p>
      <p>এছাড়াও সোমবার সকাল থেকে টিসিটির ট্রাকে সিলেট নগরীর কাজী নজরুল ইসলাম অডিটরিয়ামের সামনে, ক্বীন ব্রিজের মোড়ে, মার্কাজ পয়েন্ট বঙ্গবীর রোডে বিক্রি হয় পেঁয়াজ। এখানে শত শত মানুষের মধ্যে সিটি কর্পোরেশনের মেয়র আরিফুল হক চৌধুরীও লাইনে দাঁড়িয়ে পেঁয়াজ কেনেন। টিসিবির পেঁয়াজ কিনতে আসা এক ক্রেতা বলেন, বাজারে এক কেজি পেঁয়াজের দাম ১৫০-২০০ টাকা। এখানে এক কেজি পেঁয়াজের দাম ৪৫ টাকা। এ কারণে পেঁয়াজ কিনতে এখানে এসেছি। বেলা ১২টার দিকে পেঁয়াজ কিনতে নগরীর ক্বীন ব্রিজের মোড়ে টিসিবির গাড়ির লাইনে দাঁড়ান সিলেট সিটি কর্পোরেশনের মেয়র আরিফুল হক চৌধুরী। প্রায় দুই ঘণ্টা সময় তিনি পেঁয়াজ কেনার জন্য লাইনে অপেক্ষা করে পৌনে ২টার দিকে পেঁয়াজ কেনেন।</p>
      <p>মাগুরায় কেজিতে ৭০ টাকা কমেছে</p>
      <p>নিজস্ব সংবাদদাতা মাগুরা থেকে জানান, মাগুরায় পেঁয়াজের মূল্য কমতে শুরু করেছে। সোমবার মাগুরা বাজারে প্রতিকেজি দেশী পেঁয়াজ ১৬০/১৭০ টাকা দরে বিক্রি হচ্ছে। যা রবিবার থেকে প্রতিকেজিতে ৭০ টাকা করে কমেছে। পাইকারি প্রতিকেজি বিক্রি হচ্ছে ১৫০ টাকা দরে। বাজার ঘুরে জানা গেছে, মাগুরা বাজারে প্রতিকেজি দেশী পেঁয়াজ খুচরা ১৬০ থেকে ১৭০ টাকা দরে বিক্রি হচ্ছে। প্রতিকেজিতে ৭০ টাকা করে কমেছে।</p>
      <p>মাদারীপুরে অভিযান, কেজিতে কমল ৫০ টাকা</p>
      <p>নিজস্ব সংবাদদাতা মাদারীপুর থেকে জানান, মাদারীপুরে পেঁয়াজ বাজারে ভ্রাম্যমাণ আদালত অভিযান চালিয়ে পাঁচ ব্যবসায়ীকে জরিমানা করায় তাৎক্ষণিক প্রতিকেজি পেঁয়াজে কমেছে ৫০ টাকা। ফলে ক্রেতারা হুমড়ি খেয়ে পড়ে পেঁয়াজ বাজারের দোকানগুলোয়। বর্তমানে প্রতিকেজি পেঁয়াজ ২৫০ টাকা থেকে নেমে ১৭০ থেকে ১৮০ টাকা বিক্রি শুরু হয়ে যায়। সোমবার সকাল সাড়ে ৮টার দিকে রাজৈর উপজেলার টেকেরহাট বন্দরের পাইকারি বাজারে। মুহূর্তের মধ্যে এ সংবাদ ছড়িয়ে পড়ায় ঘণ্টাখানেকের ব্যবধানে খুচরা বাজারে প্রতিকেজি পেঁয়াজ ১৮০ টাকায় নেমে আসে।</p>
      <p>সিরাজগঞ্জে উঠেছে নতুন পেঁয়াজ, দামও কিছুটা কমেছে</p>
      <p>স্টাফ রিপোর্টার সিরাজগঞ্জ থেকে জানান, পেঁয়াজের বাজার কিছুটা কমেছে। বাজারে দেশীয় নতুন পেঁয়াজ আসছে। সিরাজগঞ্জের পাইকারি বাজারে পেঁয়াজ ১৬০ টাকা থেকে ১৮০ টাকায় বিক্রি হয়েছে। খুচরা বাজারে ২শ’ টাকায় বিক্রি হচ্ছে। এদিকে, সিরাজগঞ্জের চাষীরা বাজারে দামে ঝাঁজালো হয়ে ওঠা পেঁয়াজেই আশার আলো দেখছেন। বর্তমান বাজার মূল্য বেশি হওয়ায় প্রতিবছর লোকসানের শিকার কৃষকদের স্বপ্ন এবার তারা অধিক মুনাফা পাবেন। ফলে বীজের অত্যাধিক মূল্যও পেঁয়াজ চাষ থেকে বিরত রাখতে পারেনি কৃষকদের।</p>
      <p>গাইবান্ধায় বাজারে আসছে নতুন পেঁয়াজ</p>
      <p>নিজস্ব সংবাদদাতা গাইবান্ধা থেকে জানান, গাইবান্ধা জেলার চরাঞ্চলের বেলে মাটিতে এবার প্রচুর পরিমাণে আগাম জাতের ছিটা পেঁয়াজের চাষ করা হয়েছে। আবহাওয়া অনুকূলে থাকায় জমিতে বীজ ছিটিয়ে চাষ করা ছিটা পেঁয়াজ নামে আখ্যায়িত এর ফলনও হয়েছে অনেক বেশি। এদিকে, পেঁয়াজের দাম বেশি থাকায় কৃষকরা আগাম জমি থেকে পেঁয়াজ তুলে তা বাজারজাত করায় হাট-বাজারগুলোতে পাতাসহ নতুন পেঁয়াজের আমদানি এখন অনেক বেশি। ফলে পেঁয়াজের দামও কমতে শুরু করেছে।</p>
      <p>নান্দাইলে পেঁয়াজের আড়তে আকস্মিক ইউএনও</p>
      <p>সংবাদদাতা নান্দাইল ময়মনসিংহ থেকে জানান, পেঁয়াজের বাজার নিয়ন্ত্রণের জন্য মাঠে নেমেছে নান্দাইলের উপজেলা নির্বাহী অফিসার (ইউএনও) আব্দুর রহিম সুজন। সোমবার তিনি উপজেলার নান্দাইল চৌরাস্তা পেঁয়াজের আড়তে আকস্মিক পরিদর্শন করেছেন। ইউএনও’র আকস্মিক এই পরিদর্শনে খবরে মুহূর্তেই পেঁয়াজের দাম ৪৫ টাকা কমে এলেও কিছু সময় পর তা আবার বেড়ে যায়। অপরদিকে নান্দাইল পৌর বাজারে ওসির অভিযানের পর ব্যবসায়ীরা পেঁয়াজ বিক্রি কমিয়ে দিয়েছেন।</p>
      <p>চৌগাছায় চার ব্যবসায়ীর জরিমানা</p>
      <p>স্টাফ রিপোর্টার যশোর অফিস থেকে জানান, যশোরের চৌগাছায় বেশি দামে পেঁয়াজ বিক্রি করা ও মূল্য তালিকা না ঝোলানোর অপরাধে চার ব্যবসায়ীর নিকট থেকে ৩ হাজার টাকা জরিমানা আদায় করেছে ভ্রাম্যমাণ আদালাত। সোমবার বিকেল সাড়ে চারটা থেকে সাড়ে পাঁচটার মধ্যে শহরের পাইকারি ও খুচরা কাঁচাবাজারে ভ্রাম্যমাণ আদালত পরিচালনা করে এই জরিমানা আদায় করেন সহকারী কমিশনার (ভূমি) নারায়ণ চন্দ্র পাল।</p>
    </article>
  </body>
</html>