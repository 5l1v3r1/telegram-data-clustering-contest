<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vanityfair.it/benessere/salute-e-prevenzione/2019/11/19/importanza-del-silenzio-meditazione"/>
    <meta property="og:site_name" content="VANITY FAIR"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Il nobile silenzio è d’oro "/>
    <meta property="og:description" content="L’esercizio del silenzio è un toccasana per la mente e il corpo. Siamo andati a scoprirne i benefici nel centro buddista di Pomaia "/>
  </head>
  <body>
    <article>
      <h1>Il nobile silenzio è d’oro </h1>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://www.vanityfair.it/author/dmarcella" target="_blank">Domenico Marcella</a></address>
      <slideshow>
        <figure>
          <img src="https://images.vanityfair.it/wp-content/uploads/2019/11/11132721/LAND18-950x684.jpg"/>
        </figure>
        <figure>
          <img src="https://images.vanityfair.it/gallery/116468/Big/febafab8-11d9-4ba0-8f5b-d58c55e9578d.jpg"/>
          <figcaption><b>Per ridare importanza alla parola</b><br/>La pratica del silenzio è una preziosa occasione per riconoscere l’importanza della parola, proprio perché essa non viene esercitata. La pratica del “Nobile silenzio” allontana ogni forma di parola non retta e la chiacchiera inutile, ’ché spesso occupano buona parte del nostro tempo.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/d62581c2-ba08-444a-9f0e-5ab42139432d.jpg"/>
          <figcaption><b>Per connettersi a se stessi</b><br/>È nel silenzio che impariamo a connetterci a noi stessi, alle emozioni,  e a quelle qualità come la consapevolezza, la gentilezza, la compassione, la gioia e la saggezza. Scopriremo così di avere grandi risorse interiori, che ci permetteranno di ottenere una buona dose di sicurezza. Affrontare il silenzio può risultare molto complesso, è vero, ma nello stesso tempo molto semplice e intenso.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/e80f0a4f-aba1-4ee2-b482-d3f8f5647aab.jpg"/>
          <figcaption><b>Per combattere lo stress</b><br/>Avete mai sentito parlare di cortisolo? È l’ormone simbolo dello stress, e nei momenti di maggior tensione determina l’aumento di glicemia e grassi nel sangue. Una terapeutica seduta di silenzio favorisce proprio  la riduzione dei livelli di cortisolo. Il silenzio, dunque, ci permette, di dominare l’ansia e lo stress che si annidano e si accumulano pericolosamente dentro di noi.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/cd737611-a4db-4adb-9883-9ebc6050e674.jpg"/>
          <figcaption><b>Basta lamenti!</b><br/>È bene anche comprendere che, anche se tacciamo, la nostra mente è sempre indaffarata a produrre chiacchiera mentale e lamentela. È necessario, perciò, attivare un “Nobile silenzio interiore” attraverso la pratica meditativa – seduta o camminata – e smettere definitivamente con le lamentele, ‘ché non giovano mai a niente.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/82804941-d8f2-4cc6-beb1-e1f10bccf330.jpg"/>
          <figcaption><b>Il silenzio è come la cioccolata</b><br/>Sì, così come come una buonissima tavoletta di cioccolata, anche l’esercizio del silenzio incrementa il rilascio di endorfine, infondendo – a zero calorie, sopratutto – un senso di benessere e di felicità.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/f677a04c-6e08-443c-9511-ebdeb4d6f75c.jpg"/>
          <figcaption><b>Il silenzio è una alleato della mente</b><br/>Il silenzio fa bene alla mente, permettendo alle nuove cellule generate di differenziarsi in neuroni e a integrarsi nel sistema. In questo senso, la quiete può letteralmente aumentare le potenzialità della mente, migliorando l’attenzione, la memoria, la concentrazione e l’apprendimento.<cite>Getty Images</cite></figcaption>
        </figure>
        <figure>
          <img src="https://images.vanityfair.it/gallery/116468/Big/a577ba5b-f13f-4952-bcb3-60eed310c83c.jpg"/>
          <figcaption><b>Per migliorare attraverso le azioni salutari</b><br/>È proprio nel silenzio che può insorgere il bisogno di pensieri e azioni salutari. Se scegliamo di adottare e mantenere (il bello è proprio questo) un atteggiamento virtuoso, ridimensioneremo l’astio, la collera, la rabbia e tutti quei pensieri negativi che – giorno dopo giorno – contribuiscono a scavarci dentro e a devastarci l’esistenza.<cite>Getty Images</cite></figcaption>
        </figure>
        <figcaption>Il nobile silenzio è d’oro </figcaption>
      </slideshow>
      <p>
        <b>L’esercizio del silenzio è un toccasana per la mente e il corpo. Siamo andati a scoprirne i benefici nel centro buddista di Pomaia </b>
      </p>
      <p>Desiderate evadere dal caos per ricercare un posto tranquillo che possa ritemprarvi da tutto quel che vi procura tensione? Bene, questo è il pezzo che fa per voi. <b>Niente è più eloquente e ritmato del “nobile silenzio”</b>. Praticarlo, infatti, è un <b>atto d’amore verso se stessi</b>. Fuggire dalla rigida routine quotidiana –  e dal flusso molesto di schiamazzi, parole, notifiche e strombazzamenti – per concedersi un momento di quiete, permette di affrontare il mondo senza ancorarsi alla convinzione che il tran-tran della vita sia un’efferata battaglia.</p>
      <p>L’<b>Istituto Lama Tzong Khapa</b> – un centro di Buddhismo tibetano, ubicato in Toscana, a <b>Pomaia</b>, una frazione di Santa Luce, in provincia di Pisa – promuove proprio il potere del “nobile silenzio”. Dice <b>Michele Cernuto</b>, direttore dell’istituto: «Il nostro è un luogo ideale per chi desidera trascorrere un periodo di tranquillità per favorire la ricerca interiore». In questa oasi è possibile godersi la quiete della natura, passeggiando nel verde del bosco, anche al mattino presto, per allinearsi al mondo in maniera armonica. «Dalla sua fondazione, avvenuta nel 1977, a oggi» – continua Cernuto. «L’istituto è diventato uno dei centri di riferimento più importanti d’Europa. Numerosissime, nel corso degli anni, le persone di tutte le età e da tutto il mondo passate da qui per valorizzare la propria natura interiore, imparando sopratutto – proprio attraverso le immersioni silenziose  – a usare meglio la parola»</p>
      <figure>
        <img src="https://images.vanityfair.it/wp-content/uploads/2019/11/11131940/MG_7780-950x684.jpg"/>
        <figcaption>L’Istituto Lama Tzong Khapa, il centro di Buddhismo tibetano ubicato in Toscana, a Pomaia</figcaption>
      </figure>
      <p>Siete curiosi di scoprire anche voi i benefici che il “nobile silenzio” riserva? Spegnete lo smartphone – causa principale di rumore, distrazione, ansia e stress – e sfogliate la gallery.</p>
      <p> </p>
      <related>
        <h4>LEGGI ANCHE</h4>
        <a href="https://www.vanityfair.it/benessere/salute-e-prevenzione/2019/08/09/solitudine-fa-stare-bene"/>
        <a href="https://www.vanityfair.it/benessere/salute-e-prevenzione/2019/09/12/5-buone-ragioni-per-praticare-il-silenzio"/>
      </related>
    </article>
  </body>
</html>