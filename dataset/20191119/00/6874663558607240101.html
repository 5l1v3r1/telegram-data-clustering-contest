<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774096,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="סמוטריץ': הקורקינטים החשמליים? הסוסים ברחו מהאורווה, וטוב שכך"/>
    <meta property="og:description" content="שר התחבורה אמר בכנסת כי הכלים החשמליים הם פתרון לגודש התנועה ולזיהום האוויר, וקרא להורים לקחת אחריות: &quot;עדיף להתעמת ולריב עם ילדים שעוד לא הגיעו לגיל הרכיבה או נוסעים בחוסר זהירות, מאשר ללוות אותם אחר כך, אני לא רוצה להגיד לאן&quot;"/>
  </head>
  <body>
    <article>
      <h1>סמוטריץ': הקורקינטים החשמליים? הסוסים ברחו מהאורווה, וטוב שכך</h1>
      <h2>שר התחבורה אמר בכנסת כי הכלים החשמליים הם פתרון לגודש התנועה ולזיהום האוויר, וקרא להורים לקחת אחריות: "עדיף להתעמת ולריב עם ילדים שעוד לא הגיעו לגיל הרכיבה או נוסעים בחוסר זהירות, מאשר ללוות אותם אחר כך, אני לא רוצה להגיד לאן"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">אודי עציון ותומר הדר</a></address>
      <p>ההוראה של עיריית תל אביב לחברות השכרת הקורקינטים - לצייד את כלי הרכב בלוחיות רישוי - תשמש ניסוי לקראת חיוב כל הקורקינטים בארץ לעבור רישום; כך אמר היום (ג') בכנסת שר התחבורה בצלאל סמוטריץ'. עוד גילה, כי חברת נתיבי ישראל בוחנת לבקשתו אפשרות להצרת נתיבי הנסיעה בערים, כדי לפנות מקום לשבילי אופניים שיתרמו לבטיחות הרכיבה בכלים החשמליים.</p>
      <p> </p>
      <figure>
        <img src="https://images1.calcalist.co.il/PicServer3/2019/05/26/908671/CAL143271_l.jpg"/>
        <figcaption>קורקינט חשמלי <br/>צילום: יובל חן</figcaption>
      </figure>
      <p>בתגובה לשאילתא שהגישה חברת הכנסת אורלי פרומן (כחול לבן) בנושא העלייה במספר הנפגעים בתאונות עם הכלים החשמליים, בעיקר הולכי רגל, אמר סמוטריץ' כי "עיריית תל אביב קיבלה מאיתנו אישור למהלך של חיוב הכלים המושכרים בלוחיות רישוי, במטרה ליצור התרעה בקרב הרוכבים. אנחנו רוצים לראות אם זה עובד, אם אופי הרכיבה ישתנה ואם האכיפה נגד רוכבים שיסכנו אחרים תהיה קלה יותר ככה. הצוות המקצועי אצלי במשרד בעד רישום".</p>
      <p>שר התחבורה אמר עוד במליאה כי "אי אפשר להחזיר את הגלגל אחורה מבחינת הקורקינטים החשמליים, הסוסים ברחו מהאורווה, וטוב שכך. מדובר באמצעי תחבורה חשוב לאזורים צפופים, והשימוש בו ילך ויגדל. טוב יותר לנסוע בקורקינט מבחינת זיהום האוויר וגודש התנועה. יש כעת שיח בין-משרדי והתבלטות בין הרצון להחמיר עם הרוכבים ולהסדיר את התחום, לבין השאיפה להקטין את הרגולציה ואת ההתערבות בחיי האזרחים, שיש לה גם מחיר כלכלי. על השולחן נמצאות סוגיות כמו רישום הכלים וחובת ביטוח. יש דיון עם המשטרה על סמכויות הפקחים העירוניים, שקיבלו סמכויות מוגבלות לאכיפה נגד הרוכבים רק על מדרכות, האם להוסיף להם הכשרות, תחת איזה פיקוח ואיזה דין משמעתי להפעיל עליהם".</p>
      <figure>
        <img src="https://images1.calcalist.co.il/PicServer3/2019/06/23/915221/4L.jpg"/>
        <figcaption>בצלאל סמוטריץ' <br/>צילום: יואב דודקביץ</figcaption>
      </figure>
      <p>סמוטריץ' גילה כי במטרה להגביר את בטיחות הרוכבים הוא הורה לחברת נתיבי ישראל לבחון מהלך להצרת נתיבי הנסיעה בערים, כדי לפנות מקום לשבילי אופניים על חשבון חלק מהכביש. "באירופה תקן הנתיבים העירוניים צר יותר, ויש בישראל לא מעט שדרות עירוניות עם 2-3 נתיבים שאפשר להצר ולמצוא מקום לרוכבים. כבישים חדשים ייסללו מראש עם שבילי אופניים לצידם".</p>
      <p>עם זאת הוסיף סמוטריץ': "בסוף, אי אפשר לגלגל את האחריות רק על המדינה. כמה שלא נחוקק, וניתן תקנים למשטרה ונסמיך פקחים, יש אחריות גם להורים. רוב הנפגעים הם צעירים וילדים. ואני קורא להורים: אם הילד עוד לא בן 16, אל תקנו לו אופניים חשמליים. ואם הוא רוכב בלי קסדה, או משתולל, תקחו לו אותם. מי שלא מתעמת עם הילד, מלווה אותו אחר כך אני לא רוצה לומר לאן".</p>
    </article>
  </body>
</html>