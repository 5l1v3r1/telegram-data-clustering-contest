<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/to-ellhniko-podosfairo-tis-meres-toy-polytexneioy"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Το ελληνικό ποδόσφαιρο τις μέρες του Πολυτεχνείου"/>
    <meta property="og:description" content="Η αναβολή της 9ης αγωνιστικής της Α΄ Εθνικής λόγω της εξέγερσης κατά της χούντας"/>
  </head>
  <body>
    <article>
      <h1>Το ελληνικό ποδόσφαιρο τις μέρες του Πολυτεχνείου</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Αντώνης Φουντής</a></address>
      <h4>Η αναβολή της 9ης αγωνιστικής της Α΄ Εθνικής λόγω της εξέγερσης κατά της χούντας</h4>
      <p>To τανκ μπήκε στο Πολυτεχνείο ξημερώματα Σαββάτου, με το ημερολόγιο να γράφει 17 Νοεμβρίου 1973. Η χούντα έσκιαζε και τρομοκρατούσε τα πάντα. Εποχή μαύρη, ζοφερή, στυγνής δικτατορίας, με τον ελληνικό λαό να υποφέρει ήδη εξίμισι χρόνια κάτω από την μπότα των συνταγματαρχών…</p>
      <p>Τις μέρες του ξεσηκωμού φοιτητών και εργαζομένων, τις ώρες που ο ελληνικός λαός ήταν κρεμασμένος στα ραδιόφωνα και άκουγε τον παράνομο ραδιοφωνικό σταθμό των φοιτητών που καλούσε τον κόσμο στους δρόμους και φώναζε «Εδώ Πολυτεχνείο», τις μέρες εκείνες που οι διαδηλώσεις κατά της χούντας του Παπαδόπουλου και του Μαρκεζίνη κορυφώνονταν, οι ποδοσφαιρικές ομάδες συνέχιζαν την προετοιμασία τους για τους αγώνες των πρωταθλημάτων τους. Αλλωστε η χούντα πρόσφερε αφειδώς ποδοσφαιρικό θέαμα στον λαό προκειμένου να τον αποπροσανατολίσει από τα έργα και τις ημέρες των συνταγματαρχών. Πού βρισκόταν τότε το ελληνικό ποδόσφαιρο και τι συνέβη εκείνες τις αποφράδες μέρες;</p>
      <p>Την εβδομάδα της εξέγερσης του Πολυτεχνείου οι 18 ομάδες της Α΄ Εθνικής ετοιμάζονταν για τους αγώνες της 9ης αγωνιστικής ενώ και οι υπόλοιπες κατηγορίες ακολουθούσαν κανονικά το πρόγραμμά τους. Μια Κυριακή πριν, στις 11 Νοεμβρίου, είχαν γίνει οι αγώνες της 8ης αγωνιστικής. Ο Ολυμπιακός του Νίκου Γουλανδρή, πρωταθλητής των δύο τελευταίων ετών, έμεινε στο 1-1 στο πειραϊκό ντέρμπι με τον Εθνικό (που φώναζε για τη διαιτησία), η ΑΕΚ επίσης φώναζε ότι την πολεμάει η διαιτησία παρά το γεγονός ότι νίκησε 4-1 τον Πανιώνιο, ο Παναθηναϊκός προσπαθούσε να ξαναγίνει πρωταγωνιστής, ενώ ήταν πολύ ισχυρές οι τρεις ομάδες της Θεσσαλονίκης (ΠΑΟΚ, Αρης, Ηρακλής), η οποία εκπροσωπούνταν εκείνη τη σεζόν με τέσσερις ομάδες καθώς στη μεγάλη κατηγορία ήταν και ο Απόλλων Καλαμαριάς. Τα αποτελέσματα της 8ης αγωνιστικής ήταν: Εθνικός – Ολυμπιακός 1-1, Ηρακλής – Αρης 0-1, Παναθηναϊκός – Απόλλων 5-0, Καλαμαριά – ΠΑΟΚ 1-2, Καβάλα – Αιγάλεω 1-2, Ολυμπιακός Βόλου – ΑΠΟΕΛ 1-2, Λάρισα – Πανσερραϊκός 1-1, ΑΕΚ – Πανιώνιος 4-1 και Παναχαϊκή – Φωστήρας 2-0. Στη βαθμολογία ύστερα από οκτώ αγώνες: Ολυμπιακός, Παναθηναϊκός, Αρης 13 βαθμοί, ΑΕΚ, ΠΑΟΚ 12, Παναχαϊκή 11, Λάρισα 8, Ηρακλής, Εθνικός, Απόλλων, Πανσερραϊκός, Αιγάλεω 6, Καβάλα, Φωστήρας 5, Απόλλων Καλαμαριάς, Ολυμπιακός Βόλου 4, ΑΠΟΕΛ 3.</p>
      <p>Την Κυριακή 18 Νοεμβρίου το ματς που κυριαρχούσε στην 9η αγωνιστική ήταν το ντέρμπι των «δικεφάλων» ΠΑΟΚ – ΑΕΚ. Ο Ολυμπιακός υποδεχόταν τον Απόλλωνα Καλαμαριάς και ο Παναθηναϊκός τη Λάρισα. Ομως οι εξελίξεις ήταν ραγδαίες, συγκλονιστικές και τραγικές. Ξημερώματα Σαββάτου το τανκς γκρέμισε την πύλη του Πολυτεχνείου. Τις δραματικές εκείνες ώρες σε όλη την Αθήνα ακούγονταν κροταλίσματα πυροβόλων. Γρήγορα η χούντα κηρύσσει στρατιωτικό νόμο σε όλη τη χώρα για να προλάβει άλλες εξεγέρσεις. Η 9η αγωνιστική αναβάλλεται, μαζί και ο φιλικός αγώνας της ερχόμενης Τετάρτης (21/11) Ελλάδα – Ελβετία. Ξεκίνησαν διαβουλεύσεις με την ΕΠΟ του Γιώργου Δέδε ώστε να ξεκινήσει το πρωτάθλημα την επόμενη Κυριακή 25 Νοεμβρίου. Ομως οι δικτάτορες έτρεμαν μια τέτοια ιδέα που θα μπορούσε να τους δημιουργήσει ακόμη μεγαλύτερα προβλήματα. Αλλωστε ίσχυε ακόμη ο στρατιωτικός νόμος με απαγόρευση συγκέντρωσης άνω των τριών ατόμων σε δημόσιο χώρο και τις σχετικές ανακοινώσεις από το ραδιόφωνο και την ΥΕΝΕΔ. Συγκεντρώσεις που οι ομάδες κατάφεραν να ξεπεράσουν και να προπονούνται κανονικά κεκλεισμένων των θυρών.</p>
      <h3>Νέο πραξικόπημα</h3>
      <p>Σύμφωνα με τα δημοσιεύματα, την Τρίτη 20 Νοεμβρίου ο υφυπουργός παρά τω πρωθυπουργώ Σπύρος Ζουρνατζής ανακοίνωσε ότι «οι ελληνικές ομάδες θα εκπληρώσουν κανονικά τις ευρωπαϊκές τους υποχρεώσεις. Για τις εσωτερικές διοργανώσεις θα υπάρξει ανακοίνωση εντός των ημερών». Τελικά την Πέμπτη αναβλήθηκε εκ νέου η αγωνιστική όλων των πρωταθλημάτων και την Κυριακή 25 του μήνα ένα νέο πραξικόπημα ανέτρεψε τους… πραξικοπηματίες! Ο στρατιωτικός Δημήτρης Ιωαννίδης ανέτρεψε τον δικτάτορα Γιώργο Παπαδόπουλο και ανέλαβε αφανώς τη διακυβέρνηση της χώρας, εξού και το παρατσούκλι «αόρατος δικτάτορας». Μια ακόμη πιο σκληρή εποχή ξεκινούσε τότε για την Ελλάδα.</p>
      <p>Ο νέος δικτάτορας έχοντας τον απόλυτο έλεγχο άναψε πράσινο φως για να ξαναρχίσει το πρωτάθλημα, έτσι ώστε ο κόσμος να στραφεί στην μπάλα και όχι στις διώξεις και στα βασανιστήρια.</p>
      <p>Η 9η αγωνιστική διεξάχθηκε τελικά την Κυριακή 2 Δεκεμβρίου 1973 υπό πολικό ψύχος που είχε προκύψει στη χώρα, με τη βόρεια Ελλάδα πνιγμένη στο χιόνι. Τα αποτελέσματά της ήταν: Ολυμπιακός – Απόλλων Καλαμαριάς 5-1 (με τέσσερα γκολ του Υβ Τριαντάφυλλου!), Παναθηναϊκός – Λάρισα 2-1 (το νικητήριο γκολ ο Μίμης Δομάζος, ενώ οι φιλοξενούμενοι διαμαρτύρονταν για την ισοφάριση του «τριφυλλιού»), ΠΑΟΚ – ΑΕΚ 3-0, Αρης – Εθνικός 2-1, Απόλλων Αθηνών – Ηρακλής 0-0, Πανσερραϊκός – Παναχαϊκή 0-0, Φωστήρας – Καβάλα 0-0, Πανιώνιος – ΑΠΟΕΛ 1-1, Αιγάλεω – Ολυμπιακός Βόλου 0-1…</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>