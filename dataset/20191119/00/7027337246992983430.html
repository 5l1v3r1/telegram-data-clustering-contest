<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699129/%D9%81%D8%B1%D9%85%D8%A7%D9%86%D8%AF%D8%A7%D8%B1-%D8%AC%D9%85-%D8%A8%D8%A7%D8%B2%D8%AF%D8%A7%D8%B4%D8%AA-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D8%A7%D8%BA%D8%AA%D8%B4%D8%A7%D8%B4%DA%AF%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="فرماندار جم: بازداشت تعدادی از اغتشاشگران"/>
    <meta property="og:description" content="فرماندار جم عنوان کرد: پس از دو روز مسیرهای ارتباطی جم بازگشایی و مشکل امنیتی به طور کامل رفع شده است، همچنین تعدادی از اغتشاشگران بازداشت شده اند که پس از بازجویی برابر قانون به اتهامات آنها رسیدگی خواهد شد."/>
  </head>
  <body>
    <article>
      <h1>فرماندار جم: بازداشت تعدادی از اغتشاشگران</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>فرماندار جم عنوان کرد: پس از دو روز مسیرهای ارتباطی جم بازگشایی و مشکل امنیتی به طور کامل رفع شده است، همچنین تعدادی از اغتشاشگران بازداشت شده اند که پس از بازجویی برابر قانون به اتهامات آنها رسیدگی خواهد شد.</p>
      <p>محمد حسینی در گفت وگو با ایسنا در خصوص بسته شدن راه‌ها و قطع آب در جم گفت: به مدت دو روز مسیر اصلی ارتباط و مسیر تردد تانکرهای آب به شهرک های مسکونی جم به دلیل اعتراضات و اغتشاشات بسته بود.</p>
      <p>وی ادامه داد: در این مدت امکان رفت و آمد از مسیر جم سیراف میسر نبود که الحمدلله بامداد امروز مشکل رفع شده و مسیر با دخالت نیروهای امنیتی و انتظامی و با کمترین مشکل مجددا بازگشایی شد.</p>
      <p>این مسئول اظهار کرد: در حال حاضر تمام مسیرها باز است و مشکل امنیتی نیز به طور کامل رفع شده است. تعدادی از اغتشاشگران بازداشت شده اند که مورد بازجویی قرار گرفته و برابر قانون به اتهامات آنها رسیدگی خواهد شد.</p>
      <p>فرماندار جم بیان کرد: الحمدلله مورد خاصی نداریم و هم اکنون فضا به گونه مناسب و تقریبا مسالمت آمیزی مدیریت شده و شهرستان در آرامش و امنیت کامل است.</p>
      <p>حسینی خاطرنشان کرد: خوشبختانه در استان بوشهر نسبت به استان های دیگر کمترین درگیری و خسارت ها را شاهد بوده ایم، با اینکه در طی دو روز گذشته به دلیل بسته بودن مسیر شرایط خوبی نداشتیم توانستیم اوضاع شهرستان را مدیریت نماییم.</p>
      <p>وی تاکید کرد: پس از باز شدن مسیر اصلی، صبح امروز تجمع تعداد کمی از افراد به شکل پراکنده را در جم شاهد بودیم اما اتفاق دیگری رخ نداده است.</p>
      <p>فرماندار شهرستان جم بیان کرد: این اعتراضات به ضرر مردم است و بستن مسیر در جم نیز موجب شد که مردم شهرک در مضیقه باشند و مشکل آب پیدا کنند. خوشبختانه هم اکنون تانکرهای آب تامین کننده آب شهرک تردد داشته و وضعیت متعادل است.</p>
    </article>
  </body>
</html>