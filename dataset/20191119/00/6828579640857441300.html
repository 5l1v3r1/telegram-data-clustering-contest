<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telepolis.pl/wiadomosci/wydarzenia/t-mobile-chwali-sie-pierwsza-w-polsce-piekna-stacja-bazowa"/>
    <meta property="og:site_name" content="Telepolis"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="T-Mobile chwali się &quot;pierwszą w Polsce piękną stacją bazową&quot;"/>
    <meta property="og:description" content="Stacje bazowe telefonii komórkowej nie wyglądają zbyt urodziwie i w powszechnej opinii szpecą krajobraz. Sieć T-Mobile postanowiła zapoczątkować nowy trend i przedstawiła konstrukcję, którą określa jako „pierwszą w Polsce piękną stację bazową”."/>
  </head>
  <body>
    <article>
      <h1>T-Mobile chwali się "pierwszą w Polsce piękną stacją bazową"</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Mieszko</a></address>
      <p>
        <b>Stacje bazowe telefonii komórkowej nie wyglądają zbyt urodziwie i w powszechnej opinii szpecą krajobraz. Sieć T-Mobile postanowiła zapoczątkować nowy trend i przedstawiła konstrukcję, którą określa jako „pierwszą w Polsce piękną stację bazową”.</b>
      </p>
      <p><i>„Zobaczyć stację bazową i powiedzieć WOW”</i> - tak zdaniem T-Mobile powinien zareagować przechodzień, widząc nową konstrukcję, która <b>stanęła przed siedzibą operatora w Warszawie</b>. Oczywiście raczej nikt tak nie zareaguje, bo stacja wygląda jak duża, elektroniczna reklama sieci, ale przyznać trzeba, że w porównaniu do metalowych szkieletów sterczących z dachów budynków takie podejście do tematu zasługuje na życzliwe skinienie głową. </p>
      <p>Konstrukcja ma ponad <b>6 metrów wysokości i magentowe malowanie</b> nawiązujące do kolorów operatora. Wewnątrz znalazła się <b>antena LTE2600, która uzupełni pojemność sieci przed budynkiem firmy</b>. Górne ekrany informują o aktualnej <b>godzinie, temperaturze, wilgotności i jakości powietrza</b>, bo jak się okazuje, stacja bazowa wyposażona jest również w czujnik jakości powietrza. </p>
      <p>Operator zapowiada, że na niższych ekranach znajdą się ciekawe i ważne informacje, z których będą mogli skorzystać pracownicy i goście firmy. Wreszcie na samym dole umieszczona została <b>ławeczka</b>, na której można przysiąść na chwilę, odpocząć i co zostanie wprowadzone już niedługo - również <b>naładować telefon</b>.</p>
      <related>
        <h4>Zobacz:</h4>
        <a href="https://www.telepolis.pl/wiadomosci/wydarzenia/fajne-granty-t-mobile-nowa-edycja-start"/>
        <a href="https://www.telepolis.pl/wiadomosci/taryfy-promocje-uslugi/t-mobile-swieta-ceny-telefonow-obnizka"/>
      </related>
      <p>Jak przekonuje T-Mobile, ta stacja to znakomity przykład na to, jak można <b>w sposób odpowiedzialny i nieoczywisty uzupełniać zasięg </b>tam, gdzie jest to potrzebne, jednocześnie dostosowując się do wyglądu okolicy. Takie stacje można konfigurować w zależności od potrzeb, zmieniając ich wysokość, liczbę elementów czy wyposażenie. Nie jest to rodzaj konstrukcji, która może zastąpić wszystkie stacje w przestrzeni miejskiej, ale stanowi ich ciekawe uzupełnienie.</p>
      <p>Ankieta<br/><br/><b><a href="https://www.telepolis.pl/ankiety/co-sadzisz-o-magentowej-stacji-bazowej-t-mobile">Co sądzisz o magentowej stacji bazowej T-Mobile?<br/></a></b>WOW! WOW! WOW! Tylko tyle mogę powiedzieć… <br/>Jeżeli to jest piękne, to ja jestem rosyjską primabaleriną <br/>Ciekawy pomysł, ale te kolory są zbyt agresywne <br/>Aha, a więc to jest sposób na ukrycie anten 5G, które usmażą nam mózgi! <br/>Myślę, myślę i nie wiem, co mam o tym sądzić... <br/>GŁOSUJ<br/><a href="https://www.telepolis.pl/ankiety/co-sadzisz-o-magentowej-stacji-bazowej-t-mobile?result=true">Zobacz wyniki </a><a href="https://www.telepolis.pl/ankiety"> Archiwum</a></p>
      <figure>
        <img src="https://www.telepolis.pl/images/2019/11/magentowa-stacja-bazowa-t-mobile-750-2.jpg"/>
      </figure>
      <p>Źródło tekstu: T-Mobile</p>
      <related>
        <h4>Czytaj więcej na ten temat</h4>
        <a href="https://www.telepolis.pl/wiadomosci/taryfy-promocje-uslugi/t-mobile-uruchamia-bts-a-na-szlaku-do-morskiego-oka"/>
        <a href="https://www.telepolis.pl/wiadomosci/wydarzenia/play-zbudowal-nowa-wieze-przekaznikowa-w-cieszynie-burmistrz-miasta-protestuje-a-operator-odpowiada"/>
        <a href="https://www.telepolis.pl/wiadomosci/wydarzenia/play-zabytkowa-rotunda-w-cieszynie-wieza-play-w-tle"/>
        <a href="https://www.telepolis.pl/wiadomosci/taryfy-promocje-uslugi/orange-ile-pradu-zuzywa-stacja-bazowa"/>
        <a href="https://www.telepolis.pl/wiadomosci/wydarzenia/nowy-maszt-polkomtela-oprotestowany-przez-mieszkancow-wilanowa-i-ursynowa-obawiaja-sie-promieniowania"/>
      </related>
    </article>
  </body>
</html>