<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/742379"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T00:44:00+00:00"/>
    <meta property="og:title" content="อุทาหรณ์พกปืนขึ้นศาล จำคุกทนาย2เดือนไม่รอลงอาญา"/>
    <meta property="og:description" content="ศาลจังหวัดเกาะสมุยพิพากษา จำคุกทนายความอิสระ 2 เดือน ฐานละเมิดอำนาจศาล เหตุพกปืนเข้ามาในอาคาร เจ้าตัวสารภาพลดโทษกึ่งหนึ่งคงจำคุก 1 เดือนแต่ไม่รอลงอาญา ภายหลังประกันตัวสู้คดี ด้านตำรวจฟันข้อหาอีก 'พกปืนและมีดไปในที่สาธารณะโดยไม่มีเหตุอันควร'"/>
  </head>
  <body>
    <article>
      <h1>อุทาหรณ์พกปืนขึ้นศาล จำคุกทนาย2เดือนไม่รอลงอาญา</h1>
      <address>
        <time datetime="2019-11-19T00:44:00+00:00">19 Nov 2019, 00:44</time>
      </address>
      <figure>
        <img src="https://www.dailynews.co.th/admin/upload/20191119/news_IGpYFkubEr071810_533.jpg?v=201911191010"/>
      </figure>
      <p>
        <b>ศาลจังหวัดเกาะสมุยพิพากษา จำคุกทนายความอิสระ 2 เดือน ฐานละเมิดอำนาจศาล เหตุพกปืนเข้ามาในอาคาร เจ้าตัวสารภาพลดโทษกึ่งหนึ่งคงจำคุก 1 เดือนแต่ไม่รอลงอาญา ภายหลังประกันตัวสู้คดี ด้านตำรวจฟันข้อหาอีก "พกปืนและมีดไปในที่สาธารณะโดยไม่มีเหตุอันควร"</b>
      </p>
      <p>เมื่อวันที่ 18 พ.ย.ที่ผ่านมา ภายในห้องพิจารณาคดี 3 ศาลจังหวัดเกาะสมุย อ.เกาะสมุย จ.สุราษฎร์ธานี ศาลจังหวัดเกาะสมุยขึ้นบัลลังก์พิจารณาคดีกรณี นายนิติ สุบิน ทนายความ ได้พกพาอาวุธปืนลูกโม่ขนาด.357 พร้อมด้วยกระสุนจำนวน 5 นัด เข้ามาในบริเวณอาคารที่ทำการของศาลจังหวัดเกาะสมุย ทั้งนี้สืบเนื่องจากเมื่อเวลา 11.00 น. วันที่ 18 พ.ย. นายนิติ ได้เดินเข้าไปในอาคารศาลจังหวัดเกาะสมุย โดยมีกระเป๋าเอกสารจำนวน 2 ใบ เมื่อมายังจุดตรวจคัดกรองความปลอดภัย เจ้าหน้าที่รักษาความปลอดภัย(รปภ.)ได้ขอตรวจกระเป๋าเอกสาร ซึ่งนายนิติ ได้ส่งกระเป๋าถือให้เจ้าหน้าที่ตรวจเพียง 1 ใบ อ้างว่ากระเป๋าสะพายอีกใบมีเพียงแค่เอกสารเท่านั้น แต่สุดท้ายหัวหน้ารปภ.ไม่ยินยอมและยืนยันต้องตรวจค้นทั้งหมดจนกระทั่งได้ตรวจค้นกระเป๋าดังกล่าว โดยพบว่ากระเป๋าอีกใบมีอาวุธปืนพกสั้นแบบลูกโม่ยี่ห้อรีวอลเวอร์ ขนาด .357 พร้อมด้วยกระสุนจำนวน 5 นัด เจ้าหน้าที่จึงได้ประสานเจ้าหน้าที่ตำรวจศาลให้มาควบคุมตัวในข้อหาละเมิดอำนาจศาล</p>
      <figure>
        <img src="https://www.dailynews.co.th/admin/upload/20191119/news_vPCDNijCqq071810_533.jpg?v=201911191010?v=7293"/>
      </figure>
      <figure>
        <img src="https://www.dailynews.co.th/admin/upload/20191119/news_ejiBUTfdsf071811_533.jpg?v=201911191010?v=9132"/>
      </figure>
      <p> <br/>จากการสอบสวน นายนิติ กล่าวว่า ตนรับว่าความคดีมรดกจึงรีบเดินทางมาเพื่อขอคัดสำเนาเอกสาร ส่วนที่พกอาวุธปืนมาด้วยเพราะว่ากลัวความไม่ปลอดภัยระหว่างเดินทาง ต่อมาเจ้าหน้าที่ตำรวจได้นำตัวนายนิติไปตรวจค้นภายในรถกระบะ ทะเบียน กง 1379 พิจิต ปรากฏว่าพบอาวุธมีดสปาต้าความยาว 12 นิ้ว 1 เล่ม และมีดพกปลายแหลมอีก 1 เล่ม ตำรวจจึงเก็บไว้เป็นหลักฐาน โดยนายนิติ ยอมรับว่าเป็นเจ้าของอาวุธปืนพกสั้นซึ่งมีใบอนุญาต แต่ไม่มีใบอนุญาตพกพาเท่านั้น ทางศาลจึงได้พิพากษาในความผิดฐานละเมิดอำนาจศาล ลงโทษจำคุก 2 เดือน คำรับสารภาพเป็นประโยชน์ต่อรูปคดีจึงลดโทษให้กึ่งหนึ่ง คงจำคุก 1 เดือน โดยไม่รอลงอาญา อย่างไรก็ตาม นายนิติ ได้ขอประกันตัวด้วยวงเงิน 5 หมื่นบาท เพื่อสู้คดีตามขั้นตอนกฎหมาย ซึ่งศาลอนุญาตให้ปล่อยตัวชั่วคราวได้ <br/><br/>ต่อมา ร.ต.อ.สวัสดิ์ทัลวัลลิ์ ร้อยเวร ได้นำตัว นายนิติ ไปสอบสวนต่อยังสภ.บ่อผุด ก่อนแจ้งข้อหาดำเนินคดี พกพาอาวุธปืนและพกพาอาวุธมีดมาในที่สาธารณะโดยไม่ได้รับอนุญาตและไม่มีเหตุอันควร ส่งพนักงานสอบสวนดำเนินคดีตามกฎหมายต่อไป.</p>
    </article>
  </body>
</html>