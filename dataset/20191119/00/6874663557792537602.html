<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3774081,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="קליפורניה תחרים יצרניות רכב שתומכות בטראמפ"/>
    <meta property="og:description" content="הממשל המקומי יפסיק לרכוש מכוניות של GM, טויוטה ופיאט קרייזלר שהצטרפו לקמפיין הנשיאותי נגד חוקי זיהום מחמירים. המרוויחות הגדולות: פורד, הונדה וב.מ.וו"/>
  </head>
  <body>
    <article>
      <h1>קליפורניה תחרים יצרניות רכב שתומכות בטראמפ</h1>
      <h2>הממשל המקומי יפסיק לרכוש מכוניות של GM, טויוטה ופיאט קרייזלר שהצטרפו לקמפיין הנשיאותי נגד חוקי זיהום מחמירים. המרוויחות הגדולות: פורד, הונדה וב.מ.וו</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שירות כלכליסט</a></address>
      <p>מדינת קליפורניה הודיעה שלשום כי תפסיק לרכוש מכוניות של ג'נרל מוטורס (GM), טויוטה, ניסאן ופיאט קרייזלר, זאת משום שהיצרניות הללו מגבות את הנשיא טראמפ במאמציו למנוע ממנה לבצע רגולציה עצמאית של פליטות גזי חממה. על כך דיווחה סוכנות רויטרס.</p>
      <p> </p>
      <figure>
        <img src="https://images1.calcalist.co.il/PicServer3/2019/11/19/948587/1NL.jpg"/>
      </figure>
      <p>דוברת מטעם GM, ג'יני גיניוואן, אמרה בתגובה כי מדובר בהחלטה מצערת. "הימנעות מרכישת רכבים כמו הבולט ((Bolt החשמלית והטלת איסור על GM ויצרניות נוספות יצמצמו את אפשרויות הבחירה של קליפורניה ברכישת מכוניות חשמליות אמריקאיות במחירים נוחים ויגבילו את יכולתה להגיע ליעדים הממשלתיים לצמצום טביעת הפחמן, שאיפה שגם GM שותפה לה", אמרה.</p>
      <p>בעקבות ההחלטה, החל מינואר הקרוב, קליפורניה תרכוש מכוניות אך ורק מיצרניות שמכירות בזכותה לקבוע אמות מידה משלה לפליטות פחמן. אלה יכללו את פורד מוטור, הונדה מוטור, ב.מ.וו ופולקסוואגן. החברות הללו הגיעו להסכמות עם קליפורניה בחודש יולי לעמוד ברמות שקבעה. בתגובה, משרד המשפטים האמריקאי פתח בחקירת הגבלים עסקיים, ובחודש שעבר אף שלח זימונים לחקירה לארבע החברות הללו.</p>
      <p>"יצרניות כלי רכב שהחליטו להיות בצד הלא נכון של דפי ההיסטוריה יפסידו את כוח הקנייה של קליפורניה", אמר המושל גאווין ניוסום. מדינת קליפורניה הודיעה כי לא תאפשר יותר למשרדי ממשלה לרכוש מכוניות מונעות בדלק, מלבד רכבי ביטחון.</p>
      <p>ברקע ההסלמה, בסוף השבוע האחרון פתחו קליפורניה ו־22 מדינות נוספות בהליכים משפטיים נגד החלטת ממשל טראמפ לגזול את סמכותה החוקית של המדינה המאוכלסת ביותר בארה"ב לנהל את מלחמתה בזיהום.</p>
      <p>התקנות של ממשל טראמפ צפויות להתפרסם בחודשים הקרובים והן יהיו מחמירות פחות מאלה של קליפורניה ומאלה שקבע הנשיא לשעבר ברק אובמה.</p>
    </article>
  </body>
</html>