<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-world/2820752-stati-ponovluut-sankcii-proti-krain-aki-dopomagaut-iranu-rozvivati-mirnij-atom.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T00:22:00+00:00"/>
    <meta property="og:title" content="Штати поновлюють санкції проти країн, які допомагають Ірану розвивати &quot;мирний атом&quot;"/>
    <meta property="og:description" content="Офіційний Вашингтон скасовує виняток у пакеті санкцій щодо Ірану, який дозволяв іноземним компаніям співпрацювати з Тегераном у його цивільних ядерних програмах, спрямованих на розвиток &quot;мирного атому&quot;."/>
  </head>
  <body>
    <article>
      <h1>Штати поновлюють санкції проти країн, які допомагають Ірану розвивати "мирний атом"</h1>
      <h2>Офіційний Вашингтон скасовує виняток у пакеті санкцій щодо Ірану, який дозволяв іноземним компаніям співпрацювати з Тегераном у його цивільних ядерних програмах, спрямованих на розвиток "мирного атому".</h2>
      <address><time datetime="2019-11-19T00:22:00+00:00">19 Nov 2019, 00:22</time> by <a rel="author">починає використання центрифуг зі збагачення урану на об'єкті Фордо</a></address>
      <p>Про це заявив у понеділок держсекретар США Майкл Помпео, повідомляє власний кореспондент Укрінформу.</p>
      <p>"Президент Рухані недавно заявив, що Іран приступає до збагачення урану на об'єкті Фордо. Через це, Сполучені Штати скасують виняток для санкцій (проти Ірану – ред.), пов’язаний з ядерним об'єктом у Фордо, починаючи з 15 грудня 2019 року", - заявив глава Держдепартаменту США. </p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820219-iran-zasudiv-slova-pompeo-na-pidtrimku-buntivnikiv.html">Іран засудив слова Помпео на підтримку “бунтівників”</a>
      </blockquote>
      <p>Він підкреслив, що відтепер "правильна кількість" збагаченого урану для найбільшої у світі держави-спонсора тероризму "дорівнює нулю". При цьому, Помпео наголосив, що Тегеран з самого початку побудував об'єкт Фордо як укріплений підземний бункер для проведення таємних робіт зі збагачення урану.</p>
      <p>"Тож, немає жодних законних підстав для Ірану відновлювати збагачення на цьому донедавна прихованому об'єкті. <b><a href="https://www.ukrinform.ua/tag-iran">Іран </a></b>повинен негайно згорнути свою діяльність на ньому", - наголосив державний секретар США.</p>
      <blockquote>
        <b>Читайте також: </b>
        <a href="https://www.ukrinform.ua/rubric-world/2820689-v-irani-pid-cas-protestiv-zaginuli-12-osib.html">В Ірані під час протестів загинули 12 осіб</a>
      </blockquote>
      <p>Як повідомляв Укрінформ, на початку листопада президент Ірану Хасан Рухані повідомив, що <i><b><a href="https://www.ukrinform.ua/rubric-world/2813475-iran-vidnoviv-zbagacenna-uranu-na-adernomu-kompleksi-v-fordo.html">починає використання центрифуг зі збагачення урану на об'єкті Фордо</a></b></i>. Він уточнив, що це буде відбуватися під контролем інспекторів МАГАТЕ, а всі вжиті заходи оборотні, як тільки сторони угоди виконають свої зобов'язання за нею.</p>
      <p>Натомість США різко засудили відновлення виробничих потужностей Ірану зі збагачення урану, пообіцявши завадити Тегерану отримати ядерну зброю.</p>
    </article>
  </body>
</html>