<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://profutbal.sk/clanok/238449-gambos-pri-banane-nerozmyslal-herc-dakujem-lekarom-gol-venujem-im"/>
    <meta property="og:site_name" content="ProFutbal"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Gamboš pri &quot;banáne&quot; nerozmýšľal, Herc: Ďakujem lekárom, gól venujem im"/>
    <meta property="og:description" content="Tohtoročná premiéra v Nitre pokrstená krásnymi gólmi. Slovenská &quot;dvadsaťjednotka&quot; vymenila Dunajskú Stredu za Štadión pod Zoborom a docielila na ňom výhru 3:2 v kvalifikačnom stretnutí proti rovesníkom z Gruzínska. Rozhodli pritom tri krásne góly v podaní našich mladíkov."/>
  </head>
  <body>
    <article>
      <h1>Gamboš pri "banáne" nerozmýšľal, Herc: Ďakujem lekárom, gól venujem im</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Viktor Háber</a></address>
      <p>Tohtoročná premiéra v Nitre pokrstená krásnymi gólmi. Slovenská "dvadsaťjednotka" vymenila Dunajskú Stredu za Štadión pod Zoborom a docielila na ňom výhru 3:2 v kvalifikačnom stretnutí proti rovesníkom z Gruzínska. Rozhodli pritom tri krásne góly v podaní našich mladíkov.</p>
      <related>
        <a href="https://profutbal.sk/clanok/238445-gula-sa-pre-zltu-kartu-nezapojil-do-sarvatky-po-triumfe-pochvalil-siposa-aj-almasiho"/>
        <a href="https://profutbal.sk/clanok/238448-video-hromadna-sarvatka-strkanice-a-cervene-karty-slovaci-opisuju-kuriozny-moment"/>
      </related>
      <p>Sprvu si v rámci ukážkovej spolupráce v šestnástke vymenili loptu Ladislav Almási, Marián Chobot a Peter Kolesár, pričom posledný spomenutý hráč už mal pred sebou iba odkrytú bránku pri zásahu na 1:1. O krásny moment sa ale postaral aj kapitán <b>Christián Herc</b> v 52. minúte. Vďaka jeho gólu sa naši juniori prvý raz dostali do vedenia<i>. "Som rád, že mi to padlo v 'repre' drese. Vždy je to krásny pocit," </i>tešilo 21-ročného záložníka, ktorý predtým nemohol nastúpiť do prípravného zápasu proti Bielorusku (3:0). V krátkom časovom intervale ho však dali dokopy lekári a v kvalifikačnom stretnutí 2. skupiny o postup na ME 2021 už mohol zasiahnuť a podal vynikajúci výkon. Vedel preto, komu svoju trefu venuje.</p>
      <p><i>"Chcem sa poďakovať lekárom Ottovi Szabóovi a Jozefovi Štieberovi, ktorí ma dali dokopy za týždeň. Najprv som nemohol hrať proti Bielorusom, necítil som sa dobre. Oni si ale našli na mňa čas a dali ma dokopy. Nezvládol som síce 90 minút, ale som rád aj za tých 68 minút na ihrisku a aj gól. Preto som išiel po góle hneď za nimi, chcel som im ho venovať,"</i> vysvetlil <b>Herc,</b> ktorý v spomenutom čase striedal, keďže znovu cítil pichanie na zranenom mieste.</p>
      <figure>
        <img src="https://profutbal.sk/static/article/2019/11/5dd3a5d182faa/content/5dd3bb65de219.jpg"/>
        <figcaption>Martin Gamboš o svojom góle: "Príliš som nad tým nepremýšľal, zavrel som oči a vystrelil. Niekedy je lepšie nešpekulovať." (foto: futbalsfz.sk)</figcaption>
      </figure>
      <p>Na jeho výkon i presný zásah ale po odchode dokonale nadviazal iný stredopoliar <b>Martin Gamboš.</b> Keď v 66. minúte pred pokutovým územím zaskočil súpera vybojovanou loptou, položil si nohu na ľavačku a oblúčikom poslal loptu za chrbát hosťujúceho gólmana. Jeho "banán" zaskočil aj domáce publikum i záložníka Spartaka Trnava, pre ktorého išlo o prvý gól s dvojkrížom na hrudi v tejto vekovej kategórii.<i> "Príliš som nad tým nepremýšľal, zavrel som oči a vystrelil. Niekedy je lepšie nešpekulovať. Potešil ma tento gól, lebo naposledy som skóroval ešte v predošlej sezóne za Žilinu, keď sme hrali na Slovane,"</i> radoval sa <b>Gamboš,</b> ktorý si v tom čase vo Fortuna lige vyslúžil ocenenie Gól mesiaca.</p>
      <p>Predovšetkým ho však tešila tímovosť. <i>"Čím ďalej, tým viac sme tímovejší. Keď niekto nevládze, potiahne iný a sme ako mužstvo. Celkovo naša práca ako jedného celku bola super. Myslím si, že sme zápas zvládli ako tím. Úvod sme síce zaspali, ale pomohla nám červená karta súpera aj prestávka. Tréner zdôraznil, na aké princípy sa máme obrátiť, pomohlo nám to aj k dvom gólom. Nakoplo nás to pred cestou na ďalšie obdobie a na ďalší marcový zraz môžeme ísť nabudení," </i>netajil nadšenie <b>Gamboš,</b> ktorému po záverečnom hvizde padol kameň zo srdca. Hostia totiž mali poriadny tlak, keď chceli streliť gól na 3:3. <i>"Takéto víťazstvo je ešte lepšie. Obávate sa do poslednej minúty, ale rozhodca odpíska koniec a môžete sa radovať.</i></p>
      <figure>
        <img src="https://profutbal.sk/static/article/2019/11/5dd3a5d182faa/content/5dd3bb762e678.jpg"/>
        <figcaption>Christián Herc nebol stále zdravotne úplne v poriadku. Napriek tomu strelil gól. (foto: tasr)</figcaption>
      </figure>
      <p>Tímovosť ocenil aj <b>Herc</b> a vyslovil súhlas so slovami Gamboša o zaspatejšom úvode.<i> "Gruzínci boli rýchli a živí, zo začiatku sme všade boli neskôr ako oni. Vyústilo to v prvý gól, dobre je to, že sme ďalej hrali svoju hru a vyrovnali na 1:1. Červená karta nám pomohla, v závere po tej našej bola dráma. Nezložili sme však zbrane, ďalej hrali svoju hru. Veľa zápasov som hral takých, keď protivník bol vylúčený, ale nedotiahli sme duel do víťazného konca. Čo sme si povedali v šatni, sme aj dodržiavali,"</i> tešilo kapitána domáceho výberu.</p>
      <p>Rodák z Levíc a odchovanec nitrianskeho futbalu ocenil aj to, že sa hralo z jeho pohľadu doma na peknom štadióne. Sám cíti, že kabína zverencov Adriána Guľu je čoraz súdržnejšia. <i>"V prvom rade sme super kolektív mimo ihriska, ideme jeden za druhého. Preto to môžeme potiahnuť aj na ihrisku. Je vidieť na konci druhého polčasu, keď sme dostali gól na 2:3. Chalani išli až do kŕčov, nechali na ihrisku srdce a výhru si vážime," </i>usmial sa <b>Herc</b>, ktorý teraz dúfa, že na dobrý výkon nadviaže aj reprezentačné "áčko" v zápase proti Azerbajdžanu. <i>"Pozerali sme sobotňajší duel v Chorvátsku (1:3) a verím, že proti Azerbajdžanu to naši zvládnu a zároveň sa zrodí remíza v dueli Maďarska s Walesom. Dúfam, že postúpia na EURO,"</i> zaželal si na záver <b>Herc.</b></p>
    </article>
  </body>
</html>