<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082717825/%D9%BE%DB%8C%DA%AF%DB%8C%D8%B1-%D8%AD%D9%85%D8%A7%DB%8C%D8%AA-%D8%B4%D9%87%D8%B1%DB%8C%D9%87-%D8%A7%DB%8C-%D8%AF%D9%88%D9%84%D8%AA-%D8%A7%D8%B2-%D8%AF%D8%A7%D9%86%D8%B4%D8%AC%D9%88%DB%8C%D8%A7%D9%86-%D8%B9%D9%84%D9%85%DB%8C-%DA%A9%D8%A7%D8%B1%D8%A8%D8%B1%D8%AF%DB%8C-%D9%87%D8%B3%D8%AA%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-19T00:07:00+00:00"/>
    <meta property="og:title" content="پیگیر حمایت شهریه‌ای دولت از دانشجویان علمی کاربردی هستیم"/>
    <meta property="og:description" content="رییس دانشگاه علمی کاربردی با تاکید بر اینکه کمتر از ۱۵ درصد دانشجویان کشور مهارتی هستند،‌ گفت: به دولت پیشنهاد دادیم ۳۰ درصد از شهریه بخشی از دانشجویان علمی کاربردی را پرداخت کنند."/>
  </head>
  <body>
    <article>
      <h6 class="kicker">رییس دانشگاه علمی کاربردی خبر داد</h6>
      <h1>پیگیر حمایت شهریه‌ای دولت از دانشجویان علمی کاربردی هستیم</h1>
      <address><time datetime="2019-11-19T00:07:00+00:00">19 Nov 2019, 00:07</time> by <a rel="author">رقیه‌السادات حسینی</a></address>
      <p>رییس دانشگاه علمی کاربردی با تاکید بر اینکه کمتر از ۱۵ درصد دانشجویان کشور مهارتی هستند،‌ گفت: به دولت پیشنهاد دادیم ۳۰ درصد از شهریه بخشی از دانشجویان علمی کاربردی را پرداخت کنند.</p>
      <p><b>دکتر محمد حسین امید در گفت‌وگو با ایسنا </b>ضمن بیان این مطلب در خصوص آخرین وضعیت اختصاص بودجه از مجلس شورای اسلامی به دانشجویان دانشگاه علمی کاربردی، اظهار کرد: سال گذشته این موضوع در کمیسیون آموزش و تحقیقات مجلس مصوب شد و حتی در مرحله اول کمیسیون تلفیق نیز به تصویب رسید، اما به دلیل مشکلات اقتصادی کشور این موضوع منتفی شد و در نهایت اختصاص نیافت.</p>
      <p>وی در ادامه تصریح کرد: امسال مجدد بحث بودجه دانشگاه علمی کاربردی در مجلس شورای اسلامی مورد بررسی قرار گرفت و رایزنی‌های لازم با دو کمیسیون آموزش و تحقیقات و همچنین تلفیق صورت گرفت و احتمال اینکه این بودجه برای سال جاری به نتیجه برسد، بسیار بالا است.</p>
      <p>رییس دانشگاه علمی کاربردی همچنین تاکید کرد: بر اساس قانون برنامه ششم توسعه باید تا پایان این برنامه، ۳۰ درصد دانشجویان کشور مهارتی باشند؛ اما اکنون که کمتر از یکسال تا پایان این برنامه باقی مانده است و آمار دانشجویان مهارتی کمتر از ۱۵ درصد است.</p>
      <p>دکتر امید تاکید کرد: بر اساس برنامه فوق باید ما از ۳ میلیون و ۳۰۰ هزار دانشجو در کشور حدود یک میلیون دانشجوی مهارتی داشته باشیم، اما هنوز به این وضعیت نرسیدیم.</p>
      <p>وی تاکید کرد: در حال حاضر ظرفیت پذیرش بیش از یک میلیون دانشجوی مهارتی در کشور وجود دارد و دانشگاه علمی کاربردی می‌تواند تمامی یک میلیون دانشجوی مهارتی را پذیرش کند، ضمن اینکه دانشگاه فنی‌وحرفه‌ای هم در این حوزه فعالیت می‌کند. اما دانشجویان به دلیل هزینه بالای این آموزش‌ها از ورود به رشته‌های مهارتی استقبال نمی‌کنند و در این راستا از دولت تقاضا کردیم از ۳۰ درصد دانشجویان برای برخی رشته‌های مورد نیاز دولت و در برخی از مناطقی که آنها پیشنهاد می‌کنند، حمایت کنند و ۳۰ درصد شهریه این دانشجویان را پرداخت کنند.</p>
      <p>انتهای پیام</p>
    </article>
  </body>
</html>