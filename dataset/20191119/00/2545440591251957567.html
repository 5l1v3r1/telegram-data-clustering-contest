<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aa.com.tr/tr/turkiye/eski-yargitay-uyesi-karayola-13-yil-15-ay-hapis-cezasi/1649681"/>
    <meta property="og:site_name" content="Anadolu Ajansı"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Eski Yargıtay üyesi Karayol'a 13 yıl 15 ay hapis cezası"/>
    <meta property="og:description" content="Yargıtay 9. Ceza Dairesi, FETÖ'nün Yargıtay ceza daireleri genel sorumlusu Muharrem Karayol'u 13 yıl 15 ay hapis cezasına çarptırdı."/>
  </head>
  <body>
    <article>
      <h1>Eski Yargıtay üyesi Karayol'a 13 yıl 15 ay hapis cezası</h1>
      <h2>Yargıtay 9. Ceza Dairesi, FETÖ'nün Yargıtay ceza daireleri genel sorumlusu Muharrem Karayol'u 13 yıl 15 ay hapis cezasına çarptırdı.</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">Kemal Karadağ  </a></address>
      <h4>Ankara</h4>
      <p><b>Fetullahçı Terör Örgütü</b>'nün (<b>FETÖ</b>) Yargıtay yapılanmasında ceza daireleri genel sorumlusu olan eski Yargıtay üyesi <b>Muharrem Karayol</b>, "silahlı terör örgütüne üye olma" suçundan 13 yıl 15 ay hapis cezasına çarptırıldı.</p>
      <p>İlk derece mahkemesi sıfatıyla Yargıtay 9. Ceza Dairesince Yargıtay Genel Kurul Salonu'nda görülen duruşmaya tutuklu sanık Karayol ile avukatı katıldı.</p>
      <p>Esas hakkındaki savunmasında suçlamaları kabul etmeyen Karayol, örgüt üyesi olmadığını öne sürdü.</p>
      <p>Karayol, kendi başarısı ve liyakatıyla Yargıtay'a üye seçildiğini iddia ederek örgüt talimatıyla üye seçildiğine yönelik tespitleri reddetti.</p>
      <p>Hakkındaki yakalama kararını öğrendikten sonra kaçma teşebbüsünde bulunmadığını ve kolluk görevlilerini arayarak teslim olduğunu savunan Karayol, örgüt tarafından desteklenmediğini, meslek hayatı boyunca kimseden talimat almadığını iddia etti.</p>
      <p>Karayol ve sanık avukatının savunmalarını tamamlamaları üzerine duruşmaya ara verildi.</p>
      <h3>Karar</h3>
      <p>Daha sonra Yargıtay 9. Ceza Dairesi heyetinin aldığı karar, mahkeme heyetine başkanlık yapan Daire Üyesi Abdurrahman Orkun Dağ tarafından açıklandı.</p>
      <p>Muharrem Karayol'a, "FETÖ'ye üye olmak" suçundan, Türk Ceza Kanunu'nun (TCK) 314/2. maddesi gereğince alt sınırdan uzaklaşarak 9 yıl 6 ay hapis cezası veren mahkeme heyeti, terör suçlarında cezanın yarı oranında artırılmasını öngören 3713 sayılı Terörle Mücadele Kanunu'nun 5/1. maddeleri uyarınca cezayı 13 yıl 15 aya çıkardı.</p>
      <p>Yargılama aşamasında suçlamaya yönelik pişmanlık gözlenmediği gerekçesiyle TCK'nin 62. maddesindeki indirimi uygulamayan mahkeme heyeti, Karayol'un tutukluluk halinin devamına da hükmetti.</p>
      <p>Bu karara karşı temyiz yolu açık bulunuyor. Temyize gidilmesi durumunda talebi, Yargıtay Ceza Genel Kurulu görüşecek.</p>
      <related>
        <a href="https://www.aa.com.tr/tr/turkiye/eski-yargitay-uyesi-karayola-13-yil-15-ay-hapis-cezasi/1649681"/>
        <a href="https://www.aa.com.tr/tr/turkiye/yargitay-kamil-basoglunun-kacirilmasi-davasinda-kararini-verdi/1646529"/>
        <a href="https://www.aa.com.tr/tr/turkiye/yargitay-sirket-aracini-ozel-iste-kullanmayi-hakli-fesih-saydi/1646139"/>
        <a href="https://www.aa.com.tr/tr/turkiye/yargitay-ankesorlu-telefonla-ardisik-aramaya-iliskin-8-suc-kriteri-tespit-etti/1645403"/>
        <a href="https://www.aa.com.tr/tr/turkiye/eski-yargitay-uyesi-osman-yurdakula-11-yil-16-ay-15-gun-hapis-cezasi-/1643769"/>
        <a href="https://www.aa.com.tr/tr/turkiye/yargitay-fahri-kasirganin-alikonulmasina-iliskin-davada-kararini-verdi/1639399"/>
      </related>
    </article>
  </body>
</html>