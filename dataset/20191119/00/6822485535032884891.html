<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980827125.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T00:02:00+00:00"/>
    <meta property="og:title" content="در گفتگو با الف مطرح شد لارگانی: حمایت رهبر انقلاب از اصلاح قیمت بنزین لطفی بود که در حق دولت صورت گرفت/ لاریجانی توپ را به زمین کمیسیون اقتصادی نیندازد"/>
    <meta property="og:description" content="به گزارش"/>
  </head>
  <body>
    <article>
      <h1>در گفتگو با الف مطرح شد لارگانی: حمایت رهبر انقلاب از اصلاح قیمت بنزین لطفی بود که در حق دولت صورت گرفت/ لاریجانی توپ را به زمین کمیسیون اقتصادی نیندازد</h1>
      <address>
        <time datetime="2019-11-19T00:02:00+00:00">19 Nov 2019, 00:02</time>
      </address>
      <p>یک عضو کمیسیون اقتصادی می‌گوید حمایت رهبر انقلاب از اصلاح قیمت بنزین لطفی بود که در حق دولت صورت گرفت و دولت اگر طی شش سالی که از عمرش می‌گذرد، هر سال مبلغی از بنزین را افزایش می‌داد، در حال حاضر شاهد چنین مشکلاتی نبودیم.</p>
      <p>به گزارش <b>الف،</b> بنابر اطلاعیه شرکت ملی پخش فرآورده های نفتی، از ساعت صفر روز ۲۴ ماه آبان سهمیه بندی بنزین برای تمام وسایل نقلیه بنزین سوز آغاز شد.</p>
      <p>با اجرای سهمیه بندی و افزایش قیمت بنزین، واکنش‌های مختلفی در مورد چگونگی اخذ این تصمیم، راه های مختلف افزایش نرخ بنزین و راهکارهای مقابله با افزایش تورم مطرح شد.</p>
      <p>ناصر موسوی لارگانی، عضو کمیسیون اقتصادی مجلس شورای اسلامی در گفتگو با خبرنگار <b>الف،</b> در مورد بررسی افزایش قیمت بنزین در کمیسیون اقتصادی و جلوگیری از تورم اظهار داشت: آقای لاریجانی دستور داد که کمیسیون اقتصادی باید وظیفه نظارت بر افزایش قیمت سایر کالاها را در دستور کار قرار دهد تا شاهد افزایش قیمت کالاهای دیگر نباشیم، تصورم این است که ایشان توپ را به زمین کمیسیون اقتصادی انداخت. کمیسیون اقتصادی چگونه می‌تواند این موضوع را نظارت کند درحالی که نامحرم بوده و هیچ اطلاعی از افزایش یکباره قیمت بنزین نداشته است. ما سه بار در مجلس شورای اسلامی در مورد افزایش قیمت بنزین در سال ۹۸ رای گیری کردیم که نمایندگان موافقت نکردند.</p>
      <p>وی تصریح کرد: این تصمیمی بود که در جلسه سران قوا گرفته شد و حضور آقای لاریجانی در جلسه سران قوا به دلیل شخصیت حقوقی‌اش، بوده است لذا جا داشت که گزارشی از تصمیم سران قوا از افزایش قیمت بنزین به نمایندگان مجلس بدهد.</p>
      <p>نایب رییس کمیسیون اقتصادی مجلس شورای اسلامی ادامه داد: در جلسه روز دوشنبه کمیسیون اقتصادی، رییس سازمان بورس، معاون رییس بانک مرکزی، وزیر صمت و معاونش، معاون اصناف و همچنین اتاق بازرگانی حضور داشتند، گزارشاتی هم به کمیسیون ارايه کردند که حاکی از این بود که همه جا گل و و بلبل است و اصلا هیچ افزایش قیمتی در کار نبوده و کرایه‌ها و سایر کالاها نیز افزایش نیافته است، در حالی که مردم خلاف آن گزارش می‌دهند.</p>
      <p>موسوی لارگانی به بیانات رهبر انقلاب اشاره کرد و گفت: از سوی دیگر شاهد این بودیم که رهبر معظم انقلاب نیز از تصمیم سران قوا حمایت کردند که به نظر بنده این لطفی بود که رهبری در حق دولت انجام داد. اما نکته مهم‌تر این است که ما نباید همزمان با افزایش قیمت بنزین شاهد افزایش قیمت سایر کالاها باشیم و این موضوع باید از طرف دولت مدیریت شود.</p>
      <figure>
        <img src="https://www.alef.ir/files/archive/originals/2019/47/160601.jpg"/>
      </figure>
      <p>این عضو کمیسیون اقتصادی به راهکارهای کمیسیون اقتصادی مجلس اشاره کرد و افزود: ما بخش‌نامه‌هایی به تولیدی‌ها و اصناف ارائه کردیم تا کالایی را گران نکنند، اما برخی از گروه‌ها و اصناف در ازای افزایش قیمت بنزین، هزینه‌هایی متحمل می شوند که یا باید با این قیمت‌ها کنار بیاییم و یا اینکه سهمیه‌ای برای آنها در نظر گرفته شود.</p>
      <p>موسوی لارگانی با بیان اینکه قیمت بنزین باید پلکانی افزایش پیدا می‌کرد، گفت: در برنامه پنجم و ششم توسعه به دولت اجازه داده شده بود که دولت سالانه می‌تواند درصدی به قیمت بنزین اضافه کند، در حالیکه هم اکنون دولت بیش از ۲۰۰ درصد قیمت بنزین را یکباره افزایش داده است و اگر دولت در طی شش سالی که از عمرش می‌گذرد، هر سال مبلغی از بنزین را افزایش می‌داد، در حال حاضر شاهد چنین مشکلاتی نبودیم.</p>
      <p>وی به یارانه و سبد معشیتی دولت که قرار است به ۱۸ میلیون خانوار تعقل بگیرد، اشاره کرد و افزود: دولت ادعا می‌کند که قرار است به ۱۸ میلیون خانوار یارانه بدهد، در حالی که به نظر می‌رسد در این مورد هم اقدام کارشناسی صورت نگرفته است، آقای روحانی در اظهارات خود بیان کرده است که حتی یک ریال از پول افزایش بنزین نیز به خزانه نمی‌رود و در جای دیگر هم هزینه نمی‌شود و اگر بیش از ۱۸ میلیون خانوار نیازمند هم وجود داشته باشد، به آنها نیز تعلق می‌گیرد در حالیکه اگر قرار بود کل منبع حاصل از افزایش قیمت بنزین را تنها به ۱۸ میلیون خانوار بدهند، لذا این اظهارات هم دقیق نبوده و منبع پرداخت آن هم مشخص نیست و این نشان می‌دهد که دولت با مردم رو راست نیست.</p>
      <p>این عضو کمیسیون اقتصادی تاکید کرد:‌ اعتراض مردم به جاست، بهر چند ضد انقلاب و منافق، به دنبال بهره‌برداری از این وضعیت هستند، اما دولت باید به صدای مردم گوش بدهد. در زمان هدفمندی یارانه‌ها، به جای ۲۰۰ درصد، ۳۰۰ درصد به قیمت بنزین افزوده شد اما ما شاهد اعتراضات اینچنینی نبودیم، چراکه دولت از ماه‌ها قبل با مردم حرف زده بود که اگر می‌خواهیم مشکلات اقتصادی را حل کنیم باید این جراحی اقتصادی را انجام دهیم.</p>
      <p>موسوی لارگانی خاطرنشان کرد:‌ متاسفانه همانطور که گفتم، نمایندگان مجلس هیچ اطلاعی از تصمیم سران قوا نداشتند که بهتر بود حداقل به نمایندگان اطلاع داده می‌شد.</p>
    </article>
  </body>
</html>