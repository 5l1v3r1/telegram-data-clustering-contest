<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://techbox.dennikn.sk/motorola-razr-dava-zmysel-vyskusali-sme-jej-zakriveny-displej-v-londyne/"/>
    <meta property="og:site_name" content="TECHBOX"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Motorola razr dáva zmysel. Vyskúšali sme jej unikátny skladací displej"/>
    <meta property="og:description" content="Keď Motorola pred 15 rokmi ukázala svoju „žiletku“ ihneď zaujala celý svet. Skúša to znova, teraz aj so svojím prvým skladacím displejom."/>
  </head>
  <body>
    <article>
      <h1>Motorola razr dáva zmysel. Vyskúšali sme jej unikátny skladací displej</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Roman Calík</a></address>
      <p>
        <b>Keď Motorola pred 15 rokmi ukázala svoju „žiletku“ ihneď zaujala celý svet. Skúša to znova, teraz aj so svojím prvým skladacím displejom v novinke Motorola razr.</b>
      </p>
      <p>Ľudia vyklápačku Motorola RAZR V3 milovali, ukázala sa svetu koncom roka 2004. Bola však drahým telefónom, no po poklese ceny na polovicu išla ako teplé rožky. Aj na Slovensku. Na túto ikonu minulosti chce Motorola nadviazať novým modelom razr, podarila sa jej reinkarnácia?</p>
      <p>Včera sme leteli do Londýna, aby sme si novinku vyskúšali. Skôr, ako sme ju dostali do rúk sme si vypočuli množstvo informácií o jej vzniku. Tušili ste, že jej vývoj trval približne 5 rokov? Motorola mala chuť ukázať nový razr už dávnejšie, musela si však počkať na najvhodnejšiu konštrukciu pre ohybný displej.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-1.jpg"/>
      </figure>
      <p>Áno, ohybný displej je doménou novinky, ktorá v zavretom stave pripomína staručký model RAZR V3. Už na výklopnom veku však ukrýva OLED displej, ktorý vám zobrazí základné informácie a môže slúžiť aj ako displej selfie kamery. Spustíte si ju pootočením smartfónu, vďaka známemu gestu Moto akcií.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-2.jpg"/>
      </figure>
      <p>2,7 palcový displej slúži aj pre zobrazenie loga Motorola počas telefonovania. Ak telefonujete s vyklopeným smartfónom, na zadnej časti svieti biele logo Motorola. Vďaka technológii OLED sa vám táto vychytávka bude páčiť. Displej zobrazí aj rôzne notifikácie aplikácií, SMS správy a môžete na ne rovno odpovedať.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-6.jpg"/>
      </figure>
      <slideshow>
        <figure>
          <img src="https://techbox.dennikn.sk/wp-content/uploads/2019/11/motorola_razr_live-9-1328x747.jpg"/>
        </figure>
        <figure>
          <img src="https://techbox.dennikn.sk/wp-content/uploads/2019/11/motorola_razr_live-8-1328x747.jpg"/>
        </figure>
        <figure>
          <img src="https://techbox.dennikn.sk/wp-content/uploads/2019/11/motorola_razr_live-7-1328x747.jpg"/>
        </figure>
      </slideshow>
      <p>Veľká technologická inovácia sa však ukáže po otvorení novinky. Mimochodom razr je o 19 mm širšia ako model RAZR V3. Jednou rukou však Motorolu razr neotvoríte, cítiť odpor konštrukcie a mohol by vám smartfón vypadnúť z ruky. Mimochodom, pochvalu si zašlúži kvalita spracovania, kovové telo je pevné, vyžiadalo si však svoju daň – novinku váži až 205 gramov (RAZR V3 mala hmotnosť 95 gramov).</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-16.jpg"/>
      </figure>
      <p>Po otvorení sa pozeráte na 6,2-palcový pOLED displej, ktorý Motorola nazýva Flex View. Ak by sme vám nepovedali, že displej bol pred chvíľou zložený na dve polovice, neverili by ste nám. Zhyb je na displeji viditeľný absolútne minimálne – len z určitých uhlov, pri používaní dotykového ovládania ho však nahmatáte.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-10.jpg"/>
      </figure>
      <p>I tak ide o vynikajúce spracovanie rozkladacieho displeja. Dokonca odozvy na dotyk v mieste skladania sú identické, ako v inej časti displeja. Musíme konštruktérov pochváliť. Vyzerá to tak, že si svoju prácu odviedli na jednotku. Či aj s hviezdičkou, uvidíme časom, keď ľudia budú smartfón reálne používať.</p>
      <related>
        <a href="https://techbox.dennikn.sk/motorola-razr-je-spat-vo-vnutri-ma-skladaci-219-displej-na-veku-je-druhy/"/>
      </related>
      <p>Motorola sa nechala počuť, že novinka prešla množstvom testovaní a až v momente, keď boli presvedčení, že je pripravená, odhalili ju. Displej dokonca môžete aj obliať, aj pohyblivé časti mechanizmu otvárania sú potiahnuté nano vrstvou, ktorá odpudzuje vodu. Na IP68 však zabudnite.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-14.jpg"/>
      </figure>
      <p>Musíme však priznať že takto sa nám páči použitie rozkladacieho displeja. Reálne máte vo vrecku pomerne tenký a malý telefón, z ktorého sa po otvorení stane plnohodnotný smartfón s veľkým displejom a OS Android 9. Novinku viete ovládať po roztvorení v jednej ruke a zaujímavé je aj držanie vďaka spodnej brade, ktorá neprekáža, naopak umožní lepší úchop smartfónu.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-13.jpg"/>
      </figure>
      <p>Farby displeja sú veľmi pekné, pozeranie videí tak bude pôžitkom. Rovnako aj fotografií. Mimochodom, hlavný fotoaparát má 16 Mpx rozlíšenie, dnes sú však v trende duálne fotoaparáty, či trojica alebo štvorica fotoaparátov. Tu je druhý nad displejom s rozlíšením 5 Mpx slúžiaci pre videotelefonovanie. Brada môže dobre poslúžiť pri fotení ako grip. V brade je ukrytá aj čítačka odtlačkov prstov.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-11.jpg"/>
      </figure>
      <p>Motorola razr nemá vrcholové parametre, ako napríklad konkurenčné rozkladacie smartfóny <a href="https://techbox.dennikn.sk/huawei-mate-x-je-skladaci-smartfon-otvarajuci-dvere-do-sveta-5g/">Huawei Mate X</a> či <a href="https://techbox.dennikn.sk/samsung-galaxy-fold-mieri-do-predaja-s-upravenou-konstrukciou/">Samsung Galaxy Fold</a>. Vo vnútri je Snapdragon 710 a 6 GB pamäť RAM. Interná pamäť 128 GB nie je rozšíriteľná pamäťovými kartami. Chýba aj podpora 5G.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-15.jpg"/>
      </figure>
      <p>Ak sa však pozrieme, kam sa posunula doba za 15 rokov, rozdiel je extrémny. Stará RAZR V3 mala internú pamäť iba 5 MB, vrcholovou technológiou pre dáta bolo GPRS a hlavný displej mal rozlíšenie 176 x 220 bodov.</p>
      <p>Naopak, napriek tomu, že V3 mala len 750 mAh batériu, vydržala rozhodne dlhšie ako novinka. Do tenkého tela smartfónu totiž výrobca ukryl len 2510 mAh batériu, ktorá vám vydrží len deň používania. Samozrejme závisí od toho, ako často smartfón otvárate a zatvárate…. ak vybavíte väčšinu vecí cez druhý menší displej, výdrž sa výrazne predĺži. Ak ste si už zvykli na bezdrôtové nabíjanie, v razr ho budete hľadať márne.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-17.jpg"/>
      </figure>
      <p>Zaujímavosťou novinky je aj tzv. retro mód, viete si totiž graficky pripomenúť klávesnicu a displej RAZR V3. Dokonca v tomto štýle môžete aj vytáčať telefónne čísla, avšak ak si chcete prečítať SMS či volať, už vás smartfón prepne do klasického rozhrania Android. Tvorcovia mohli retro mód dopracovať kúsok viac, bola by to zábava vrátiť sa do čias minulých.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-5.jpg"/>
      </figure>
      <p>Predajné balenie vyzerá exkluzívne, Motorola si dala záležať. S novinkou bude dodávať aj slúchadlá či USB-C redukciu s 3,5 mm audio konektorom, ktorý na tele chýba.</p>
      <p>Motorola razr sa bude predobjednávať už od decembra tohto roka, a to aj v Európe. Konkrétne krajiny však nie sú známe. Obávame sa však, že Slovensko v prvej vlne nebude. Cena novinky pritom nie je nízka, zaplatíte za ňu 1 599 €.</p>
      <figure>
        <img src="https://techbox.dennikn.sk/wp-content/uploads/2019/11/motorola_razr_live-3.jpg"/>
      </figure>
      <p>Aj napriek vyššej cene ide o najdostupnejší smartfón s rozkladacím displejom na trhu. Treba však dodať, že aj s najmenším displejom spomedzi konkurencie. Z nášho pohľadu však najpraktickejším, konečne ohýbací displej dáva zmysel. Motorola urobila dobre, že ukázala svetu nový razr. Páči sa nám.</p>
      <p>Pozrite si aj naše stories na Instagram profile TECHBOX, kde nájdete i video dojmy z novinky. Rovnako si pozrite aj naše video, ktoré sme práve nahrali na náš kanál TECHBOX.sk na YouTube.</p>
      <figure>
        <iframe src="https://www.youtube.com/embed/p0-tpp_FrBQ" width="640" height="360" data-service="Youtube" scrolling="no"/>
      </figure>
    </article>
  </body>
</html>