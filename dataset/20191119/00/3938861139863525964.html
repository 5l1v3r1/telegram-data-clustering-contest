<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/sports-newspaper/_match-buv-napivtovariskij/938712"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T00:55:00+00:00"/>
    <meta property="og:title" content="&quot;Матч був напівтовариський&quot;"/>
    <meta property="og:description" content="Збірна України зіграла внічию із Сербією &amp;mdash; 2:2 заключний матч відбору на футбольне Євро-2020. Здобуте очко дозволило команді 43-річного тренера Андрія Шевченка потрапити до першого кошика під час жеребкування фінальної частини. Відбудеться 30 листопада, у румунському Бухаресті. ..."/>
  </head>
  <body>
    <article>
      <h1>"Матч був напівтовариський"</h1>
      <address><time datetime="2019-11-19T00:55:00+00:00">19 Nov 2019, 00:55</time> by <a rel="author">Юрій СТРИГУН</a></address>
      <figure>
        <img src="https://static2.gazeta.ua/img2/cache/gallery/938/938712_1_w_1200.jpg?v=0"/>
        <figcaption>Нападаючий збірної України Артем Бесєдін (№11) зрівняв рахунок у грі проти Сербії<cite>Автор: REUTERS</cite></figcaption>
      </figure>
      <p>Збірна України зіграла внічию із Сербією — 2:2 заключний матч відбору на футбольне Євро-2020. Здобуте очко дозволило команді 43-річного тренера Андрія Шевченка потрапити до першого кошика під час жеребкування фінальної частини. Відбудеться 30 листопада, у румунському Бухаресті.</p>
      <p>— Ми очікували несамовитих пристрастей та пекла, які нам мали влаштувати сербські вболівальники і тамтешня збірна, — коментує матч Сербія — Україна <b>60-річний Ігор Яворський</b>, колишній нападаючий тернопільської "Ниви". — А насправді виявилося, що на Україну чекала напівтовариська гра за відсутністі уболівальників та із суперником, який майже припинив боротися. Мабуть, це вплинуло на рівень нашої гри на початку тайму. Виявилося, хоча вболівальники не прийшли, серби чіплятимуться за свій шанс. Нашим треба була половина тайму, аби це зрозуміти й почати грати у футбол.</p>
      <p>
        <b>У Белграді Шевченко експериментував зі складом. Що показали люди, які не завжди виходять у стартовому складі?</b>
      </p>
      <p>— Віктор Циганков сподобався у першому таймі, коли мав ще сили для боротьби. Потім розчинився на футбольному полі. Сергій Сидорчук та Володимир Шепелєв з Артемом Бесєдіним, які вийшли на заміну, відверто не вразили. Хлопці не готові боротися на тих швидкостях, які дають Олександр Зінченко та Руслан Малиновський. Ніби й робили все правильно, але перетримували м'яч, затримували розвиток атаки, не встигали за подіями на полі.</p>
      <p>
        <b>Як вам Роман Яремчук?</b>
      </p>
      <p>— Помітно, що хлопець розігрався, впіймав упевненість у власних силах і забиває ледь не кожної гри. У Белграді Роман грав на лівому фланзі, де зазвичай діє Коноплянка, але шукав свій шанс і забив дуже важливий м'яч. Зрозуміло, що на Євро будуть суперники іншого рівня, і Яремчуку ні в якому разі не треба зупинятися на досягнутому. Щоденна праця, вдосконалення і все прийде — новий, більш перспективний клуб і новий, значно вищий рівень гри. Яремчук у цьому відборі — один із тих, до кого виникає найменше претензій. До того ж хлопець самокритичний. Думаю, що до Євро лінія нашого нападу буде в порядку. Проблема — захист. У цьому матчі оборонці часто "губили" форвардів суперника, чого не було в попередніх іграх. Однак це не привід для негативу — значення матчу не дозволяло гравцям налаштуватися, як у попередній грі проти Португалії.</p>
      <p>
        <b>Футбол. Євро-2020. Кваліфікаційний турнір. Національні команди</b>
      </p>
      <p>Сербія — Україна — 2:2 (1:1)</p>
      <p>17 листопада. Белград. Стадіон "Райко Мітич". 8 тис. глядачів, розрахований на 55 тис. +16°С</p>
      <p>Суддя: Боббі Медден, Шотландія</p>
      <p>Сербія — Райкович, Родич, Міленкович, Максимович, Коларов, Радонич (Милинкович-Савич, 82), Гудель, Максимович (Мілівоєвич, 76), Ляїч (Гачінович, 69), Тадич, Мітрович. Тренер: Любіша Тумбакович</p>
      <p>Україна — П'ятов, Матвієнко, Миколенко, Кривцов, Караваєв, Циганков (Бесєдін, 77), Коваленко (Шепелєв, 77), Малиновський (Шахов, 88), Сидорчук, Ярмоленко, Яремчук. Тренер: Андрій Шевченко</p>
      <p>Голи: Тадич, 9, з пенальті, Яремчук, 32, Митрович, 56, Бесєдін, 90+3</p>
    </article>
  </body>
</html>