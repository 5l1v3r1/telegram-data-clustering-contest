<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilmessaggero.it/politica/mattarella_assemblea_anci_comuni-4873257.html"/>
    <meta property="og:site_name" content="Il Messaggero"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Mattarella all'assemblea Anci: «I Comuni non sono la periferia della Repubblica ma la base»"/>
    <meta property="og:description" content="«I Comuni non sono la periferia della Repubblica ma la base della Repubblica». Così, il presidente della Repubblica Sergio Mattarella, ai sindaci riuniti all'Assemblea Anci...."/>
  </head>
  <body>
    <article>
      <h1>Mattarella all'assemblea Anci: «I Comuni non sono la periferia della Repubblica ma la base»</h1>
      <address>
        <time datetime="2019-11-19T00:00:00+00:00">19 Nov 2019</time>
      </address>
      <p>«I Comuni non sono la periferia della Repubblica ma la base della Repubblica». Così, il presidente della Repubblica <a href="https://www.ilmessaggero.it/ricerca/Sergio-Mattarella/">Sergio Mattarella</a>, ai sindaci riuniti all'Assemblea Anci. «Costituiscono un tratto essenziale della nostra identità nazionale e, posti come sono alle radici dell'ordinamento, lo alimentano in virtù della rappresentatività e della maggiore vicinanza con le concrete comunità di vita. Per questo non può esistere un'efficace strategia pubblica che escluda i Comuni o che li tenga ai margini».</p>
      <p>
        <a href="https://economia.ilmessaggero.it/news/manovra_mattarella_legge_coerente_con_risanamento_debito-4871010.html">Manovra, Mattarella: Legge coerente con risanamento debito</a>
      </p>
      <p>«Tutte le istituzioni -e a tutti i livelli- devono sentirsi partecipi e costruttrici di una nuova qualità della crescita civile, sociale, economica - ha aggiunto Mattarella - Davanti ai mutamenti climatici, davanti alla necessità di una crescita compatibile con l'ambiente e con l'equità sociale, davanti agli obiettivi inderogabili dell'Agenda 2030 delle Nazioni Unite, avvertiamo in questo momento lo stretto legame tra comportamenti civili virtuosi e decisioni di governo adeguate. Partecipare in prima linea a questo impegno -ha aggiunto il Capo dello Stato- è cruciale per il futuro dell'Italia. E l'Italia può dare molto all'Europa. Può essere decisiva per il successo dell'Unione, grazie alla sua qualità, alle sue capacità, alle sue città, alla ricchezza e alla diversità dei suoi territori. Possiamo riuscirvi. Ma senza i Comuni non ne saremo in grado. Perché è la qualità della vita nelle metropoli, come nei borghi, nelle aree interne e nei territori montani, che può rendere i cittadini davvero partecipi di questa trasformazione, e fare in modo che lo sviluppo sostenibile divenga un grande traguardo popolare».</p>
      <p>«Non potremmo neppure parlare di 'smart city' se trascurassimo la necessaria riqualificazione e la sicurezza delle periferie. È quanto mai opportuno, come sostiene l'Anci, che gli interventi in favore delle periferie urbane abbiano un concreto rilancio sul piano nazionale, e che riescano a integrarsi con adeguate misure sociali e di welfare - ha continuato - I Comuni possono fare molto se non lasciati soli».</p>
      <footer>© RIPRODUZIONE RISERVATA</footer>
      <related>
        <h4>APPROFONDIMENTI</h4>
        <a href="https://www.ilmessaggero.it/economia/news/manovra_mattarella_legge_coerente_con_risanamento_debito-4871010.html"/>
      </related>
    </article>
  </body>
</html>