<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nto.pl/22-mln-zl-na-poprawe-opieki-nad-matka-i-dzieckiem-w-wojewodztwie-opolskim/ar/c14-14591095"/>
    <meta property="og:site_name" content="Nowa Trybuna Opolska"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="22 mln zł na poprawę opieki nad matką i dzieckiem w województwie opolskim"/>
    <meta property="og:description" content="Ponad 22 miliony złotych dostaną opolskie szpitale i przychodnie na unijne projekty dotyczące opieki nad kobietami w ciąży i małymi dziećmi. Objętych nią zostanie 16700 matek i maluchów w całym województwie."/>
  </head>
  <body>
    <article>
      <h1>22 mln zł na poprawę opieki nad matką i dzieckiem w województwie opolskim</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Iwona Kłopocka</a></address>
      <p>
        <b>Ponad 22 miliony złotych dostaną opolskie szpitale i przychodnie na unijne projekty dotyczące opieki nad kobietami w ciąży i małymi dziećmi. Objętych nią zostanie 16700 matek i maluchów w całym województwie.</b>
      </p>
      <p>Usługi zdrowotne świadczyć będą:</p>
      <ul>
        <li>Kliniczne Centrum Ginekologii, Położnictwa i Neonatologii w Opolu</li>
        <li>Szpital Powiatowy w Strzelcach Opolskich</li>
        <li>Strzeleckie Centrum Obsługi Biznesu „SCOB” Marcin Rękawek</li>
        <li>spółka Mączka – Lekarze Ginekolodzy – Spółka partnerska</li>
      </ul>
      <p>We wtorek w Urzędzie Marszałkowskim podpisali umowy na zadania o łącznej wartości 22 mln 331 tysięcy zł.</p>
      <p>Dzięki tym pieniądzom specjalistyczną opieką w czasie ciąży i po urodzeniu dziecka objętych zostanie ponad 12 tysięcy Opolanek oraz ponad 4 tysiące najmłodszych obywateli regionu.</p>
      <p>To m. in. badania prenatalne <a href="https://gratka.pl/praca/sosnowiec#utm_medium=alz&amp;utm_source=nto.pl&amp;utm_campaign=artykul">dla kobiet</a> poniżej 35. roku życia, mobilne szkoły rodzenia i mobilne poradnie laktacyjne, wczesna rehabilitacja i rozszerzona opieka położnych środowiskowych po porodzie, badania diagnostyczne dla dzieci w celu wczesnego rozpoznania nieprawidłowości w ich rozwoju psychoruchowym i wdrożenie odpowiedniej terapii, niwelowanie nieprawidłowości w rozwoju dzieci do lat 2.</p>
      <p>Pieniądze zostaną także przeznaczone na zakup sprzętu medycznego i szkolenia personelu.</p>
      <blockquote>- To już druga edycja programu poprawy opieki nad matką i dzieckiem w województwie opolskim. W pierwszym wydaliśmy ponad 30 mln zł. Cieszymy się bardzo, że możemy wesprzeć Opolanki w sytuacjach najważniejszych w ich życiu rodzinnym i niesłychanie istotnych w wymiarze społecznym - podkreśla marszałek Andrzej Buła.</blockquote>
      <p>Pierwsze rozdanie unijnych pieniędzy na ten cel pokazało, że dla Opolanek najważniejszy jest dostęp do bezpłatnych badań prenatalnych pozwalających na wykrycie wczesnych wad rozwojowych płodu.</p>
      <p>Program oferuje je za darmo już przed 35. rokiem życia (później badania są finansowane przez NFZ). Do tej pory skorzystało z nich 10,5 tys. kobiet, a teraz plan obejmuje 11,4 tys. kobiet.</p>
      <p>Z pogłębionej diagnostyki dotąd skorzystało blisko 8 tysięcy dzieci. Teraz dostęp do niej uzyska 4 tysiące maluchów, a drugie tyle skorzysta z rehabilitacji.</p>
      <p>Programem już od listopada objęte zostaną matki i dzieci we wszystkich opolskich powiatach.</p>
    </article>
  </body>
</html>