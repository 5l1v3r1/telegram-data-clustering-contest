<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/rozroblyati-zakon-pro-osobliviy-status-donbasu-potribno-za-uchastyu-vsih-politsil-razumkov-330096_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T00:55:00+00:00"/>
    <meta property="og:title" content="Розробляти закон про &quot;особливий статус&quot; Донбасу потрібно за участю всіх політсил – Разумков"/>
    <meta property="og:description" content="Спікер Верховної Ради України впевнений, що розробку та прийняття законопроекту не повинні пов'язувати із певною політичною силою."/>
  </head>
  <body>
    <article>
      <h1>Розробляти закон про "особливий статус" Донбасу потрібно за участю всіх політсил – Разумков</h1>
      <h2>Спікер Верховної Ради України впевнений, що розробку та прийняття законопроекту не повинні пов'язувати із певною політичною силою.</h2>
      <address>
        <time datetime="2019-11-19T00:55:00+00:00">19 Nov 2019, 00:55</time>
      </address>
      <p>До розробки законопроекту про <a href="https://dt.ua/POLITICS/makron-i-putin-obgovorili-osobliviy-status-donbasu-kreml-330050_.html"><b>"особливий статус" Донбасу</b></a> повинні приєднатися представники абсолютно всіх політичних сил, представлених у Верховній Раді України, заявив спікер українського парламенту Дмитро Разумков в ефірі програми "<a href="https://svoboda.ictv.ua/ua/">Свобода слова</a>" на телеканалі ICTV.</p>
      <p>Коментуючи питання щодо розробки законопроекту про "особливий статус", Разумков зазначив, що до його створення повинні "докласти руку" всі політичні сили парламенту.</p>
      <p>"Я впевнений, що це не повинен бути закон монобільшості чи опозиції. Це питання національної безпеки, територіальної цілісності. І я сподіваюся, що до нього приєднаються представники всіх політичних сил, які сьогодні представлені в парламенті нашої держави", – зазначив він.</p>
      <p>1 жовтня президент Володимир Зеленський повідомив, що Тристороння контактна група <b><a href="https://dt.ua/POLITICS/zelenskiy-pidtverdiv-uzgodzhennya-formuli-shtaynmayera-325073_.html">погодила "формулу Штайнмаєра"</a></b> і розведення сил та засобів в районі Петрівського і Золотого. <b><a href="https://dt.ua/POLITICS/u-minsku-domovilisya-pro-rozvedennya-sil-u-donbasi-zelenskiy-325076_.html">Мешканцям "сірої зони" Зеленський особисто гарантував безпеку</a></b>. Він також анонсував розробку нового <b><a href="https://dt.ua/POLITICS/zelenskiy-zaviv-pro-stvorennya-novogo-zakonu-schodo-osoblivogo-poryadku-samovryaduvannya-v-ordlo-325075_.html">законопроєкту про "особливий статус" Донбасу з урахуванням "формули Штайнмаєра"</a></b>. </p>
      <p>Після чого спікер Верховної Ради <b><a href="https://dt.ua/POLITICS/razumkov-nazvav-chervoni-liniyi-novogo-zakonu-pro-osobliviy-status-ordlo-325522_.html">Дмитро Разумков запевнив, що при підготовці нового законопроєкту про "особливий статус" ОРДЛО</a></b> не буде перейдено "червоні лінії". До них спікер відніс вибори у відповідності із українським законодавством, забезпечення їх безпеки, а також відновлення контролю над державним кордоном.</p>
      <p>Зі свого боку Зеленський зізнався, що поки <a href="https://dt.ua/POLITICS/zelenskiy-ne-znaye-yakim-bude-noviy-zakon-pro-osobliviy-status-donbasu-327140_.html"><b>не знає, яким буде новий закон "Про особливий статус Донбасу"</b></a> – однак його обговорять як у "нормандському форматі", так і з українським суспільством.</p>
      <p>Детальніше про "формулу Штайнмаєра" і наслідки її можливої реалізації читайте у статтях Тетяни Силіної <a href="https://dt.ua/internal/formula-viboru-324157_.html"><b>"Формула вибору"</b></a>  і Костянтина Єлісєєва <b><a href="https://dt.ua/internal/diyavol-u-formuli-325159_.html">"Диявол – у формулі"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3N2b2JvZGFzbG92YS5pbi51YS8=">Свобода слова</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>