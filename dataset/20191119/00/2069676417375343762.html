<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisportal.cz/zpravy/davis-cup-kanadane-jsou-prvnimi-ctvrtfinalisty-nadal-pomohl-k-obratu-spanelu-27394/"/>
    <meta property="og:site_name" content="tenisportal.cz"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Davis Cup: Kanaďané jsou prvními čtvrtfinalisty. Nadal pomohl k obratu Španělů"/>
    <meta property="og:description" content="DAVIS CUP - Po 54 letech se v Davis Cupu střetla Kanada se Spojenými státy americkými a až na 16. pokus se Kanaďané dočkali premiérového vítězství. V Madridu dnes bodoval Vasek Pospisil i Denis Shapovalov, kteří rozhodli o tom, že Kanada jako první postoupila do čtvrtfinále osmnáctičlenného finálového turnaje. Vítězně začali domácí Španělé, když jim k obratu proti Rusům pomohl i Rafael Nadal."/>
  </head>
  <body>
    <article>
      <h1>Davis Cup: Kanaďané jsou prvními čtvrtfinalisty. Nadal pomohl k obratu Španělů</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Luboš Zabloudil, TenisPortal.cz</a></address>
      <p>
        <b>DAVIS CUP - Po 54 letech se v Davis Cupu střetla Kanada se Spojenými státy americkými a až na 16. pokus se Kanaďané dočkali premiérového vítězství. V Madridu dnes bodoval Vasek Pospisil i Denis Shapovalov, kteří rozhodli o tom, že Kanada jako první postoupila do čtvrtfinále osmnáctičlenného finálového turnaje. Vítězně začali domácí Španělé, když jim k obratu proti Rusům pomohl i Rafael Nadal.</b>
      </p>
      <p>Prvními čtvrtfinalisty se stali Kanaďané, kteří vyhráli skupinu F i přesto, že kvůli zranění nemohl nastoupit 21. hráč světa Felix Auger-Aliassime. Dokonale ho totiž zastoupil <b>Vasek Pospisil</b>, který překvapil včera proti Fabiu Fogninimu i dnes proti <b>Reillymu Opelkovi</b>. <br/><br/>Aktuálně až 150. hráč světa Pospisil tak položil základ k vítězství nad Italy i Američany. Druhý bod pak přidal <b>Denis Shapovalov</b>, který po včerejší téměř tříhodinové bitvě s Matteem Berrettinnim zvládl dnešní souboj s <b>Taylorem Fritzem</b>, kterého porazil 7-6 6-3. <br/><br/>Kanada se střetla se Spojenými státy v Davis Cupu po dlouhých 54 letech a až na 16. pokus se dočkala premiérového vítězství.</p>
      <figure>
        <iframe data-src="https://twitter.com/DavisCupFinals/status/1196876143623843840?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b><mark>Austrálie přehrála Kolumbii</mark></b><br/>Ve čtvrtfinále Kanaďané narazí na Belgičany, nebo Australany. Ti se o první místo ve skupině D utkají ve vzájemném duelu, neboť vyhráli své úvodní duely proti Kolumbijcům. <br/><br/>Za Austrálii dnes bodovali favorizovaní <b>Nick Kyrgios</b> a <b>Alex De Minaur</b> a ve čtyřhře překvapivě i <b>John Peers</b> s <b>Jordanem Thompsonem</b>, kteří udolali světové jedničky <b>Juana Sebastiana Cabala</b> s <b>Robertem Farahem</b>.<br/><br/><b><mark>Francouzi Herbert s Mahutem pokračují na vítězné vlně</mark></b><br/>Čerství vítězové Turnaje mistrů ve čtyřhře <b>Pierre-Hugues Herbert</b> a <b>Nicolas Mahut</b> dva dny po triumfu v Londýně navázali na vítěznou šňůru i v Davis Cupu. Pro Francii získali klíčový bod ve svém úvodním duelu s Japonskem.<br/><br/>Herbert s Mahutem zdolali pár <b>Ben McLachlan</b> a <b>Jasutaka Učijama</b> 6-7 6-4 7-5 a připsali si 10. výhru v řadě. Loňské finalisty předtím dostal do vedení <b>Jo-Wilfried Tsonga</b>, následně vyrovnal <b>Jošihito Nišioka</b> po skalpu <b>Gaëla Monfilse</b>. <br/><br/>Skupinu A doplňuje Srbsko, které zahájí turnaj ve středu a mělo by nasadit i světovou dvojku Novaka Djokoviče.<br/><br/>Vítězství dnes slavily také reprezentace Argentiny (3-0 nad Chile) a Kazachstánu (2:1 nad Nizozemskem). <br/><br/><b><mark>Nadal nastartoval obrat Španělů</mark></b><br/>Hvězdou večerního programu byl <b>Rafael Nadal</b>. První hráč světa porazil 6-3 7-6 <b>Karena Chačanova</b>, s nímž vyhrál i <a href="https://www.tenisportal.cz/detail-zapasu/?id=1857793">sedmý vzájemný duel</a>, a souboj Španělů s Rusy vyrovnal na 1-1 poté, co <b>Andrej Rubljov</b> zdolal <b>Roberta Bautistu</b>. <br/><br/>Obrat Španělů pak dokonali ve čtyřhře <b>Marcel Granollers</b> s <b>Felicianem Lópezem</b>, kteří v nočním zápase porazili Chačanova s Rubljovem.<br/><br/>Nadal v Davis Cupu přidal 25. singlovou výhru v řadě; jako jediný ho stále dokázal porazit při debutu v únoru 2004 pouze Jiří Novák v Brně.<br/><br/>Ačkoli dosavadní návštěvy při novém daviscupovém finálovém turnaji pro 18 týmů jsou mizerné, Nadalovi fandilo v hale Caja Mágica 12.500 lidí. Více se jich do hlediště ani nevešlo.<br/><br/>"Tenhle nový formát je ošidný, protože každá chyba vás staví do pozice, v níž být nechcete," řekl Nadal. "Atmosféra ale byla úžasná. Jediné špatné je, že poslední zápas začal v jednu v noci. To je složité pro nás hráče i pro diváky, protože zítra je normální pracovní den," dodal.<br/><br/>Pokud chtějí Španělé vyhrát svou skupinu, musí ve středu večer potvrdit roli favoritů proti obhájcům titulu Chorvatům. Ti jsou ve Španělsku bez Marina Čiliče, jedničkou je bze formy hrající Borna Čorič.<br/><br/>Ze šesti skupin postoupí jejich vítězové a dva nejlepší týmy z druhých míst do čtvrtfinále, dál se bude hrát vyřazovacím způsobem.</p>
      <table>
        <tr>
          <th><b>• DAVIS CUP 2019, FINÁLOVÝ TURNAJ •</b><br/>Madrid / Španělsko, tv. povrch / hala,<br/>úterní výsledky (19. 11. 2019)</th>
        </tr>
        <tr>
          <td>
            <b>• skupina A •</b>
          </td>
        </tr>
        <tr>
          <td>
            <b>Francie - Japonsko 2-1</b>
          </td>
        </tr>
        <tr>
          <td>Tsonga - Učijama 6-2 6-1</td>
        </tr>
        <tr>
          <td>Monfils - Nišioka 5-7 2-6</td>
        </tr>
        <tr>
          <td>Herbert/Mahut - McLachlan/Učijama 6-7(4) 6-4 7-5</td>
        </tr>
        <tr>
          <td/>
        </tr>
        <tr>
          <td>
            <b>• skupina B •</b>
          </td>
        </tr>
        <tr>
          <td>
            <b>Španělsko - Rusko 2-1</b>
          </td>
        </tr>
        <tr>
          <td>Bautista - Rubljov 6-3 3-6 6-7(0)</td>
        </tr>
        <tr>
          <td>Nadal - Chačanov 6-3 7-6(7)</td>
        </tr>
        <tr>
          <td>Granollers/F. López - Chačanov/Rubljov 6-4 7-6(5)</td>
        </tr>
        <tr>
          <td/>
        </tr>
        <tr>
          <td>
            <b>• skupina C •</b>
          </td>
        </tr>
        <tr>
          <td>
            <b>Argentina - Chile 3-0</b>
          </td>
        </tr>
        <tr>
          <td>Pella - Jarry 6-4 6-3</td>
        </tr>
        <tr>
          <td>Schwartzman - Garín 6-2 6-2</td>
        </tr>
        <tr>
          <td>M. González/Mayer - Jarry/Podlipnik-Castillo 6-3 7-5</td>
        </tr>
        <tr>
          <td/>
        </tr>
        <tr>
          <td>
            <b>• skupina D •</b>
          </td>
        </tr>
        <tr>
          <td>
            <b>Austrálie - Kolumbie 3-0</b>
          </td>
        </tr>
        <tr>
          <td>Kyrgios - A. González 6-4 6-4</td>
        </tr>
        <tr>
          <td>De Minaur - Galán 6-4 6-3</td>
        </tr>
        <tr>
          <td>Peers/Thompson - Cabal/Farah 6-3 3-6 7-6(6)</td>
        </tr>
        <tr>
          <td/>
        </tr>
        <tr>
          <td>
            <b>• skupina E •</b>
          </td>
        </tr>
        <tr>
          <td>
            <b>Kazachstán - Nizozemsko 2-1</b>
          </td>
        </tr>
        <tr>
          <td>Kukuškin - Van de Zandschulp 6-2 6-2</td>
        </tr>
        <tr>
          <td>Bublik - Haase 5-7 6-3 6-7(5)</td>
        </tr>
        <tr>
          <td>Kukuškin/Bublik - Haase/Rojer 6-4 7-6(2)</td>
        </tr>
        <tr>
          <td/>
        </tr>
        <tr>
          <td>
            <b>• skupina F •</b>
          </td>
        </tr>
        <tr>
          <td>
            <b>USA - Kanada 1-2</b>
          </td>
        </tr>
        <tr>
          <td>Opelka - Pospisil 6-7(5) 6-7(7)</td>
        </tr>
        <tr>
          <td>Fritz - Shapovalov 6-7(6) 3-6</td>
        </tr>
        <tr>
          <td>Querrey/Sock - Pospisil/Shapovalov 6-0 6-0 / <i>bez boje Q./S.</i></td>
        </tr>
        <tr>
          <td/>
        </tr>
        <tr>
          <td>
            <a href="https://www.daviscup.com/en/draws-results/finals/2019.aspx">pořadí skupin</a>
          </td>
        </tr>
      </table>
    </article>
  </body>
</html>