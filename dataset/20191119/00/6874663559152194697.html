<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773915,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מחקר: &quot;בריאותם של ילדי העולם כבר מושפעת לרעה משינויי האקלים&quot;"/>
    <meta property="og:description" content="המחקר, שביצעו 120 מדענים בשיתוף האו&quot;ם, מנתח 41 מדדים שבוחנים איך משבר האקלים משפיע על הבריאות האוכלוסייה העולמית. לדוגמה, טמפרטורות השיא במערב אירופה ושריפות היער כמו בקליפורניה גרמו להתקפי אסטמה, זיהומים בדרכי הנשימה ומכות חום. &quot;חייבים לפעול לאלתר&quot;, קובעים מחברי המחקר"/>
  </head>
  <body>
    <article>
      <h1>מחקר: "בריאותם של ילדי העולם כבר מושפעת לרעה משינויי האקלים"</h1>
      <h2>המחקר, שביצעו 120 מדענים בשיתוף האו"ם, מנתח 41 מדדים שבוחנים איך משבר האקלים משפיע על הבריאות האוכלוסייה העולמית. לדוגמה, טמפרטורות השיא במערב אירופה ושריפות היער כמו בקליפורניה גרמו להתקפי אסטמה, זיהומים בדרכי הנשימה ומכות חום. "חייבים לפעול לאלתר", קובעים מחברי המחקר</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">עומר כביר</a></address>
      <p>משבר האקלים כבר פוגע בבריאות של ילדי העולם ויעצב את בריאותו הגופנית והנפשית של דור שלם, אלא אם תוגבל ההתחממות הגלובלית ל-2 מעלות צלזיוס - כך מתריע מחקר נרחב שהתפרסם בשבוע שעבר בכתב העת המדעי החשוב בעולם בתחום הרפואה - The Lancet.</p>
      <p>המחקר, <a href="https://www.thelancet.com/journals/lancet/article/PIIS0140-6736%2819%2932596-6/fulltext">שבוצע בשיתוף פעולה של 120 מדענים מ-35 מוסדות </a>אקדמיים מובילים וסוכנויות או"ם, מנתח 41 מדדים שבוחנים איך משבר האקלים משפיע על הבריאות של האוכלוסייה העולמית. לפי המחקר, ילד שנולד היום יחווה עולם חם יותר ב-4 מעלות מהממוצע הטרום-תעשייתי, כאשר שינוי האקלים ישפיעו על הבריאות האנושית החל מהינקות, עבור בגיל ההתבגרות ובבגרות ועד לזקנה.</p>
      <p>"השנה, ההשפעות המואצות של שינוי האקלים נעשו ברורות מתמיד", אמר פרופ' יו מומנטגומרי, מנהל המכון לבריאות האדם ביוניברסיטי קולג' בלונדון ויו"ר משותף של פרויקט המחקר, <a href="https://eurekalert.org/pub_releases/2019-11/tl-pss111119.php">בהודעה לעיתונות</a>." טמפרטורות השיא במערב אירופה ושריפות היער בסיביר, קווינסלנד <a href="https://www.calcalist.co.il/world/articles/0,7340,L-3750120,00.html">וקליפורניה </a>גרמו להתקפי אסטמה, זיהומים בדרכי הנשימה ומכות חום. פני הים עולים בקצב מדאיג מתמיד. הילדים שלנו מזהים את מצב החירום האקלימי ודורשים שנפעל להגן עליהם. אנחנו חייבים להקשיב ולהגיב".</p>
      <figure>
        <img src="https://images1.calcalist.co.il/PicServer3/2019/07/16/921132/3_l.jpg"/>
        <figcaption>שריפה בקליפורניה <br/>צילום: רויטרס</figcaption>
      </figure>
      <p>אחת המגמות המדאיגות שזיהו החוקרים היא ירידה בתפוקה של תבואות, שמאיימת על הפקת מזון וביטחון מזון. "פעוטות מושפעים מכך בצורה החמורה ביותר ויכולים לסבול מהשפעות קבועות כתוצאה מתת-תזונה ממושכת", נכתב במחקר. "ילדים הם בין הקבוצות הפגיעות ביותר למחלות שלשול וחווים את ההשפעות החמורות ביותר של קדחת דנגי. מגמות באקלים שמגבירות את יכולת ההדבקה במחלות מדאיגות במיוחד, ומאז 2000 נרשמו 9 מ-10 השנים בעלות התנאים המתאימים ביותר להתפשטות קדחת דנגי. בדומה, מאז תחילת שנות ה-80, מספר הימים עם התנאים המתאימים להתפשטות Vibrio (פתוגן שאחראי לחלק ניכר ממחלות השלשול) הוכפלו".</p>
      <p>ד"ר ניק וואטס, מנהל פרויקט המחקר, הסביר שילדים פגיעים במיוחד להשפעות הבריאותיות של שינוי אקלים: "הגוף ומערכת החיסונים שלהם עדיין מתפתחים, והם יותר חשופים למחלות ולזיהומים. הנזק שנגרם בילדות המוקדמת הוא נרחב וקבוע, עם השלכות בריאותיות שימשכו כל החיים. בלי פעולה מידית מצד כל המדינות לצמצום הפליטה של גזי חממה, ההשגים שנרשמו בתחומים כמו בריאות ותוחלת החיים ייפגעו".</p>
      <p>
        <b>אובדן של 133.6 מיליארד שעות עבודה</b>
      </p>
      <p>החל מגיל ההתבגרות, מזהיר המחקר, זיהום אוויר (שגדל בעיקר בגלל שריפת דלקי מאובנים ומושפע משינוי אקלים) פוגע בלב, בריאות ובכל אבר חיוני אחר, כאשר ילדים שנולדים כיום ינשמו אוויר רעיל יותר. פליטת פחמן דו-חמצני משריפת דלקי מאובנים עדיין נמצאת בעלייה, וב-2016 מספר מקרי המוות בטרם עת כתוצאה מכך נשאר ללא שינוי ועמד על 2.9 מיליון איש. לפי החוקרים, אפילו אם רמות הזיהום שנרשמו ב-2016 באירופה יישארו יציבות לאורך תקופת החיים של האוכלוסייה כיום, הנזקים הכלכליים והעלויות הבריאותיות יכולים להגיע ל-129 מיליארד יורו בשנה.</p>
      <p>בהמשך החיים, חיי המשפחה והפרנסה נמצאים בסיכון מוגבר מאירועי מזג אוויר קיצוניים תכופים וחמורים יותר, כאשר נשים יהיו הקבוצה הפגיעה ביותר בטווח רחב של הקשרים חברתיים ותרבותיים. עולמית, 77% מהמדינות חוו עלייה בחשיפה של האוכלוסייה לשריפות יער. בהודו וסין נרשמה הצמיחה הגדולה ביותר, כאשר עוד 21 מיליון איש בהודו ועוד 17 מיליון איש בסין נחשפו לשריפות יער בין 2015 ל-2018 לעומת בין 2001 ל-2014. במדינות בעלות הכנסה נמוכה, כמעט כל הנזקים הכלכליים מאירועי קיצון אינם מבוטחים, מה שמגדיל את הנטל הכלכלי על יחידים ומשפחות.</p>
      <figure>
        <img src="https://images1.calcalist.co.il/PicServer3/2019/06/24/915406/MCT_688948_006722632_l.jpg"/>
        <figcaption>גל חום בפריז השנה <br/>צילום: אם סי טי</figcaption>
      </figure>
      <p>כן מציין המחקר שעלייה בטמפרטורה ובמספר גלי חום מגבילה את יכולת העבודה של אוכלוסיות שונות. ב-2018, נרשם אובדן של 133.6 מיליארד שעות עבודה, 45 מיליארד שעות יותר מאשר בשנת 2000. בדרום ארה"ב נרשם אבדן של בין 15% ל-20% משעות העבודה ביום במהלך החודש החם ביותר של 2018.</p>
      <p>
        <b>השפעה בריאותית על בני 65 ומעלה</b>
      </p>
      <p>בני 65 ומעלה פגיעים במיוחד להשפעות הבריאותיות של שינוי אקלים, ובפרט כלי חום. בין 1990 ל-2018, אוכלוסיות בכמעט כל אזור בעולם הפכו לפגיעות יותר לחום ולגלי חום (ב-152 מתוך 196 מדינות נרשמה עלייה במספר האנשים שחוו שריפות יער), כאשר אירופה ומזרח המזרח התיכון הם האזורים הפגיעים ביותר. ב-2018, 220 מיליון איש בני 65 ומעלה חוו גלי חום, שיא חדש לעומת 209 מיליון ב-2015. ביפן, 32 מיליון איש בני 65 ומעלה חוו גלי חום – למעשה כל אדם בקבוצת הגיל הזו במדינה.</p>
      <p>"נזקי המשנה כמו שינוי אקלים, כמו הגירה, החרפת העוני, עימות אלים ומחלות נפש משפיעים על כל האנשים בכל קבוצות הגיל ובכל המדינות", מתריע המחקר. "מסלול רגיל של עסקים יוביל לעולם שונה מהותית. החיים של כל ילד שנולד היום יושפעו מהותית משינוי אקלים. ללא התערבות מואצת, העידן החדש הזה יגדיר את בריאות האנשים בכל שלב בחייהם".</p>
      <p>מחברי המחקר קוראים לנקיטה בפעולה משמעותית ומיידית במטרה למנוע את הפגיעה בבריאות הגלובלית, תוך התמקדות בארבעה אזורי מפתח:</p>
      <p><b>1.</b> הפסקה מהירה, דחופה ומוחלטת של הפקת אנרגיה מפחם בכל העולם.</p>
      <p><b>2.</b> וידוא קיום ההתחייבות של מדינות בעלות הכנסה גבוה לספק מימון אקלים של 100 מיליארד דולר לשנה על מנת לסייע למדינות עם הכנסה נמוכה.</p>
      <p><b>3.</b> הגדלת הגישה למערכות תחבורה ציבורית נגישות, זולות ויעילות, ובפרט הליכה ורכיבה על אופניים, באמצעות יצירת נתיבי אופניים והפעלת שירותי השכרה.</p>
      <p><b>4</b>. ביצוע השקעות משמעותיות בשדרוג מערכות הבריאות על מנת להבטיח שהנזק הבריאותי כתוצאה ממשבר האקלים לא יפגע ביכולת של שירותי הבריאות לטפל בחולים.</p>
      <p>"הדרך שבה העולם יבחר היום תכריע באופן בלתי הפיך את העתיד של ילדינו", אמרה ד"ר סטלה הרטינגר מאוניברסיטת Cayetano Heredia בפרו, שהשתתפה במחקר. "אנחנו חייבים להקשיב למיליוני האנשים הצעירים שהבילו גל של שביתות בית ספר בדרישה לפעולה דחופה. 7.5 מיליארד האנשים שחיים כיום ייאלצו לפעול כדי להבטיח שבריאות הילדים שנולדים כיום לא תוגדר על ידי האקלים המשתנה".</p>
    </article>
  </body>
</html>