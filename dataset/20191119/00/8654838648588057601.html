<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/soluzioni/pokemon-spada-e-scudo-quale-starter-scegliere.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Pokémon Spada e Scudo: quale starter scegliere?"/>
    <meta property="og:description" content="Non sapete quale Pokémon iniziale di Galar scegliere per iniziare la vostra avventura in Pokémon Spada e Scudo? Vi diamo una mano noi!. Pokémon Spada e Scudo sono finalmente arrivati nei negozi in..."/>
  </head>
  <body>
    <article>
      <h1>Pokémon Spada e Scudo: quale starter scegliere?</h1>
      <h2>Non sapete quale Pokémon iniziale di Galar scegliere per iniziare la vostra avventura in Pokémon Spada e Scudo? Vi diamo una mano noi!</h2>
      <address><time datetime="2019-11-19T00:00:00+00:00">19 Nov 2019</time> by <a rel="author" href="https://multiplayer.it/account/utente/1769928/benji-boi/articoli/" target="_blank">Stefano Paglia</a></address>
      <h3>Indice</h3>
      <ul>
        <li>
          <a href="https://multiplayer.it/soluzioni/pokemon-spada-e-scudo-quale-starter-scegliere.html#scegliete-distinto">Scegliete d'istinto</a>
        </li>
        <li>
          <a href="https://multiplayer.it/soluzioni/pokemon-spada-e-scudo-quale-starter-scegliere.html#grookey-lo-starter-derba">Grookey, lo starter d’erba</a>
        </li>
        <li>
          <a href="https://multiplayer.it/soluzioni/pokemon-spada-e-scudo-quale-starter-scegliere.html#scorbunny-lo-starter-di-fuoco">Scorbunny, lo starter di fuoco</a>
        </li>
        <li>
          <a href="https://multiplayer.it/soluzioni/pokemon-spada-e-scudo-quale-starter-scegliere.html#sobble-lo-starter-dacqua">Sobble, lo starter d’acqua</a>
        </li>
        <li>
          <a href="https://multiplayer.it/soluzioni/pokemon-spada-e-scudo-quale-starter-scegliere.html#altri-consigli-utili">Altri consigli utili</a>
        </li>
      </ul>
      <p><b>Pokémon Spada e Scudo</b> sono finalmente arrivati nei negozi introducendo nella storica serie di Game Freak tante novità, come ad esempio le Dynamax e le Gigamax, le Terre Selvagge, il Pokécampeggio e molto altro ancora (di cui abbiamo parlato ampiamente nella <a href="https://multiplayer.it/recensioni/pokemon-spada-e-scudo-recensione.html">nostra recensione</a>).<br/><br/>Al netto di tutte le innovazioni, c'è però un elemento che è rimasto invariato sin dagli albori della serie, una decisione cruciale che mette in difficoltà tutti gli allenatori in erba in procinto di iniziare una nuova avventura: <b>la scelta del Pokémon iniziale</b>. Come nei precedenti capitoli, il vostro primo compagno di avventure sarà uno a scelta tra tre Pokémon Starter appartenenti al tipo erba, fuoco e acqua, in questo caso rappresentati rispettivamente da Grookey, Scorbunny e Sobble. Ma qual è lo <b>starter migliore da scegliere</b> per affrontare Pokémon Spada e Scudo? Cerchiamo di fare il punto della situazione.</p>
      <figure>
        <img src="https://multiplayer.net-cdn.it/thumbs/images/2019/10/23/pokemon-spada-scudo_jpg_1400x0_q85.jpg"/>
      </figure>
      <anchor name="scegliete-distinto">
        <h3>Scegliete d'istinto</h3>
        <p>Come nei capitoli delle precedenti generazione, tutti e tre gli starter di Galar sono compagni di viaggio affidabili su cui potrete fare sempre affidamento, dalle fasi iniziali dell'avventura fino agli immancabili scontri nella Lega. Da questo punto di vista <b>non c'è un Pokémon obiettivamente più forte</b>. Dunque il nostro consiglio, per quanto possa sembrare banale, è: scegliete semplicemente il Pokémon che più vi piace.<br/><br/>Tuttavia ognuno dei tre starter ha delle caratteristiche uniche e conoscerle fin da subito potrebbe aiutarvi a scegliere lo starter che più si addice ai vostri gusti e al vostro stile di gioco. Per questo motivo di seguito analizzeremo le qualità, i punti di forza e debolezze di Grookey, Scorbunny e Sobble, i tre Pokémon iniziali della regione di Galar.<br/><br/>Attenzione: per forza di cose parleremo anche delle forme evolutive finali dei tre Pokémon, il che per alcuni potrebbe essere considerato <b>Spoiler</b>. Se non volete rovinarvi la sorpresa, vi consigliamo di non proseguire oltre.</p>
        <anchor name="grookey-lo-starter-derba">
          <h3>Grookey, lo starter d’erba</h3>
          <p><b>Grookey</b> è il Pokémon iniziale di tipo erba della regione di Galar. Ha le sembianze di una piccola scimmia prevalentemente di colore verde e porta con sé sempre una piccola bacchetta di legno. Non si tratta di un semplice ornamento, ma è dotata di poteri speciali in grado di ridonare energia e vitalità a piante appassite.<br/><br/>Grookey si evolve al livello 16 in <b>Thwakey</b>, mentre al livello 35 raggiunge il suo stadio evolutivo finale, <b>Rillaboom</b>, mantenendo sempre il tipo erba puro. È debole agli attacchi di tipo fuoco, coleottero, ghiaccio, veleno e volante, e resistente a quelli tuono, acqua, erba e terra.<br/><br/>Rillaboom può vantare <b>elevati valori di Attacco e PS</b> (punti salute), una buona Difesa e una discreta Velocità, grazie ai quali può affrontare senza problemi anche gli avversari più coriacei, il tutto controbilanciato con <b>valori di Attacco Speciale e Difesa Speciale</b> non particolarmente esaltanti. <br/><br/>L'abilità del Pokémon (e di tutte le precedenti forme evolutive) è <b>Erbaiuto</b> che potenzia le mosse di tipo Erba se i suoi PS sono meno di un terzo. La mossa esclusiva di Rillaboom è <b>Tamburattacco</b>, un attacco fisico di tipo erba con potenza di 80 e 100 di precisione, che ha l'utilissimo effetto aggiuntivo di ridurre la velocità dell'avversario.<br/><br/>Il ramo evolutivo di Grookey accede a <b>mosse</b> di tipo erba, buio e normale salendo di livello, mentre usando MT e DT può imparare <b>attacchi</b> lotta, volante, coleottero e terra.</p>
          <figure>
            <img src="https://multiplayer.net-cdn.it/thumbs/images/2019/11/18/rillaboom_feRtRcW_jpg_1400x0_q85.jpg"/>
          </figure>
          <anchor name="scorbunny-lo-starter-di-fuoco">
            <h3>Scorbunny, lo starter di fuoco</h3>
            <p><b>Scorbunny</b> è il Pokémon iniziale di tipo fuoco della regione di Galar. Ha le sembianze di un pucciosissimo coniglietto, ma non fatevi ingannare dalle apparenze: è in grado di mettere a ferro e fuoco la squadra avversaria.<br/><br/>Raggiunto il livello 16 Scorbunny si evolve in <b>Raboot</b> e successivamente al livello 35 in <b>Cinderace</b>, che anche in questo caso mantiene invariato il tipo delle forme precedenti, ovvero fuoco puro. Il Pokémon dunque è debole alle mosse di tipo acqua, terra e roccia e resistente a quelle erba, fuoco, coleottero, acciaio, ghiaccio e folletto.<br/><br/>Cinderace vanta <b>valori di Attacco e Velocità</b> molto elevati, ma lo stesso non si può dire per PS e per i parametri difensivi. Insomma, per sfruttare le sue potenzialità sarà necessario metterlo nelle condizioni di abbattere l'avversario il prima possibile. Giocatelo con astuzia.<br/><br/>L'abilità del Pokémon è <b>Fuocoaiuto</b> che potenzia le mosse di tipo fuoco se i suoi PS sono meno di un terzo. La mossa esclusiva di Cinderace è <b>Palla Infuocata</b>, un letale attacco fisico con ben 120 di potenza che può anche applicare lo status alterato Scottatura, controbilanciato da un valore di precisione pari a 90, il che significa che talvolta non andrà a segno.<br/><br/>Il ramo evolutivo di Scorbunny apprende <b>mosse</b> di tipo fuoco, lotta e normale salendo semplicemente di livello. Inoltre, può imparare anche <b>attacchi</b> di tipo coleottero, terra e buio tramite MT e DT.</p>
            <figure>
              <img src="https://multiplayer.net-cdn.it/thumbs/images/2019/11/18/cinderace_uo4fvM7_jpg_1400x0_q85.jpg"/>
            </figure>
            <anchor name="sobble-lo-starter-dacqua">
              <h3>Sobble, lo starter d’acqua</h3>
              <p><b>Sobble</b> è il Pokémon iniziale di tipo acqua della regione di Galar. A metà tra un camaleonte e una lucertola, a primo impatto questa piccola creatura può dare l'idea di essere estremamente fragile, ma in realtà nasconde un potenziale davvero notevole.<br/><br/>Sobble si evolve in <b>Drizzile</b> al livello 16 e in <b>Intelon</b> a partire dal livello 35, mantenendo invariato il tipo acqua puro. Di conseguenza subirà più danni dalle mosse di tuono ed erba, mentre non avrà problemi ad incassare quelle fuoco, acqua, acciaio e ghiaccio.<br/><br/>Inteleon possiede <b>valori elevati di Attacco Speciale e Velocità</b>, ma pecca nelle statistiche difensive e non gode di un alto quantitativo di PS. Come nel caso di Cinderace dunque parliamo di un Pokémon dall'alto potenziale offensivo ma anche molto fragile e svantaggiato negli scontri prolungati.<br/><br/>L'abilità di Inteleon è <b>Acquaiuto</b> che potenzia le mosse di tipo acqua se i suoi PS sono meno di un terzo. La sua mossa esclusiva invece è <b>Tiromirato</b>, un attacco speciale di tipo acqua con potenza di 80 e precisione di 100, che ha la peculiarità di ignorare gli effetti di mosse e abilità che attirano le mosse, come Acquascolo o Sonoqui.<br/><br/>Il ramo evolutivo di Sobble apprende <b>mosse</b> di tipo acqua, buio e coleottero salendo di livello, inoltre potrete insegnargli <b>attacchi</b> ghiaccio, volante, drago e spettro usando MT e DT.</p>
              <figure>
                <img src="https://multiplayer.net-cdn.it/thumbs/images/2019/11/18/inteleon_LrdRGC1_jpg_1400x0_q85.jpg"/>
              </figure>
              <anchor name="altri-consigli-utili">
                <h3>Altri consigli utili</h3>
                <p>Come detto in apertura di questa guida al pokémon starter da scegliere in Pokémon Spada e Scudo, il nostro consiglio è quello di non badare troppo alle statistiche ma scegliere il Pokémon iniziale che vi piace di più o che si adatta meglio al vostro stile di gioco. Tutti e tre gli starter di Pokémon Spada e Pokémon Scudo infatti godono di ottimi parametri e non c'è n'è uno nettamente migliore dell'altro.<br/><br/>Detto questo, se ancora non riuscite a decidervi, abbiamo un'ultima manciata di considerazioni da fare, che speriamo vi torneranno utili. <br/><br/>I <b>Pokémon fuoco</b> come Scorbunny solitamente sono rari nelle fasi iniziali dell'avventura e sono molto efficaci contro quelli erba e coleottero, che vi ritroverete ad affrontare spesso nelle prime ore a Galar. Inoltre questo adorabile coniglietto sarà un alleato prezioso per affrontare Yarrow, il primo capopalestra.<br/><br/>È anche vero che un <b>Pokémon acqua</b> non dovrebbe mancare mai in nessuna squadra che si rispetti e Sobble da questo punto di vista è un ottima scelta. Tra l'altro Inteleon può accedere a mosse come Bora e Palla Ombra, rendendolo un combattente decisamente versatile. Dal canto suo, Grookey può contare sulle statistiche più equilibrate del trio, specialmente per quanto riguarda i valori difensivi, e dunque è quello più semplice da gestire in battaglia.<br/><br/>Cosa ne pensate? Fateci sapere nei commenti con quale starter avete iniziato la vostra avventura in Pokémon Spada e Scudo.</p>
              </anchor>
            </anchor>
          </anchor>
        </anchor>
      </anchor>
    </article>
  </body>
</html>