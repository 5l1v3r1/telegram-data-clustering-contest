<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-eb-selejtezo-az-ev-legfontosabb-meccse-lesz-cardiffban/"/>
    <meta property="og:site_name" content="lokál"/>
    <meta property="article:published_time" content="2019-11-19T00:01:51+00:00"/>
    <meta property="og:title" content="Eb-selejtező: az év legfontosabb meccse lesz Cardiffban"/>
    <meta property="og:description" content="A magyar labdarúgó-válogatott szövetségi kapitánya, Marco Rossi szerint a hozzáállás és az akarat dönt majd ma a Wales elleni Európa-bajnoki selejtezőn, amely győztese kijut a jövő évi kontinensviadalra."/>
  </head>
  <body>
    <article>
      <h1>Eb-selejtező: az év legfontosabb meccse lesz Cardiffban</h1>
      <address><time datetime="2019-11-19T00:01:51+00:00">19 Nov 2019, 00:01</time> by <a rel="author">Jánosy Károly</a></address>
      <p>
        <b>A magyar labdarúgó-válogatott szövetségi kapitánya, Marco Rossi szerint a hozzáállás és az akarat dönt a mai, Wales elleni Európa-bajnoki selejtezőmeccsen, amelynek győztese kijut a jövő évi kontinensviadalra.</b>
      </p>
      <figure>
        <img src="https://www.lokal.hu/wp-content/uploads/2019/11/D__YT20190611032-1280x673.jpg"/>
      </figure>
      <p>Marco Rossi az elutazást megelőző rögtönzött reptéri sajtótájékoztatón kiemelte, hogy a szakmai stáb minden apró részletre felkészült, ugyanakkor egy mérkőzésen vannak olyan helyzetek, amelyeket nem lehet befolyásolni, de bízik benne hogy a csapat ezekre is jól reagál. Az olasz mester hangsúlyozta: a kezdő tizenegy már megvan, csak az a kérdés, melyik az a három játékos a keretből, aki még a kispadra sem ülhet le Walesben. Rossi szerint az Uruguay elleni pénteki stadionavató mérkőzésen bemutatkozó Nagy Zsolt, a Puskás Akadémia védője ott lesz a pályán.</p>
      <p>– A walesi találkozón a hozzáállás és az akarat lesz a döntő – mondta a szövetségi kapitány.</p>
      <p>– A riválisnak veszélyes támadói vannak, de a védelme sebezhető. Mi sem a legjobb védelemmel állunk fel, de ha a csapat el tudja hinni, hogy nyerhet, akkor sikerülhet a bravúr – mondta Pátkai Máté, a MOL Fehérvár középpályása, aki a walesi és a horvátok elleni hazai találkozón is döntő gólt szerzett.</p>
      <figure>
        <img src="https://www.lokal.hu/wp-content/uploads/2019/11/D__YT201906110291-1280x952.jpg"/>
      </figure>
      <p>Amennyiben a magyar válogatott győz Walesben, kijut a jövő évi Európa-bajnokságra. Adott esetben a döntetlen is elég, ehhez azonban az kell, hogy a szlovákok ne nyerjenek otthon az azeriek ellen. Vereség esetén pótselejtező vár a magyar válogatottra.</p>
      <p>A Wales–Magyarország mérkőzést az M4 Sport 20.45-től élőben közvetíti.</p>
      <ul>
        <li>
          <a href="https://www.lokal.hu/sport/">Minden, ami sport!</a>
        </li>
      </ul>
    </article>
  </body>
</html>