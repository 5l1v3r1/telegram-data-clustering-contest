<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3774002,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="המופע &quot;בחזרה למזל גדי&quot;: קלאסיקה כפי שלא בוצעה בהופעה מעולם"/>
    <meta property="og:description" content="שלום חנוך, שלומי שבן ואמנים נוספים ישחזרו במופע את שירי האלבום המופתי של אריק איינשטיין, כולל העיבודים המקוריים של אלכס וייס"/>
  </head>
  <body>
    <article>
      <h1>המופע "בחזרה למזל גדי": קלאסיקה כפי שלא בוצעה בהופעה מעולם</h1>
      <h2>שלום חנוך, שלומי שבן ואמנים נוספים ישחזרו במופע את שירי האלבום המופתי של אריק איינשטיין, כולל העיבודים המקוריים של אלכס וייס</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">מאיה נחום שחל</a></address>
      <p>המופע: “בחזרה למזל גדי” יפתח את העונה השנייה בסדרה "השתקפויות" של תזמורת הקאמרטה ירושלים והאופרה הישראלית, סדרה ששמה לה למטרה ליצור אינטראקציה בין מוזיקה קלאסית לפופולרית.</p>
      <p>בערב ינוגנו שירי אלבום הסולו השני של אריק איינשטיין "מזל גדי" (1968), שהיה שיתוף הפעולה הראשון שלו עם שלום חנוך שהלחין את שירי האלבום בהיותו בן 22 בלבד (פרט לשיר "לילה" שאותו כתב בגיל 16). לצד הטקסטים של חנוך ואיינשטיין האלבום כולל גם שירים של מרים ילן שטקליס, לאה גולדברג ומאיר אריאל. בערב יבוצעו כל שירי האלבום ועוד כמה הפתעות. בין השירים: "רוח רוח", "האיש ששוקע עם שמש", "הימים הארוכים העצובים" ו"מדוע הילד צחק בחלום".</p>
      <p>ניהול אמנותי: שלומי שבן, שמשמש בשנים האחרונות גם כמנהל אמנותי, הן של פסטיבל המוזיקה המוצלח "מג'סטה" באלמא זכרון יעקב והן של "השתקפויות" שבמסגרתה מועלה “בחזרה למזל גדי”. שבן החל את דרכו בגיל צעיר כנגן פסנתר קלאסי ואף ניגן עם התזמורת הפילהרמונית, ובהמשך החל ליצור מוזיקה פופולרית ושיתף פעולה עם אמנים רבים, כולל דואט אחד נפלא עם חוה אלברשטיין ("תרגיל בהתעוררות"), כך שהחיבור בין המוזיקה הקלאסית לפופולרית אינו זר לו והוא מביא מהידע שלו בשני התחומים ומשלב ביניהם.</p>
      <figure>
        <img src="https://images1.calcalist.co.il/PicServer3/2019/11/18/948257/na-171119-calcalist-194148_l.jpg"/>
        <figcaption>שלומי שבן ואלון עדר (שר מאחור) בחזרה. "אלבום לילדים עם צבעים פסיכדליים" <br/>צילום: דנה קופל</figcaption>
      </figure>
      <p>העבודה: בחדר החזרות יושב שבן ליד הפסנתר ויחד עם להקת נגנים (גיטרה, בס, תופים) עובד עם האמנים על השירים שיבוצעו בערב. אלון עדר מבצע עם הלהקה את "האדון הרופא" (דוקטור דוליטל) ואת "חוזה לך ברח", אסתר רדא את "תחת כובד התפוח" מתוך אלבום הבכורה של שולה חן, אחד מכמה השירים שיושרו במופע אף שאינם שייכיים ל”מזל גדי”. בהמשך האמנים יַחברו לתזמורת הקאמרטה כדי לבנות ערב ללהקה ותזמורת, בדיוק כפי שהיה באלבום. "מדובר באלבום מופת", אומר שבן. "מבחינתי זהו ערב מחווה למעבד המוזיקלי שלו, אלכס וייס המנוח. אלה עיבודים נפלאים שמעולם לא בוצעו בהופעה חיה, ויותר מזה, הפרטיטורות הלכו לאיבוד ובמשך חצי שנה ישבתי עם המתזמר יבגני לויטס והאזנו תו תו כדי להחיות את העיבודים. זה לשים זרקור על דמות המעבד שהיא כל כך חשובה. אלה שירים גאוניים של שלום עם השירה הפנומנלית של אריק והוויז'ן של האדם שעיבד את זה.</p>
      <figure>
        <img src="https://images1.calcalist.co.il/PicServer3/2019/11/18/948262/YE0850126_l.jpg"/>
        <figcaption>עטיפת ה תקליט מזל גדי של אריק איינשטיין</figcaption>
      </figure>
      <p>"האלבום הזה הוא תופעה מיוחדת במינה. זה אלבום לילדים על אסיד, עם צבעים פסיכדליים. כמו בכל ערב של השתקפויות, גם הפעם נפתח ביצירה קלאסית שוות ערך. ננגן את 'סוויטה קטנה' של דביסי שגם היא לכאורה לילדים אבל נוגעת בצבעים אימפרסיוניסטיים, הפסיכדליה של המאה ה־19".</p>
      <p>אז מי ישיר מה? שבן מעדיף לשמור את זה כהפתעה, אך מספר שחנוך יבצע את "לילה" בעיבוד המקורי שלא ביצע מעולם, ועדר, נבון והוא עצמו ישירו את "מכופף הבננות". את שיר הסיום של חנוך, קלאסיקה שלא שייכת ל"מזל גדי", יבצעו כל המשתתפים.</p>
      <p>הבמה: "אנחנו לא מסתפקים בלבצע את השירים” אומר שבן, |חשוב לנו שהבמה תעוצב בהתאם לרוח הערב. בסופו של דבר הבמה תיראה כמו הצגת ילדים שמשהו התקלקל בה, עם כמה הפתעות".</p>
    </article>
  </body>
</html>