<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3774051,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="תביעה נגד יבואני הרכב הגדולים: מכוניות ביבוא אישי שנדרשות לריקולים לא מטופלות"/>
    <meta property="og:description" content="מתביעה ייצוגית שהוגשה השבוע עולה כי אלפי רכבים הנוסעים בכבישי ישראל אינם מוזמנים לביצוע תיקונים נדרשים על ידי היבואנים הגדולים, משום שהגיעו לארץ ביבוא אישי. לפי משרד התחבורה, מדי שבוע מוכרזים בין שניים לחמישה ריקולים לדגמי מכוניות שונים. התובעים: &quot;קיימת חובה בחוק למסור הודעות ולטפל בתקלות במוסכי השירות של היבואנים. מדובר בתקלות בטיחות חמורות ומסכנות חיים&quot;"/>
  </head>
  <body>
    <article>
      <h1>תביעה נגד יבואני הרכב הגדולים: מכוניות ביבוא אישי שנדרשות לריקולים לא מטופלות</h1>
      <h2>מתביעה ייצוגית שהוגשה השבוע עולה כי אלפי רכבים הנוסעים בכבישי ישראל אינם מוזמנים לביצוע תיקונים נדרשים על ידי היבואנים הגדולים, משום שהגיעו לארץ ביבוא אישי. לפי משרד התחבורה, מדי שבוע מוכרזים בין שניים לחמישה ריקולים לדגמי מכוניות שונים. התובעים: "קיימת חובה בחוק למסור הודעות ולטפל בתקלות במוסכי השירות של היבואנים. מדובר בתקלות בטיחות חמורות ומסכנות חיים"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">תומר הדר</a></address>
      <p>בכבישי ישראל נוסעות אלפי מכוניות שנדרשות לעיתים לתיקונים של מערכות היגוי שעלולות להשתחרר, כריות אוויר שעלולות להרוג את הנהג כאשר הן נפתחות ומפתחות שעלולים לזוז ולגרום למנוע להפסיק לפעול תוך כדי נסיעה - אך מכוניות אלה אינן מזומנות לתיקון מכיוון שהגיעו ארצה ביבוא אישי; כך עולה מתביעה ייצוגית שהוגשה השבוע על ידי עורכי הדין דורון רדעי וניצן גדות.</p>
      <p>התביעה הוגשה נגד ארבעה יבואני רכב גדולים: סוכנות מכוניות לים התיכון, דלק מוטורס, יוניון מוטורס וכלמוביל, אך חשוב מכך: התביעה הוגשה נגד יצרני הרכב שהיבואניות הללו מייצגות בהתאמה: FCA, פורד, טויוטה ומרצדס בנץ.</p>
      <figure>
        <img src="https://images1.calcalist.co.il/PicServer3/2019/11/17/948021/10_l.jpg"/>
        <figcaption>צילום: תומריקו</figcaption>
      </figure>
      <p> </p>
      <p>התביעה עצמה מתייחסת לחוסר היכולת של יבואני הרכב לעמוד באחד הסעיפים העקרוניים של חוק רישוי רכב, חוק שעבר עוד בשנת 2016 ומסדיר את מעמדם של כל העוסקים בענף הרכב בישראל, החל במוכרי חלקי חילוף וכלה ביבואני רכב על סוגיהם. אחד הסעיפים החשובים ביותר בחוק, עליו התקיימו אינספור דיונים בוועדת הכלכלה, נוגע לאחריותם של יבואני הרכב המקומיים בישראל לריקולים למכוניות שלא יובאו על ידם.</p>
      <p>ריקול הוא הודעה מיוחדת של יצרן הרכב, שגילה פגם כלשהו בדגם מסוים. בעקבות הגילוי מזמן היצרן - באמצעות יבואני הרכב - את בעלי הדגם הרלוונטי לתיקון. כיום, לנוכח הזהירות שמפגינים יצרני הרכב בכל הקשור בריקולים, מכריזים היצרנים השונים על מעל עשרה ריקולים בשבוע. על פי מסמכים של משרד התחבורה, מדי שבוע מוכרזים בישראל בין שניים לחמישה ריקולים לדגמי מכוניות שונים.</p>
      <p>בעבר, במהלך הדיונים בחוק רישוי רכב, טענו יבואני הרכב בוועדת הכלכלה שאין ביכולתם לדעת על ריקולים לדגמי מכוניות שלא יובאו על ידם, על אחת כמה וכמה למכוניות שהגיעו מאזורים בעולם שכלל לא יועדו למדינת ישראל, למשל מכוניות שהגיעו מקנדה ויועדו לשימוש באזורים מושלגים. במקרים כאלה יצרן הרכב כלל אינו יכול ליידע את הסוכנות במדינה ים תיכונית שאינה קשורה לשוק הקנדי. אז ועדת הכלכלה לא התרשמה מטיעוני יבואני הרכב הוותיקים, וקבעה כי אלו יצטרכו לשאת בחובה ליידע את הלקוחות על ריקולים באמצעות אתר יבואן הרכב - וגם לבצע אותם.</p>
      <h3>כריות מתפוצצות והיגוי משוחרר</h3>
      <p>ועם זאת, כאמור, לטענת התובעים ריקולים לרכב ביבוא אישי אינם מתבצעים. יודגש כי מעבר למשמעות הבטיחותית החמורה של הימנעות מביצוע ריקול, החוק הישראלי אינו מתיר לרכב שלא ביצע ריקול לעבור את הטסט השנתי, אם הריקול לא תוקן תוך חצי שנה מהיום שבו הלקוח הוזמן לבצעו בישראל. התובעים מביאים מספר דוגמאות לריקולים כאלה. לדוגמה, ריקול של רכבים מסוימים מתוצרת ג'יפ, מדגמי קומאנדר וגראנד צ'רוקי שמנועם עלול להפסיק לפעול תוך נסיעה, משמע הנהג ימצא עצמו ללא תגבור לבלמים ולהיגוי.</p>
      <p>תובע נוסף טוען כי בטויוטה סיינה, מיניוואן נפוץ בארה"ב וגם בישראל ביבוא אישי, נדרש ריקול לתקלה בדלת הצד, כמו גם ריקול לכרית אוויר מתוצרת TAKATA היפנית שהיתה ועודנה מעורבת בפרשה שבמסגרתה הותקן רכיב פגום בעשרות מיליוני כריות אוויר של מכוניות שונות. גם בעליה של מרצדס C קלאס שנכלל בתביעה טוען כי כרית האוויר של TAKATA שממותקנת ברכבו לא הוחלפה. הרכיב הפגום גורם לכרית האוויר להתפוצץ בעוצמה מוגזמת ולעתים אפילו להרוג את הנהג. ריקול אחר, לפורד אקספלורר, עלול לגרום לפגיעה בהיגוי עקב חשד לרכיב מתלה פגום. </p>
      <h3>עשרות אלפי מכוניות עלולות להגיע למוסך</h3>
      <p>  </p>
      <p>לתביעה האמורה משמעות גדולה עבור כלל ענף הרכב בישראל. <a href="https://www.calcalist.co.il/local/articles/0,7340,L-3771953,00.html">רק לפני כחודש הכריע בית המשפט</a> בנושא עתירה שהגישו ארבעה יבואני רכב ותיקים – יוניון מוטורס, סמל"ת, קבוצת קרסו וחברת המזרח, נגד משרד התחבורה. לטענתם, לא ניתן לתקן במסגרת אחריות רכבים מדגמים מסוימים שהגיעו ארצה ביבוא אישי עקב היעדר תמיכה מתאימה מיצרן הרכב. העתירה נדחתה על ידי בית המשפט המחוזי בירושלים ונחשבת לפגיעה משמעותית ביבואני הרכב הוותיקים.</p>
      <p>לנוכח העובדה שחלק מן המכוניות של התובעים הן מכוניות בנות עשור ויותר, במידה והתובעים יזכו ידרשו יבואני הרכב הוותיקים לזמן עשרות אלפי לקוחות הנוסעים במכוניות ביבוא אישי לביצוע שלל ריקולים שונים.</p>
      <p>מעוה"ד דורון רדעי וניצן גדות, מגישי התביעה הייצוגית, נמסר: "התביעה שהגשנו נוגעת למעשה לכל הנהגים ומשתמשי הדרכים במדינת ישראל. מתברר כי יבואניות הרכב הגדולות לא מטפלות בתקלות בטיחות סדרתיות שהתגלו ברכבים שיובאו ארצה ביבוא אישי, וזאת על אף חובתן בחוק למסור הודעות ולטפל בתקלות אלו במוסכי השירות שלהם. כתוצאה מכך, נוסעים כיום בכבישי ישראל אלפי כלי רכב עם תקלות בטיחות חמורות ומסכנות חיים, כאשר בעלי הרכבים כלל לא מודעים לתקלות אלו שהוכרזו על ידי יצרן הרכב.</p>
      <p>"בעלי רכבים מיבוא אישי שחוששים שיש ברכבם תקלת בטיחות סדרתית מוזמנים לפנות למשרדנו ואנחנו נבדוק זאת עבורם ללא עלות וכשרות לציבור. התביעה שהגשנו נועדה לעשות סדר בתחום ולהבטיח שכל כלי רכב שנוסע בכביש יהיה תקין, ללא תקלות בטיחות סדרתיות, ועל ידי כך להגביר את בטיחות הציבור. מדובר בסנונית ראשונה ובימים אלו אנו שוקדים על הגשת תביעות נגד יבואניות נוספות".</p>
      <p>כתב התביעה טרם התקבל על ידי יבואני הרכב.</p>
    </article>
  </body>
</html>