<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/ti-apokaliptoun-ta-sexoualika-onira-afta-ine-ta-pio-dimofili"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T00:05:00+00:00"/>
    <meta property="og:title" content="Τι αποκαλύπτουν τα σεξουαλικά όνειρα, αυτά είναι τα πιο δημοφιλή"/>
    <meta property="og:description" content="Χωνόμαστε κάτω από τα σεντόνια για να μάθουμε τι αποκαλύπτουν τα σεξουαλικά όνειρα για σας και την σχέση σας"/>
  </head>
  <body>
    <article>
      <h1>Τι αποκαλύπτουν τα σεξουαλικά όνειρα, αυτά είναι τα πιο δημοφιλή</h1>
      <h2>Χωνόμαστε κάτω από τα σεντόνια για να μάθουμε τι αποκαλύπτουν τα σεξουαλικά όνειρα για σας και την σχέση σας</h2>
      <address><time datetime="2019-11-19T00:05:00+00:00">19 Nov 2019, 00:05</time> by <a rel="author">Metrosport.gr Team</a></address>
      <p>Τι σημαίνουν οι σεξουαλικές φαντασιώσεις που εισβάλλουν στα όνειρά μας και μπορεί συχνά να μας αφήνουν με μια αίσθηση μεγάλης σωματικής ικανοποίησης, αλλά και εξίσου μεγάλης ντροπής ή αμηχανίας; Μας αρέσει πραγματικά ο καλύτερός μας φίλος; Θέλουμε να κάνουμε σεξ με αγνώστους ή με τον/την πρώην σύντροφό μας;</p>
      <p>Τα όνειρά μας σύμφωνα με τον Φρόιντ είναι η πύλη για το ασυνείδητο και συχνά αποκαλύπτουν τους ανομολόγητους φόβους, τα μπλοκαρίσματα και την προσωπική μας ιστορία που μπορεί να εισβάλλει από την πίσω πόρτα, στο ασυνείδητο όσο και αν εμείς την αποδιώχνουμε από την κύρια είσοδο, το συνειδητό.</p>
      <p>Τα ερωτικά όνειρα δεν μπορούν να ερμηνευτούν στεγνά και καθολικά με μια ερμηνεία που να ταιριάζει σε όλους και σε όλα. Η ερμηνεία των ονείρων εξαρτάται σε μεγάλο βαθμό από την προσωπική μας ιστορία και τα σεξουαλικά όνειρα και οι φαντασιώσεις δεν αποτελούν εξαίρεση.</p>
      <p>Από την άλλη μεριά δεν πρέπει να παραγνωρίζουμε και τον ρόλο της βιολογίας. Σε έρευνα που δημοσιεύθηκε στην Journal of Sex Research διαπιστώθηκε ότι οι γυναίκες έχουν περισσότερα σεξουαλικά όνειρα στην περίοδο της ωορρηξίας, ενώ υπολογίζεται ότι το 4% των ονείρων καταλήγουν σε οργασμό.</p>
      <p>Παρότι το κουβάρι των σεξουαλικών ονείρων είναι πολύ μπλεγμένο και το ξετύλιγμά του είναι καθαρά προσωπική υπόθεση, υπάρχουν ωστόσο και κάποιες πιο καθολικές ενδείξεις που κάποια σεξουαλικά όνειρα αποκαλύπτουν. Το σεξ με αγνώστους λόγου χάρη, ενδέχεται να αποτελεί μια ένδειξη της γενικότερης κατάστασης της λίμπιντό σας. Ο εγκέφαλος στέλνει το μήνυμα ότι οι σωματικές σας ανάγκες δεν ικανοποιούνται και ότι κάτι μάλλον πρέπει να κάνετε κάτι γι΄αυτό, διαφορετικά τα σεξουαλικά όνειρα θα πυκνώσουν…</p>
      <p>Επίσης το σεξ με πρώην συντρόφους συχνά δεν σημαίνει ότι επιθυμείτε να επιστρέψετε στην προηγούμενη σχέση σας, παρότι αυτό είναι το πρώτο πράγμα που θα σκεφτείτε. Γιατί τότε ονειρεύεστε τον πρώην σας με μια οικειότητα που έχει προ πολλού εκλείψει; Ίσως η εξήγηση να είναι απλά ότι ο εγκέφαλός σας χρειάζεται λίγο χρόνο για να «επαναρυθμιστεί» και να δημιουργήσει νέα δίκτυα που θα εμπλέκουν τον νέο ερωτικό σύντροφο – μέχρι τότε το σεξ με τον νέο σύντροφο ενεργοποιεί παλαιότερα νευρωνικά μονοπάτια που σας φέρνουν στο παρελθόν. Δώστε λίγο χρόνο στον εαυτό σας…. Εάν όμως τα όνειρα με τον πρώην έχουν ακόμη πλουσιότερο σενάριο π.χ. βλέπετε ξανά και ξανά μια σύγκρουση που είχατε ή ότι προσπαθείτε να επανασυνδεθείτε ή ότι είστε σε σχέση και με τους δυο ταυτόχρονα – τον πρώην και τον νυν- τότε ίσως πρέπει να αναρωτηθείτε αν το όνειρο σας αφορά πολύ λιγότερο το σεξ και πολύ περισσότερο τον πόνο της απώλειας και το πένθος της σχέσης που τελείωσε και το οποίο δεν καταφέρατε ακόμη να διαχειριστείτε.</p>
      <p>Καθώς ανατρέχουμε στα ερωτικά μας όνειρα λοιπόν ίσως ανακαλύψουμε ότι τα μηνύματα που μας στέλνουν δεν έχουν και τόση σχέση με το σεξ, αλλά με ζητήματα που πρέπει να επιλυθούν ή στα οποία πρέπει να δώσουμε μεγαλύτερη προσοχή.</p>
      <p>Σε κάθε περίπτωση μην προσπαθείτε να αναλύσετε τα πάντα, εμπιστευτείτε το ένστικτό σας και αν μπορείτε να αναλάβετε δράση κάντε το. Θα έχετε πάντα τα όνειρα της επόμενης νύχτας για να σας δείξουν πόσο καλά τα πήγατε.</p>
      <p>πηγή: ygeiamou.gr</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/erotiko-skandalo-stin-tv-afti-ine-apofasi-gia-tin-parousiastria"/>
        <a href="http://www.metrosport.gr/article/roz-skandalo-stin-ert-k-kontogeorgi-katangeli-diapompefsi"/>
        <a href="http://www.metrosport.gr/article/ta-kafta-minimata-tis-parousiastrias-tis-ert-ston-kameraman-pic"/>
        <a href="http://www.metrosport.gr/article/erotiko-trigono-to-trito-prosopo-sti-schesi"/>
        <a href="http://www.metrosport.gr/article/ithele-na-me-plirosi-gia-na-ti-deso-sto-krevati-ke-na-ti-vrizo"/>
        <a href="http://www.metrosport.gr/article/oukrani-megkan-fox-apla-ta-spai-pics"/>
      </related>
    </article>
  </body>
</html>