<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/come-hanno-speso-il-primo-stipendio-i-migliori-giocatori-al-mondo"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Come hanno speso il primo stipendio i migliori giocatori al mondo?"/>
    <meta property="og:description" content="Lo sognano in tanti: l’esordio tra i professionisti, la possibilità di realizzare il proprio sogno e (materialmente parlando) il primo stipendio; il primo versamento n..."/>
  </head>
  <body>
    <article>
      <h1>Come hanno speso il primo stipendio i migliori giocatori al mondo?</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Cesare Milanti</a></address>
      <p>Lo sognano in tanti: l’esordio tra i professionisti, la possibilità di realizzare il proprio sogno e (materialmente parlando) il primo stipendio; il primo versamento nel conto in banca, con la speranza di veder in futuro accrediti sempre più massicci. C’è chi fantastica una macchina di lusso, chi sogna di viaggiare per il mondo o chi di costruirsi una villa fino a poco tempo prima letteralmente utopica. Molti fuoriclasse del panorama calcistico mondiale, però, hanno fatto di necessità virtù, viaggiando sulle ali del realismo: con le prime somme guadagnate sui campi da calcio hanno acquistato beni semplici, all’insegna della modestia.</p>
      <p>
        <b>LEGGI ANCHE: <a href="https://calciatoribrutti.com/it/la-collezione-spaventosa-di-maglie-di-paulo-dybala">LA COLLEZIONE DI MAGLIE DI PAULO DYBALA</a></b>
      </p>
      <p>
        <b>Con il cuore sul campo, con i pensieri alla famiglia</b>
      </p>
      <p>Dicevamo? Ah, si: umiltà. Quella che non è mancata a leggende del calibro di Xavi ed <b>Alex Del Piero</b>, ma anche (inaspettatamente) a Sergio Ramos e Cristiano Ronaldo. Partendo dai due spagnolo, l’ex 6 del Barcellona ha acquistato per prima cosa un tostapane per la madre, mentre l’attuale capitano dei Blancos ha investito il primo stipendio in una cucina per la nonna: buongustai, oltre che affezionati ai propri cari.</p>
      <p>I due fuoriclasse bianconeri, invece, hanno avuto pensieri differenti. CR7 ha fatto una promessa alla madre, mentre Pinturicchio ha dato la sua parola a <b>Boniperti</b>: il primo giurò alla madre che non avrebbe più dovuto lavorare, il secondo promise di tagliarsi i capelli, così investì il primo gruzzoletto in bianconero dal barbiere.</p>
      <p>Non solo le leggende hanno principalmente rivolto i propri pensieri ai familiari: anche giocatori “modesti” come <b>Arda Turan </b>e l’ex Sampdoria Torreira hanno investito i primi guadagni per coloro che li hanno sempre sostenuti e spinti verso il grande calcio. Il turco ha realizzato il sogno del padre, comprandogli una pompa di benzina tutta per sé; l’uruguaiano, invece, ha aperto una macelleria per la sua famiglia a Fray Bentos, il suo paese natale, chiamandola “La 34”, come il suo numero di maglia in blucerchiato: “Pensare alla mia famiglia è quello che mi ha spinto sino ad ora”. In campo è un mastino, fuori un pezzo di pane.</p>
      <figure>
        <img src="https://calciatoribrutti.com/application/files/7115/2535/5732/xavi.jpg"/>
      </figure>
      <p>
        <b>LEGGI ANCHE: <a href="https://calciatoribrutti.com/it/gli-orologi-piu-costosi-dei-calciatori">GLI OROLOGI PIU' COSTOSI DEI CALCIATORI</a></b>
      </p>
      <p>
        <b>Lungimiranza fuori dal campo</b>
      </p>
      <p>Personaggi del calibro di Gigi Buffon, Edinson Cavani, Juan Mata e <b>Gareth Bale</b> hanno investito con giudizio in attività esterne al mondo del pallone: andiamo a dare un’occhiata alle loro attività.</p>
      <p>Lo storico portiere della Juventus, con il primo stipendio, ha acquisito diverse attività nel mercato immobiliare, spinto dalla risalita economica giunta alla fine del millennio scorso; l’attaccante ex <b>Palermo</b> e Napoli, invece, ha puntato sulle proprietà terriere: ha acquistato un campo di 1376 ettari nei pressi del fiume Arapey destinandolo alla coltivazione, mentre nei pressi della città di Salto ha investito in altre attività. E ancora, lo spagnolo, appassionato di social network, ha creato una piattaforma che integra video provenienti da YouTube, Tumblr e Vimeo, mentre il gallese del Real Madrid ha aperto un pub a tema sportivo nella sua Cardiff.</p>
      <figure>
        <img src="https://calciatoribrutti.com/application/files/4715/6760/9510/previewbale.jpg"/>
      </figure>
      <p>
        <b>LEGGI ANCHE:<a href="https://calciatoribrutti.com/it/il-talento-segreto-di-ryan-giggs"> IL TALENTO SEGRETO DI RYAN GIGGS</a></b>
      </p>
      <p>
        <b>Investimenti lussuosi o condanne?</b>
      </p>
      <p>I primi stipendi dei calciatori, però, non sempre sono stati investiti per migliorare le condizioni economiche della propria famiglia o per pensare al futuro, come nei casi precedenti. Molte figure nel panorama calcistico mondiale non hanno badato a spese per acquistare esclusivamente beni materiali, talvolta facendo un buco nell’acqua: è il caso di <b>Adriano</b>, che con i primi guadagni ha comprato sette bolidi, comprese diverse Ferrari e Porsche, ma che successivamente ha perso tutto. Rimanendo in tema automobilistico, anche Mauro Icardi non ha badato a spese: per l’ex centravanti nerazzurro il primo acquisto con i soldi guadagnati sul campo è stato un Hummer interamente placcato in oro: l’appariscenza non garba al marito di Wanda Nara, giusto?</p>
      <p>Antonio Cassano, invece, è stato più modesto: per lui una Golf, dopo che aveva notato una gran folla di “amici” fuori casa, spuntati come funghi alla notizia del successo del barese. <b>David Beckham</b>, grande appassionato di orologi, se n’è comprati a dismisura: “così arrivo in orario agli allenamenti”, diceva.</p>
      <p>Come abbiamo visto, tra questi 14 campioni c’è chi ha pensato a sé stesso, chi alla propria famiglia o chi ai meri beni materiali, lontani anni luce dall’affetto mostrato da diversi calciatori. Dal canto suo, invece, <b>Casemiro </b>voleva solo uno sfizio alimentare, una bevanda a base di latte che non si è mai potuto permettere; dopo aver incassato il primo stipendio calcistico, si vola al supermercato, nel reparto latticini: c’è una scatola di Yakult che aspetta il centrocampista brasiliano.</p>
      <figure>
        <img src="https://calciatoribrutti.com/application/files/3015/1868/9915/casemiro.jpg"/>
      </figure>
    </article>
  </body>
</html>