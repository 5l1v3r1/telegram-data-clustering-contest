<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773977,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="מגדל רוכשת 50% מהזכויות במרכז ויוה חדרה תמורת 100 מיליון שקל"/>
    <meta property="og:description" content="המרכז צפוי להיפתח ברבעון הראשון של 2020. המוכרת היא חברת פסגות נדל&quot;ן קיסריה שבבעלות משפחת ברקוביץ'"/>
  </head>
  <body>
    <article>
      <h1>מגדל רוכשת 50% מהזכויות במרכז ויוה חדרה תמורת 100 מיליון שקל</h1>
      <h2>המרכז צפוי להיפתח ברבעון הראשון של 2020. המוכרת היא חברת פסגות נדל"ן קיסריה שבבעלות משפחת ברקוביץ'</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">שלומית צור</a></address>
      <p>חברת הביטוח מגדל רוכשת מחצית מהזכויות במרכז המסחרי־רפואי "ויוה חדרה" תמורת 100 מיליון שקל. המרכז נמצא בשלבי הקמה במזרח העיר, וצפוי להיפתח במהלך הרבעון הראשון של 2020. המוכרת היא חברת פסגות נדל"ן קיסריה שבבעלות משפחת ברקוביץ', שתישאר שותפה ב־50% מהזכויות בו.</p>
      <p>המרכז ממוקם בפינת הרחובות תרנ"א, אחד העם ורבין בשכונת הפארק בחדרה. הוא צפוי לכלול 8,400 מ"ר, כאשר קופת חולים מאוחדת כבר שכרה 4,000 מ"ר לעשר שנים עבור מרפאת מומחים מרחבית. בנוסף יכלול המרכז 35 עסקים במרכז מסחרי מקורה למחצה ו־200 חניות. בין הרשתות ששכרו שטחים במרכז המסחרי מרכול של רשת רמי לוי, פארם Be מקבוצת שופרסל ורשת לנדוור. מעל המרכז הרפואי יוקם מגדל בן 126 דירות, שאינו כלול בהסכם.</p>
      <figure>
        <img src="https://images1.calcalist.co.il/PicServer3/2019/11/18/948296/94232_l.jpg"/>
        <figcaption>הדמיה של המרכז המסחרי ויוה חדרה <br/>צילום: באדיבות מגדל</figcaption>
      </figure>
      <p>מגדל תשלם לפסגות נדל"ן קיסריה 96.5 מיליון שקל בתוספת מע"מ. המרכז ינוהל על ידי חברת ניהול שיבחרו יחד מגדל ופסגות נדל"ן. את מגדל ייצגו עוה"ד גילי ריזל ושחף שטרן ממשרד מ.פירון, ופסגות נדל"ן קיסריה יוצגה על ידי עוה"ד יריב שלום, דור אבינרי ויוני שטינמץ ממשרד ליפא מאיר.</p>
      <p>מגדל ביצעה שורת עסקאות נדל"ן משמעותיות בשנה החולפת, ביולי היא רכשה תמורת 159 מיליון שקל 75% מ"מרכז דן", שעמד מוזנח במשך כ־20 שנה ונמצא בפינת הרחובות ז'בוטינסקי ובן גוריון בבני ברק. בספטמבר רכשה החברה מקבוצת יהלומנים קרקע בצומת עלית ברמת גן להקמת מגדל משרדים, תמורת 325 מיליון שקל.</p>
    </article>
  </body>
</html>