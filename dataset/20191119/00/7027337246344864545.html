<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699024/%D8%B9%D8%A8%D8%A7%D8%B3-%D8%B9%D8%A8%D8%AF%DB%8C-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%DB%8C%E2%80%8C%D8%AA%D9%88%D8%A7%D9%86%D8%AF-%D9%81%D8%B1%D8%B5%D8%AA-%D9%87%D9%85-%D8%A8%D8%A7%D8%B4%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="عباس عبدی: اعتراضات، می‌تواند فرصت هم باشد"/>
    <meta property="og:description" content="بهترین فرصت برای حکومت، انتخابات پیش رو می تواند باشد تا تحولی کیفی در انتخابات ایجاد کند. اگر این اتفاق رخ دهد می توان امیدهایی داشت"/>
  </head>
  <body>
    <article>
      <h1>عباس عبدی: اعتراضات، می‌تواند فرصت هم باشد</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <p>
        <b>بهترین فرصت برای حکومت، انتخابات پیش رو می تواند باشد تا تحولی کیفی در انتخابات ایجاد کند. اگر این اتفاق رخ دهد می توان امیدهایی داشت</b>
      </p>
      <p>  عباس عبدی تحلیل‌گر سیاسی دربارۀ اعتراضات اخیر و در گفت و گو با یورونیوز گفته است: «فکر نمی‌کنم این اعتراضات زیاد ادامه یابد ولی به نظرم می‌تواند جامعه را حساس کند و اگر اصلاحات اساسی رخ ندهد و مردم به آینده امیدوار نشوند فاصله بین اعتراضات کاهش می‌یابد.»<br/><br/>به گزاش عصر ایران، به اعتقاد این روزنامه‌نگار «بهترین فرصت برای حکومت، انتخابات پیش‌رو می‌تواند باشد تا تحولی کیفی در انتخابات ایجاد کند. اگر این اتفاق رخ دهد می‌توان امیدهایی داشت. در غیر این صورت نیروهای سیاسی بیش از پیش منفعل می‌شوند و به حاشیه می‌روند و حکومت می‌ماند و همین وضعیتی که الآن با آن مواجه است.»<br/><br/>عباس عبدی در این مصاحبه همچنین گفته است: «به میزانی که نهادهای مدنی و شناخته شده به حاشیه رانده یا حذف شده باشند طبیعی است که حکومت در حرکت‌های اعتراضی با نیروهای جدیدی مواجه می‌شود که اصلاً آنها را نمی شناسد و نمی‌داند این افراد از کجا می‌آیند، کی هستند و چه می‌خواهند و در نهایت به کجا می‌روند و معترضین هم به دلایل متعدد نمی‌توانند سازمان‌دهی پیدا کنند.»<br/><br/>این تحلیل‌گر تصریح کرده است: «خیلی‌ها با این نحوه اعتراضات موافق نیستند ولی موضوع اصلی این است که اعتراضات در کلیت خود قابل فهم و قابل انتظار است چون اگر در جامعه‌ای از مردم رفتارهای اعتراضی سرنزند این تعبیر پدید می‌آید اقدامات و تصمیمات درست است که اعتراضی صورت نمی‌پذیرد.<br/><br/>در نگاه عبدی «بعد از سال 76 که نهادهای مدنی، مطبوعات، احزاب و چهره های سیاسی در فضای جامعۀ ایران اهمیت پیدا کردند اعتراضات مشخص بود و مسؤولیت پذیری داشتند و عاملان هم کمابیش شناخته شده بودند و این طور نبود که اعتراض مردم از مدیریت نیروهای سیاسی و شناسنامه دار خارج شود. اما از اواسط سال 88 به بعد وضع عوض شد.<br/><br/>در اعتراضات سال 88 هم ابتدا معلوم بود که اعتراضات مردم از جانب کدام گروه‌ها و چهره‌های سیاسی شکل می گیرد ولی وقتی که آن افراد و احزاب حذف شدند به تدریج اعتراضات به سمت چهره‌های ناشناخته رفت و به طور طبیعی رادیکال شد. در سال 96 کاملا این طور شد ولی باز یک سری از نیروها آمدند و با اقدامات تخریبی معترضین مخالفت کردند.<br/><br/>کسانی که با اعتراضات دو سال قبل مخالفت کردند در اعتراضات فعلی سکوت کرده‌اند. کسانی هم که دو سال قبل سکوت کرده بودند ممکن است با اعتراضات فعلی هم‌دلی کنند.»</p>
    </article>
  </body>
</html>