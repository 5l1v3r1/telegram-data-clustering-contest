<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.documentonews.gr/article/erxontai-oi-nees-taytothtes-poy-tha-thymizoyn-pistwtikes-kartes"/>
    <meta property="og:site_name" content="Documento"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="Έρχονται οι νέες ταυτότητες που θα θυμίζουν πιστωτικές κάρτες"/>
    <meta property="og:description" content="«Οι νέες ταυτότητες θα θυμίζουν περισσότερο τις πιστωτικές κάρτες, θα έχει μια φωτογραφία, η οποία θα είναι έγχρωμη, όπως είναι σε άλλες χώρες» επισήμανε ο υπουργός Ψηφιακής Διακυβέρνησης, Κυριάκος Πιερρακάκης μιλώντας σήμερα Τρίτη, στον realfm 97,8."/>
  </head>
  <body>
    <article>
      <h1>Έρχονται οι νέες ταυτότητες που θα θυμίζουν πιστωτικές κάρτες</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">Newsroom</a></address>
      <h4>«Οι νέες ταυτότητες θα θυμίζουν περισσότερο τις πιστωτικές κάρτες, θα έχει μια φωτογραφία, η οποία θα είναι έγχρωμη, όπως είναι σε άλλες χώρες» επισήμανε ο υπουργός Ψηφιακής Διακυβέρνησης, Κυριάκος Πιερρακάκης μιλώντας σήμερα Τρίτη, στον realfm 97,8.</h4>
      <p>«Μιλάμε πολύ για τις νέες ταυτότητες γιατί για να μπορούμε να κάνουμε ψηφιακές υπηρεσίες πρέπει να μπορούμε να ταυτοποιούμαστε από το σπίτι μας ή από τη δουλειά μας. Άρα πρέπει να ξέρει το σύστημα ότι είμαι όντως εγώ. Και γι'αυτό χρειαζόμαστε ταυτότητες νέου τύπου.</p>
      <p>Όχι τις σημερινές που θυμίζουν τη δεκαετία του 1960 και του 1970 και ως προς αυτό έχουμε δεσμευτεί ότι μέσα στις επόμενες λίγες εβδομάδες θα ξεκινήσουμε με έναν διαγωνισμό από το υπουργείο Προστασίας του Πολίτη για τις νέες ταυτότητες με στόχο να είναι έτοιμες εντός του 2021, έχοντας φυσικά δημιουργήσει άλλους μηχανισμούς ταυτοποίησης πιο ήπιους τον Μάρτιο, Απρίλιο για να μπορέσουμε να σηκώσουμε αυτή τη νέα πλατφόρμα» επισήμανε. </p>
      <p><b>«Αν δει κανείς πώς είναι οι ταυτότητες σήμερα στην Κύπρο, δεν έχουν έγχρωμες φωτογραφίες αλλά μοιάζουν περισσότερο με πιστωτικές κάρτες </b>και σε αυτές αναγράφονται τα στοιχεία που έχουμε σήμερα και θα προστεθεί και ένας αριθμός, ο οποίος έχουμε ήδη ανακοινώσει ότι θέλουμε οι πολλοί αριθμοί που έχουμε να γίνουν ένας, για να μην ταλαιπωρούμαστε».</p>
      <p>«Αυτή τη στιγμή έχουμε και ΑΦΜ και ΑΜΚΑ, πρέπει κανείς να θυμάται και μια σειρά άλλων αριθμών και ο στόχος που έχουμε είναι μέσα σε ένα συγκεκριμένο χρονικό διάστημα να τους ενοποιήσουμε όλους. Θα ανακοινώσουμε σύντομα ποιος θα είναι αυτός ο αριθμός. Είναι τεχνικό πιο πολύ ξέρετε αυτό το θέμα. Να δούμε αν μπορούμε να χρησιμοποιήσουμε έναν από τους υφιστάμενους και να τον γενικεύσουμε, να γίνει και φορολογικού ενδιαφέροντος και κοινωνικού ενδιαφέροντος. Προφανώς αυτός ο αριθμός θα γράφεται και στην ταυτότητα και θα αλληλεπιδρούμε με το Δημόσιο με αυτόν τον αριθμό», πρόσθεσε.</p>
      <p>
        <a href="https://www.documentonews.gr/article/javascript:;">ΕΜΦΑΝΙΣΗ ΣΧΟΛΙΩΝ</a>
      </p>
      <h4>ΣΧΟΛΙΑ</h4>
      <p>Το <b>Documento</b> σέβεται όλες τις απόψεις, οι οποίες ωστόσο απηχούν αποκλειστικά και μόνον τη γνώμη των χρηστών. Διατηρούμε το δικαίωμά μας να μην αναρτούμε υβριστικά σχόλια και διαφημίσεις. Σχόλια που παραπέμπουν με ενεργό link σε άλλα sites δεν θα δημοσιεύονται. Χρήστες που δεν σέβονται αυτούς τους κανόνες θα αποκλείονται.</p>
    </article>
  </body>
</html>