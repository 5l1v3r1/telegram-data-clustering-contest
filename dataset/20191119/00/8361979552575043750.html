<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/netanyahu-privitav-zminu-kursu-ssha-shchodo-izrajilskih-poselen-na-zahidnomu-berezi-50054295.html"/>
    <meta property="og:site_name" content="НВ"/>
    <meta property="article:published_time" content="2019-11-19T00:34:00+00:00"/>
    <meta property="og:title" content="Нетаньяху про рішення США щодо ізраїльських поселень на Західному березі: Трамп виправив історичну несправедливість"/>
    <meta property="og:description" content="Прем'єр-міністр Ізраїлю Біньямін Нетаньяху в телефонній розмові з американським президентом Дональдом Трампом обговорив заяву держсекретаря США Майка Помпео щодо ізраїльських поселень на Західному березі річки Йордан."/>
  </head>
  <body>
    <article>
      <h1>Нетаньяху про рішення США щодо ізраїльських поселень на Західному березі: Трамп виправив історичну несправедливість</h1>
      <h2>Прем'єр-міністр Ізраїлю Біньямін Нетаньяху в телефонній розмові з американським президентом Дональдом Трампом обговорив заяву держсекретаря США Майка Помпео щодо ізраїльських поселень на Західному березі річки Йордан.</h2>
      <address>
        <time datetime="2019-11-19T00:34:00+00:00">19 Nov 2019, 00:34</time>
      </address>
      <p>«Я розмовляв по телефону з президентом США Дональдом Трампом і сказав йому, що він виправив історичну несправедливість. Хтось повинен був сказати просту правду, і президент Трамп зробив це так само, як він зробив з визнанням Голанських висот і переміщенням посольства США в Єрусалим», — написав Нетаньяху у своєму Twitter.</p>
      <p>Він додав, що це їхня батьківщина вже більше 3 тисяч років.</p>
      <p>«Я сказав президенту Трампу, що ми не на чужині. Це наша батьківщина вже більше 3 тисяч років. Причина, чому нас називають „євреями“, полягає в тому, що ми прийшли звідси, з Юдеї».</p>
      <p>На його думку, дана позиція не заважає переговорам.</p>
      <p>«Навпаки, вона просуває мир, тому що неможливо побудувати справжній мир, заснований на брехні», — заявив прем'єр-міністр Ізраїлю.</p>
      <p>Раніше глава держдепу США Майк <a href="https://nv.ua/ukr/world/geopolitics/pompeo-poselennya-na-zahidnomu-berezi-50054282.html">Помпео оголосив про пом’якшення політики США щодо ізраїльських поселень на окупованому Західному березі річки Йордан</a>.</p>
    </article>
  </body>
</html>