<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773983,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="הצעת המיזוג של תמר פטרוליום חתכה 10% משווי השוק של אלון גז"/>
    <meta property="og:description" content="ידרשו לתת נתח גדול יותר: חברת האנרגיה, שמחזיקה ב־16.75% ממאגר תמר, הציעה לשותפתה למאגר, שמחזיקה ב־4%, להתמזג. לפי ההצעה, אלון גז תקבל 26% ממניות החברה הממוזגת, ששוויין נמוך ב־40 מיליון שקל משווי השוק הנוכחי שלה. בסביבת אלון גז כינו את ההצעה &quot;רעה מאוד&quot;"/>
  </head>
  <body>
    <article>
      <h1>הצעת המיזוג של תמר פטרוליום חתכה 10% משווי השוק של אלון גז</h1>
      <h2>ידרשו לתת נתח גדול יותר: חברת האנרגיה, שמחזיקה ב־16.75% ממאגר תמר, הציעה לשותפתה למאגר, שמחזיקה ב־4%, להתמזג. לפי ההצעה, אלון גז תקבל 26% ממניות החברה הממוזגת, ששוויין נמוך ב־40 מיליון שקל משווי השוק הנוכחי שלה. בסביבת אלון גז כינו את ההצעה "רעה מאוד"</h2>
      <address><time datetime="2019-11-19T00:00:00+00:00">19 Nov 2019</time> by <a rel="author">ליאור גוטמן</a></address>
      <p><a href="https://www.calcalist.co.il/stocks/home/0,7340,L-3959-1141357,00.html?quote=%D7%AA%D7%9E%D7%A8%20%D7%A4%D7%98%D7%A8%D7%95%D7%9C%D7%99%D7%95%D7%9D">תמר פטרוליום</a>, הנסחרת בבורסה בשווי 733 מיליון שקל, מנסה להתמזג עם אלון גז. חברת האנרגיה פרסמה אתמול את הדו"חות הכספיים שלה לרבעון השלישי של 2019, אותו היא סיימה ברווח נקי של 35.1 מיליון דולר. זאת לעומת רווח נקי של 33 מיליון דולר ברבעון המקביל.</p>
      <p>ביום פרסום הדו"חות, דיווחה תמר פטרוליום, המוחזקת על ידי שורה של מוסדיים, על הצעת רכש למניות אלון גז. על פי הדיווח, הכוונה למזג את תמר פטרוליום, שמחזיקה 16.75% ממאגר תמר עם אלון גז, שמחזיקה ב־4% ממניות המאגר, וליצור חברה שתחזיק ב־20.75% מהמניות. כוונת תמר פטרוליום להגיע לאחזקה שתהווה משקל נגד לאחזקת נובל אנרג'י (25%) וישראמקו (28%) במאגר.</p>
      <figure>
        <img src="https://images1.calcalist.co.il/PicServer2/20122005/528000/00.jpg"/>
        <figcaption>מאגר תמר <br/>צילום: יח"צ</figcaption>
      </figure>
      <p>
        <b>לא דיווחנו כי לא ידענו</b>
      </p>
      <p>הדיווח על כוונת המיזוג לווה בפארסה. בשבוע שעבר התפרסמו דיווחים בתקשורת על מגעים ראשוניים לעסקה, שהוכחשו רשמית בדיווח לבורסה מצד אלון גז. אתמול שינתה אלון גז את הדיווח ואישרה את המגעים, שישה ימים לאחר שהכחישה אותם. בסביבת אלון גז טוענים שהשיחות על המיזוג החלו מול גופים מוסדיים ורק ברמת הבעלות על החברה־הסבתא – קבוצת אלון בבעלות גופים מוסדיים.</p>
      <p>כך או כך, בסביבת אלון גז הכריזו על עצם ההצעה כ"רעה מאוד", כאשר בשבועות הקרובים הם יצטרכו לנתח אותה ולהציג אותה לדירקטוריון. לפי הדיווח לבורסה, בסיס ההצעה קובע מיזוג כך ש"כנגד כל המניות של אלון, תוקצינה לבעלי המניות של אלון מניות של החברה הממוזגת, אשר לאחר הקצאתן תהווינה 26% מהון המניות של החברה", והיא תימחק מהבורסה.</p>
      <figure>
        <img src="https://images1.calcalist.co.il/PicServer3/2019/11/18/948365/20.jpg"/>
      </figure>
      <p>הבעיה, כפי שמזהים אותה באלון גז, היא שהערך של שתי החברות יחד אמור ליצור גוף חדש שיחזיק 20.75% בתמר ושוויו יהיה כ־1.1 מיליארד שקל. אלא שמה שמוצע לאלון גז הוא אחזקות בשווי של כ־277 מיליון שקל בלבד, כששווי השוק שלה עומד על 316.5 מיליון שקל, כלומר, צניחה ריאלית של כ־39.5 מיליון שקל. עוד מעריכים בסביבת אלון גז, שתמר פטרוליום מנצלת מצב בו הנרכשת מתנהלת ללא סמנכ"ל כספים ועם מנכ"ל שכבר הודיע שיעזוב, כך שאולי מישהו מנסה "לגזור קופון".</p>
      <p>כדי להגיע לעמק השווה ייתכן שתמר פטרוליום תאלץ לשפר את ההצעה ולתת כ־30% מהון המניות של החברה המאוחדת, ולו בכדי לשמור על השווי הנוכחי של אלון גז. מנגד, בתמר פטרוליום טוענים שעלות האחזקה השנתית של אלון גז היא כשני מיליון שקל, כך שמיזוג אולי יחסוך את העלות השנתית. מנגד, המינוף של תמר פטרוליום (כ־80%) יוכל להצטמצם ולרדת לסביבות ה־70% מעצם המניוף הנמוך של אלון גז (50%).</p>
      <p>
        <b>השנה האחרונה שתמר לבד</b>
      </p>
      <p>עיון בתוצאות הכספיות של אלון גז מעלה שצבר ההכנסות של החברה הסתכם ברבעון הנוכחי בכ־92.4 מיליון דולר, כמעט ללא שינוי מהרבעון המקביל אשתקד. גם הרווח התפעולי כמעט זהה, עם כ־57 מיליון דולר ברבעון השלישי של 2019 לעומת כ־57.3 מיליון דולר ברבעון המקביל אשתקד.</p>
      <p>הנתונים מהווים למעשה בבואה של משק הגז הישראלי, שניה לפני "המפץ הגדול". מאגר תמר החזיק בכלל ההיצע למשק הגז הטבעי ממרץ 2013 ועד היום. בחודש הבא יקרו שני דברים שיפגעו בפעילות של תמר. הראשון, הצטרפות מאגר לוויתן, שגדול מתמר בפי שניים וחצי ויותר – לפעילות במשק. השני הוא תחילת תשלום של תמר את "מס ששינסקי ב־2020. ואם זה לא מספיק, בתחילת 2021 יצטרף למשק ספק שלישי, אנרג'יאן היוונית, בעלת מאגרי כריש ותנין. בצד החיובי תמר תחל לייצא גז למצרים באמצע 2020 כך שההכנסות משם עשויות לקזז במעט את הפסדי החוזים מכניסת המתחרים.</p>
    </article>
  </body>
</html>