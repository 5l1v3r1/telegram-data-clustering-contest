<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/699147/%D9%BE%D9%84%DB%8C%D8%B3-%D8%AF%D8%B3%D8%AA%DA%AF%DB%8C%D8%B1%DB%8C-%D8%B9%D8%A7%D9%85%D9%84-%D8%AF%D8%B9%D9%88%D8%AA-%D8%A8%D9%87-%D8%AA%D8%AC%D9%85%D8%B9-%D8%BA%DB%8C%D8%B1%D9%85%D8%AC%D8%A7%D8%B2-%D8%AF%D8%B1-%DA%AF%DB%8C%D9%84%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-19T00:00:00+00:00"/>
    <meta property="og:title" content="پلیس: دستگیری عامل دعوت به تجمع غیرمجاز در گیلان"/>
    <meta property="og:description" content="فرمانده انتظامی استان گیلان از دستگیری فردی که اقدام به تحریک افکار عمومی در فضای مجازی و دعوت به تجمع غیرمجاز می‌کرد، خبر داد."/>
  </head>
  <body>
    <article>
      <h1>پلیس: دستگیری عامل دعوت به تجمع غیرمجاز در گیلان</h1>
      <address><time datetime="2019-11-19T00:00:00+00:00">19 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/28/1038685_338.jpg"/>
      </figure>
      <p>فرمانده انتظامی استان گیلان از دستگیری فردی که اقدام به تحریک افکار عمومی در فضای مجازی و دعوت به تجمع غیرمجاز می‌کرد، خبر داد.</p>
      <p>به گزارش ایلنا، سردار عزیزالله ملکی با اعلام این خبر گفت: برابر رصد و پایش پلیس فتا مشخص شد فردی در شهرستان لاهیجان با ایجاد صفحه اینستاگرامی و تحریک افکار عمومی با اخبار دروغین، اقدام به فراخوان تجمع غیرقانونی و اقداماتی همسو با معاندان می‌کند.</p>
      <p>این مقام ارشد انتظامی افزود: با اقدامات فنی صورت گرفته توسط پلیس فتا، این صفحه اینستاگرامی معاند از دسترس خارج و مدیر آن به همراه محل فعالیتش شناسایی شد.</p>
      <p>وی در ادامه بیان کرد: پس از هماهنگی با مقام قضایی، متهم 31 ساله این پرونده در مخفیگاهش دستگیر و تجهیزات رایانه‌ای وی نیز توقیف شد.</p>
      <p>سردار ملکی خاطرنشان کرد: برخی هموطنان به‌صورت خواسته یا ناخواسته در فضای مجازی اقدام به پخش اخبار و شایعات دروغ و تحریک دیگران به هنجارشکنی می‌کنند که همه این اقدامات از مصادیق جرم است و پلیس با رصد و پایش مستمر فضای مجازی با تمامی این هنجارشکنان برخورد می‌کند.</p>
      <p>فرمانده انتظامی استان گیلان در پایان به کاربران فضای مجازی توصیه کرد از باز نشر شایعات و خبرهای دروغین خودداری کرده و در صورت برخورد با برخی صفحات و سایت‌های مشکوک، مراتب را از طریق سامانه 110 یا سایت پلیس فتا به نشانیwww.cyberpolice.ir به پلیس اعلام کنند.</p>
    </article>
  </body>
</html>