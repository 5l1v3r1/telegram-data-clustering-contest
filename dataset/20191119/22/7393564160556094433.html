<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.032.ua/helper/1202"/>
    <meta property="og:site_name" content="032.ua - Сайт міста Львова"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Вакцинація від кору: усе, що потрібно знати - Помічник у Львові на 032.ua"/>
    <meta property="og:description" content="Вакцинація від кору: усе, що потрібно знати, Помічник у Львові на 032.ua"/>
  </head>
  <body>
    <article>
      <h1>Вакцинація від кору: усе, що потрібно знати - Помічник у Львові на 032.ua</h1>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Євгенія Пласконь</a></address>
      <p>
        <i>На початку цього року Україну накрила хвиля захворювань на кір, а як відомо, від цієї хвороби захищає лише вакцинація. Відтак, у Міністерстві охорони здоров'я України внесли зміни до Календаря профілактичних щеплень, чим дозволили дорослим українцям будь-якого віку безоплатно вакцинуватися від кору, паротиту та краснухи вакциною КПК. Можна тепер також вакцинувати і немовлят віком від 6 місяців, для яких кір особливо небезпечний. Кореспондент сайту 032.ua зібрав для львів'ян кілька простих нагадувань від медиків щодо того, коли і де робити щеплення від кору.</i>
      </p>
      <p>***</p>
      <p>Кір - це одне з найбільш заразних захворювань у світі, яке відоме серйозними ускладненнями та навіть летальними випадками. Спалахи кору відбуваються кожні 5 - 6 років, що пов'язують із низьким рівнем вакцинації у певних регіонах чи країнах. При цьому хвороба передається повітряно-крапельним шляхом, і 9 з 10 неімунізованих людей обов'язково захворіють.</p>
      <p>Специфічного лікування кору не існує, але дієвим методом запобіганню захворюванню є вакцинація. І якщо раніше безоплатно вакцинуватися проти кору могли лише люди до 30 років, які контактували з хворими, і люди з груп професійного ризику (медики, освітяни, військові, студенти), то тепер захистити себе можуть дорослі будь-якого віку.</p>
      <p>Зокрема, гарантовано щеплення отримають люди, які контактували з хворими за останні 72 години; не хворіли раніше на кір та не мають даних про вакцинацію у медкартів; пройшли аналіз на відсутність в організмі антитіл проти кору. Дорослій людині достатньо зробити одне щеплення проти кору для формування імунітету.</p>
      <p>Що стосується немовлят, то перше щеплення від кору їм роблять у 12-місячному віці, але в умовах спалаху захворювання, їм дозволяється робити вакцинацію з 6 місяців. У цьому випадку така доза вакцини не зараховується як перша, а вважається “нульовою”, подальші планові щеплення потрібно проводити за Календарем профілактичних щеплень: в 12 місяців (перша доза вакцини КПК) і 6 років (друга доза). При цьому, інтервал між дозами КПК має бути не менше одного місяця.</p>
      <p>Не слід вірити міфам про те, що достатньо просто перехворіти кором і про те, що вакцина небезпечна. Кір - набагато небезпечніша хвороба, яка призводить до ускладнень в організмі (енцефаліт, ураження мозку, бронхіт, пневмонія) та смерті хворого.</p>
      <p>Зазначимо, що безкоштовно вакцинуватися можна, відповідно до Календаря профілактичних щеплень. Зробити це можна у своєму комунальному медичному закладі, де пацієнт підписав декларацію з сімейним лікарем, терапевтом чи педіатром. Усі лікарні мають вацини, придбані за державний кошт.</p>
      <figure>
        <img src="https://s.032.ua/s/40/section/articlesInText/upload/images/news/intext/000/051/463/kalendar-seplen-2018_5dd51cfdaf85d.png"/>
      </figure>
      <p>У випадку, якщо лікар закладу вам відмовляє у вакцинації, необхідно звернутись для головного лікаря. Якщо владнати питання не вдалось і за участі головного лікаря, зверніться у місцевий департамент охорони здоров’я.</p>
      <p>Зазначимо, що є і протипоказання до вакцинації комбінованою трикомпонентною вакциною (КПК): коли є високий ризик серйозної реакції; при гострих захворюваннях з температурою тіла, вищою за 38,5°С; при алергічних реакціях на попередню дозу вакцини чи при відомій реакції на компоненти вакцини (желатин, неоміцин, курячий білок), в умовах хіміотерапії при онкологічних хворих; при вживанні великих доз стероїдних гормонів; при вживанні ліків, що пригнічують імунітет; при СНІДі, а також при вагітності (у цьому випадку слід вакцинуватися на етапі планування вагітності).</p>
      <p>Нагадаємо, львів'ян попереджають про можливий спалах <a href="https://www.032.ua/news/2553797/lvivan-poperedzaut-pro-mozlivij-spalah-difterii-ak-vberegtisa">дифтерії</a>: як уберегтися.</p>
    </article>
  </body>
</html>