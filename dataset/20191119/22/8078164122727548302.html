<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_20/salvini-suso-botta-risposta-social-corri-piu-governa-meglio-5beb0812-0b70-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Salvini-Suso, botta e risposta sui social: «Corri di più», «Governa meglio»"/>
    <meta property="og:description" content="Il Milan fa gli auguri di compleanno allo spagnolo che ha compiuto 26 anni. Il segretario della Lega commenta: «Nella speranza che Babbo Natale ti porti velocità». E Suso replica"/>
  </head>
  <body>
    <article>
      <h1>Salvini-Suso, botta e risposta sui social: «Corri di più», «Governa meglio»</h1>
      <h2>Il Milan fa gli auguri di compleanno allo spagnolo che ha compiuto 26 anni. Il segretario della Lega commenta: «Nella speranza che Babbo Natale ti porti velocità». E Suso replica</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Monica Colombo</a></address>
      <p>Matteo Salvini e il Milan, storia di un amore e di critiche malcelate. In passato il suo bersaglio fu Rino Gattuso, punzecchiato per il gioco — che comunque condusse il Diavolo a un punto dalla Champions — ma non mortificato in maniera tale da impedirgli di replicare all’allora ministro degli Interni. Ora il leader della Lega, prendendo spunto sui social dagli auguri del club a Suso che ha compiuto 26 anni, ha twittato: «Auguri! Nella speranza che Babbo Natale ti porti un po’ di velocità, di grinta e di voglia di giocare», il tutto condito dall’emoticon della faccina con l’occhiolino schiacciato. La replica di Suso, però, non si è fatta attendere. A sorpresa, con ironia, lo spagnolo, indicato dai tifosi come una delle cause della crisi del Milan, ha risposto: «Grazie. Nella speranza che Babbo Natale ti porti un po’ di velocità, di grinta e di voglia di amministrare meglio, molto meglio, un paese che amo».</p>
      <figure>
        <img src="https://images2.corriereobjects.it/methode_image/2019/11/20/Sport/Foto%20Sport/salvinisuso.jpg?v=201911200952"/>
      </figure>
      <p>A novembre dello scorso anno, dopo le osservazioni del leader leghista che commentò il pari dell’Olimpico con la Lazio lamentandosi dei mancati cambi effettuati da Gattuso, Rino a muso duro replicò: «Salvini si lamenta perché non ho fatto cambi? Sentite, io non parlo di politica perché non capisco nulla. A lui dico di pensare alla politica perché con tutti i problemi che abbiamo nel nostro Paese, se il vicepremier parla di calcio significa che siamo messi male». Come dicono a Milano, ofelè fa il to mestè.</p>
    </article>
  </body>
</html>