<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/impichment-trampa-u-kongresi-ssha-sluhayut-volkera-641045.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T22:19:22+00:00"/>
    <meta property="og:title" content="Імпічмент Трампа: У Конгресі США слухають Волкера"/>
    <meta property="og:description" content="Курт Волкер розкриє деталі роботи так званого тіньового каналу дипломатії Трампа"/>
  </head>
  <body>
    <article>
      <h1>Імпічмент Трампа: У Конгресі США слухають Волкера</h1>
      <address>
        <time datetime="2019-11-19T22:19:22+00:00">19 Nov 2019, 22:19</time>
      </address>
      <h4>Курт Волкер розкриє деталі роботи так званого тіньового каналу дипломатії Трампа</h4>
      <p>Палата представників США, що веде розслідування з імпічменту президента Трампа, розпочала нові відкриті слухання за участі колишнього спецпредставника США по Україні Курта Волкера й ексдиректора російського напряму Ради нацбезпеки США Тіма Моррісона.</p>
      <p>Законодавці проводять друге за день засідання — одразу після слухань з чиновниками Білого дому Олександром Віндманом і Дженніфер Вільямс.</p>
      <p>Свідчення Волкера й Моррісона довелося перенести на годину через те, що перші слухання у вівторок затягнулися.</p>
      <p>Як очікується, Курт Волкер розкриє деталі роботи так званого "тіньового каналу" дипломатії Трампа на українському напрямі, який координувався здебільшого з боку особистого адвоката президента Руді Джуліані. Крім того, колишній спецпредставник США може дати більше інформації про свої контакти з українською владою, а також про наміри Білого дому поновити оборонну допомогу Україні та організувати зустріч президентів у Вашингтоні.</p>
      <p>Колишній радник глави Білого дому з питань Росії Тім Моррісон, який замінив ненадовго на цій посаді Фіону Гілл, володіє інформацією щодо прийняття рішень адміністрації Трампа про припинення оборонної допомоги Україні. На попередніх закритих слуханнях у Палаті представників він підтвердив, що в команді Трампа пов'язували поновлення військової допомоги з вимогами до України провести розслідування щодо Байденів. Однак при цьому Моррісон вказав, що він не побачив у стенограмі розмови Трампа з Зеленським від 25 липня нічого незаконного.</p>
      <p>Минулого тижня в нижній палаті Конгресу США розпочалася фаза публічних слухань по справі імпічменту президента Дональда Трампа. За цей час перед законодавцями вже виступили представник Держдепартаменту США Джон Кент, тимчасово повірений у справах США в Україні Вільям Тейлор, експосол США в Києві Марі Йованович, представник Ради нацбезпеки підполковник Олександр Віндман та радниця віцепрезидента США Дженніфер Вільямс.</p>
    </article>
  </body>
</html>