<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640824/%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B2-%D8%AA%D8%B5%D9%85%DB%8C%D9%85-%D8%B3%D8%B1%D8%A7%D9%86-%D9%82%D9%88%D8%A7-%D8%B9%D9%84%DB%8C%E2%80%8C%D8%B1%D8%BA%D9%85-%D8%B3%DA%A9%D9%88%D8%AA-%D9%85%D8%B3%D8%A6%D9%88%D9%84%D8%A7%D9%86-%D8%AF%D9%88%D9%84%D8%AA%DB%8C-%D8%A7%D9%82%D8%AF%D8%A7%D9%85-%D8%A8%D8%B3%DB%8C%D8%A7%D8%B1-%D8%B4%D8%AC%D8%A7%D8%B9%D8%A7%D9%86%D9%87%E2%80%8C%D8%A7%DB%8C-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T22:03:00+00:00"/>
    <meta property="og:title" content="حمایت رهبر انقلاب از تصمیم سران قوا علی‌رغم سکوت مسئولان دولتی اقدام بسیار شجاعانه‌ای بود"/>
    <meta property="og:description" content="طیف افراطی اصلاح‌طلب با طیف افراطی جناح راست و اپوزیسیون خارج نشین و دولت‌های متخاصم هم‌داستان می‌شوند و با یک چوب دولت و حاکمیت را می‌زنند. قویاً از این تصمیم حمایت می‌کنم و از تمامی دوستان سیاسی خود نیز دعوت می‌کنم که از آنجا که این تصمیم، تصمیم درستی بوده همگی از آن اعلام حمایت کنیم."/>
  </head>
  <body>
    <article>
      <h1>
        <a href="https://www.bultannews.com/fa/news/640824/%D8%AD%D9%85%D8%A7%DB%8C%D8%AA-%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%A7%D8%B2-%D8%AA%D8%B5%D9%85%DB%8C%D9%85-%D8%B3%D8%B1%D8%A7%D9%86-%D9%82%D9%88%D8%A7-%D8%B9%D9%84%DB%8C%E2%80%8C%D8%B1%D8%BA%D9%85-%D8%B3%DA%A9%D9%88%D8%AA-%D9%85%D8%B3%D8%A6%D9%88%D9%84%D8%A7%D9%86-%D8%AF%D9%88%D9%84%D8%AA%DB%8C-%D8%A7%D9%82%D8%AF%D8%A7%D9%85-%D8%A8%D8%B3%DB%8C%D8%A7%D8%B1-%D8%B4%D8%AC%D8%A7%D8%B9%D8%A7%D9%86%D9%87%E2%80%8C%D8%A7%DB%8C-%D8%A8%D9%88%D8%AF">حمایت رهبر انقلاب از تصمیم سران قوا علی‌رغم سکوت مسئولان دولتی اقدام بسیار شجاعانه‌ای بود</a>
      </h1>
      <h2>طیف افراطی اصلاح‌طلب با طیف افراطی جناح راست و اپوزیسیون خارج نشین و دولت‌های متخاصم هم‌داستان می‌شوند و با یک چوب دولت و حاکمیت را می‌زنند. قویاً از این تصمیم حمایت می‌کنم و از تمامی دوستان سیاسی خود نیز دعوت می‌کنم که از آنجا که این تصمیم، تصمیم درستی بوده همگی از آن اعلام حمایت کنیم.</h2>
      <address><time datetime="2019-11-19T22:03:00+00:00">19 Nov 2019, 22:03</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> سعید لیلاز کارشناس مسائل اقتصادی و عضو شورای مرکزی حزب کارگزاران درباره استعفای برخی نمایندگان عموماً اصلاح‌طلب مجلس در واکنش به گرانی بنزین گفت: من خیلی متاسفم از اینکه این جمله را می‌گویم ولی واقعیت این است که مجلس دهم یکی از مجالس ضعیف در تاریخ قانون‌گذاری پس از <b><i>انقلاب اسلامی</i></b> بوده است و تقریبا نقش موثری در هیچ یک از حوزه‌ها در بهبود وضعیت کشور نداشته است.</p>
      <p> </p>
      <p> </p>
      <p>به گزارش <a href="https://www.bultannews.com/">بولتن نیوز</a>، این کارشناس مسائل اقتصادی ضمن تاکید بر اینکه اصلاح <b>قیمت بنزین</b> فی‌نفسه یک گام بلند به سمت عدالت اجتماعی است، اظهار داشت: این طرح ناقص است و ما باید در رابطه با سایر حامل‌های انرژی مانند گاز هم این طرح را اجرا کنیم. البته در موضوع گاز کار راحت‌تر است و به سختی بنزین نیست، چراکه می‌توان قیمت گاز را دهک بندی کرد ولی همین سهیمه بندی و افزایش قیمت بنزین نه تنها یک گام بلند به سمت عدالت اجتماعی است بلکه یک ضرورت تعویق و تعویل ناپذیر است.</p>
      <p>عضو شورای مرکزی حزب کارگزاران با انتقاد از برخی چهره‌های سیاسی گفت: گاهی دوستان فراموش می‌کنند که در سپهر نظام بین المللی موجود کشوری به اندازه ایران نیست که تحت فشار بزرگترین قدرت‌های جهانی قرار گرفته است بلکه به نظر من چین و روسیه هم برای اقدام موثری در جهت تخفیف تحریم‌ها کار مثبتی انجام نداده اند.</p>
      <p>وی افزود: در این سالها علی‌رغم سو مدیریت‌ها و دعواهای جناحی و همچنین علی‌رغم وجود فساد در بسیاری از بخش‌های اجرایی کشور باز هم این نظام موفق شده است که در برابر تمام فشارهای بین المللی مقاومت کرده و حیثیت کشور را در برابر این فشار بین المللی حفظ کند. بنده به عنوان یک فعال سیاسی و اقتصادی با تمام قوا در این نبرد پشتیبان نظام هستم و به هیچ وجه از زیر بار مسئولیت‌هایم شانه خالی نکرده و مواضع‌ام را نیز تحت تاثیر این تحول و آن تحول تغییر نمی‌دهم.</p>
      <p>این کارشناس مسائل اقتصادی تصریح کرد: واقعیت قضیه این است که افزایش قیمت بنزین تماماً خیر مطلق است. چراکه این صرفه جویی به کشور این امکان را می‌دهد که روزانه 5 تا 8 میلیون لیتر به صادرات سوختش اضافه کند. ضمن اینکه صادرات سوخت در شرایط تحریمی بسیار ساده‌تر از صادرات نفت است. نکته دوم که بسیار اهمیت دارد این است که این اصلاح قیمت‌ها یک گام بلند به سمت عدالت اجتماعی است که ضریب جینی را به سرعت اصلاح می‌کند. از سوی دیگر باید به این نکته توجه کرد که هم اکنون سطح عمومی قیمت‌ها نسبت به 20 ماه قبل 100 درصد افزایش پیدا کرده و چون سهم اصلی این افزایش قیمت روی مواد غذایی بوده توده‌های مردم بیشترین فشار را تحمل کرده‌اند و این مسئله نشان می‌دهد که تصمیم اخیر تصمیم بسیار درستی در راستای تحقق عدالت اجتماعی بوده است.</p>
      <p>
        <b>**بی‌تدبیری‌ها و دعواهای جناحی مانع اصلاح‌ قیمت‌ها شده بود</b>
      </p>
      <p>لیلاز یادآور شد: ما در سال 89 و در زمان ریاست جمهوری آقای احمدی نژاد نیز این طرح را داشتیم و بنده در همان سال‌ها نیز در قالب مصاحبه‌های داخلی و خارجی از این طرح قویاً حمایت کردم. بنابراین نمایندگان محترم مجلس و منتقدان را دعوت می‌کنم تا این طرح را از منظر کارشناسی ببینند.</p>
      <p>این فعال سیاسی اصلا‌ح‌طلب گفت: البته یک واقعیت عینی هم کف خیابان وجود دارد که آن هم اعتراضات مردمی است که بنده گرچه حاضر نیستم که ببینم حتی یک آجر از آجر خانه‌های ایران کم شود و ترجیح می‌دهم که زنده نباشم و این روزها را نبینم ولی بخش زیادی از این اعتراضات را بحق می‌دانم. اما صحبتم با مسئولان کشور است که خیال می‌کنند که این اعتراضات ناشی از گرانی بنزین است در حالی که این اعتراضات اولا به خاطر بی تدبیری و ناکار آمدی است و ثانیا اعتراض به فسادی است که بخش زیادی از دستگاه‌های اجرایی کشور را آلوده کرده و شما می دانید که فساد چپ و راست هم ندارد.</p>
      <p>وی ادامه داد: از همه این مسائل بدتر زد و خورد و دعوای سیاسی بی‌نتیجه است که بین جناح های مختلف در کشور وجود دارد و من امید دارم که این اعتراضات با وجود خسارات سنگین اقتصادی و جانی و خساراتی که به مشروعیت نظام وارد کرده، حداقل خاصیتش این باشد که نظام جمهوری اسلامی با انسجام جلو برود و دولت‌ دست از بی عملی بردارد. ما به این خاطر چوب افزایش قیمت انرژی را می‌خوریم که اصلاح قیمت‌ها راکه باید در سال‌های گذشته به شکل تدریجی انجام میشد را به خاطر همین بی تدبیرها و دعواهای جناحی به عقب انداختیم و هر چه این اصلاح‌ قیمت‌ها به تعویق افتاده، متعاقباً میزان شکاف بین طبقات مختلف جامعه عمیق‌تر و دردناک‌تر شده است.</p>
      <p>عضو شورای مرکزی حزب کارگزاران در واکنش به موج‌سواری برخی چهره‌ها از اعتراضات مردمی در روزهای اخیر و حمله بعضی از آنها به دولت در شرایطی که در انتخابات سال 96 از اصلی‌ترین حامیان دولت دوازدهم بودند، گفت: من به شدت به این رویه معترض هستم و معتقدم حتی اگر کسانی که از اول منتقد دولت بوده‌اند اما وقتی دیدند که این تصمیم اولا گریز ناپذیر است و ثانیا خوب است و تبعات مثبتی دارد و به بهبود عدالت اجتماعی کمک می‌کند، باید از آن حمایت کنند. بنده همانند سال 89 معتقدم اگر این پول را در چاه می‌ریختیم بهتر بود تا اینکه آن را تبدیل به سرطان و دود کنیم.</p>
      <p>
        <b>**الگوی مصرف کنونی بنزین به گونه‌ای بود که دهک اول 23 برابر دهک دهم بنزین مصرف می‌کرد</b>
      </p>
      <p>لیلاز با اشاره به افزایش تولید و مصرف حامل‌های انرژی در دولت یازدهم و دوازدهم گفت: تولید روزانه گاز در دولت آقای روحانی شگفت‌آور بوده و از 320 میلیون متر مکعب در روز به 960 میلیون متر مکعب در روز یعنی سه برابر رسیده است. ولی دریغ از یک سر سوزن افزایش تولید ناخالص ملی در این سالها. در این سالها حدود 40 میلیارد دلار سرمایه‌گذاری در عسلویه و ستاره خلیج فارس انجام داده‌ایم تا بتوانیم مصرف حامل‌های انرژی در کشور را مدیریت کنیم و ملت ایران دیگر سرمایه‌ای ندارد که بخواهد برای گسترش تولید و مدیریت مصرف افسارگسیخته سوخت هزینه کند مگر اینکه پول قیمت تمام شده آن را بگیرد. اینکه یک چیزی با خون جگر ملت ایران بسازی بعد آن را به مرفهین شمال تهران بدهی تا مصرف کنند که نمی‌شود.</p>
      <p>این کارشناس مسائل اقتصادی تاکید کرد: الگوی مصرف بنزین در ایران اینگونه است که دهک اول 23 برابر دهک دهم مصرف می‌کند که نهایت بی‌انصافی و بی عدالتی و سوءمدیریت است. متاسفانه از لحاظ جغرافیایی با اینکه تهران تنها 10 درصد جمعیت ایران را دارد 30 درصد بنزین کشور را مصرف می‌کند. چرا باید این رویه حاکم باشد؟ چه کسی گفته است که ما باید سهم مردم قلعه گنج کهنوج، سیستان و بلوچستان و بوشهر را بدهیم به مردم تهران تا مصرف کنند. اگر کسی می خواهد بنزین بیشتری مصرف کند، حق قانونی او است ولی پولش را بدهد و مصرف کند. این کاری است که کشورهایی که بسیار فقیرتر از ما هستند مانند پاکستان هم انجام می‌دهند و کشورهایی که همتراز ما هستند مانند ترکیه نیز انجام می دهند و کشورهای ثروتمندتر از ما و کشورهای غیر نفتی نیز به همین شکل.</p>
      <p>وی ادامه داد: حتی کشورهای نفتی همچون امارات نیز این رویه را پیاده می‌کنند. به طوری که تازه پس از اقدام اخیر دولت در افزایش قیمت حامل‌ها، قیمت بنزین در ایران برابر با امارات شد که میزان تولید سرانه نفت آن به مراتب بیشتر از ایران است. بنابراین بنده دوستان خود را به تعقل دعوت می‌کنم. برای اینکه اگر موضع‌گیری‌های سیاسی ما بخواهد به سمتی برود که کل ظرف در معرض شکستن قرار بگیرد، ظرفی باقی نمی‌ماند که ما بخواهیم در قالب آن به دعواهای جناحی بپردازیم.</p>
      <p>لیلاز گفت:‌جالب این است شاهد هستیم در قضایای اخیر طیف افراطی اصلاح‌طلب با طیف افراطی جناح راست و اپوزیسیون خارج نشین و دولت‌های متخاصم هم‌داستان می‌شوند و با یک چوب دولت و حاکمیت را می‌زنند. من به عنوان یک فعال سیاسی قویاً از این تصمیم حمایت می‌کنم و از تمامی دوستان سیاسی خود نیز دعوت می‌کنم که از آنجا که این تصمیم، تصمیم درستی بوده همگی از آن اعلام حمایت کنیم.</p>
      <p>
        <b>**حمایت رهبر انقلاب از تصمیم سران قوا علی‌رغم سکوت مسئولان دولتی اقدام بسیار شجاعانه‌ای بود</b>
      </p>
      <p>این عضو شورای مرکزی حزب کارگزاران خاطرنشان کرد: در عین حال اعتراضات مردم بحق است و به هیچ وجه متوجه افزایش قیمت بنزین نیست. این مسئله بُعد تاریخی دارد و ارتباطی نیز به جمهوری اسلامی ندارد. چه آنکه مردم در دوران رژیم پهلوی اعتراضات خود به وضع موجود را در اعتراضات در قالب افزایش نرخ حامل‌های انرژی و حمل و نقل بروز می‌دادند. این نهایت بی‌انصافی و ساده‌لوحی و نهایت نشناختن ملت ایران است که ما بخواهیم این اعتراضات را به افزایش نرخ بنزین نسبت دهیم. وظیفه ما این است که دستگاه‌های مختلف را به انسجام بیشتر و مبارزه جدی‌تر با فساد دعوت کنیم که اگر این اتفاق بیفتد من قول می‌دهم که از این بحران نیز به سلامت عبور کنیم.</p>
      <p>لیلاز درباره موضع‌گیری رهبر انقلاب در قبال تصمیم اخیر سران قوا گفت: رهبر انقلاب بسیار کار شجاعانه انجام دادند و به شکل عجیبی تراز شخص رهبری در ایران بالاتر رفت. اقدام ایشان در حمایت از تصمیم سران قوا در شرایطی که حتی دولتمردان نیز در فضای سنگین به وجود آمده قادر به حمایت از تصمیم خود نبودند، بسیار اقدام شجاعانه‌ای بود. ایشان سد روانی سنگینی که پس از اعلام خبر گران شدن بنزین ایجاد شده بود، شکستند و فکر می‌کنم که ما باید پشت سر این موضع که تماماً بر حق بود، بایستیم. من به شما اطمینان می‌دهم که اگر ایران از این مسئله امروز خود عبور کند، در مسئله هسته‌ای پیروزی ایران قطعی است.</p>
    </article>
  </body>
</html>