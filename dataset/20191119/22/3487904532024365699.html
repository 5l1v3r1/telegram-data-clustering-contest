<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.metrosport.gr/article/to-gin-ke-to-giank-tou-serchio-koke"/>
    <meta property="og:site_name" content="Metrosport.gr"/>
    <meta property="article:published_time" content="2019-11-19T22:05:00+00:00"/>
    <meta property="og:title" content="ΘΕΜΑ: Ο Σέρχιο στη σκοτεινή πλευρά του φεγγαριού (pics/vid)"/>
    <meta property="og:description" content="Το metrosport.gr σκιαγραφεί τα δύο πρόσωπα του Ισπανού παλαίμαχου ποδοσφαιριστή"/>
  </head>
  <body>
    <article>
      <h1>ΘΕΜΑ: Ο Σέρχιο στη σκοτεινή πλευρά του φεγγαριού (pics/vid)</h1>
      <h2>Το metrosport.gr σκιαγραφεί τα δύο πρόσωπα του Ισπανού παλαίμαχου ποδοσφαιριστή</h2>
      <address><time datetime="2019-11-19T22:05:00+00:00">19 Nov 2019, 22:05</time> by <a rel="author">Metrosport.gr Team</a></address>
      <p>Σε περιπέτειες έμπλεξε ο Σέρχιο Κόκε, ο οποίος κατηγορείται για συμμετοχή σε κύκλωμα παράνομης διακίνησης ναρκωτικών ουσιών.</p>
      <p>Συγκεκριμένα, σύμφωνα με ρεπορτάζ της «elespanol», η ισπανική αστυνομία μετά από πολύμηνη έρευνα πραγματοποίησε επιχείρηση με κωδικό Maskoke  σε 11 διαφορετικά σημεία, εντόπισε τόνους χασίς και πολλά όπλα και προχώρησε στη <u><a href="http://www.metrosport.gr/article/../../article/vinteo-ntokoumento-sillipsi-tou-serchio-koke">σύλληψη </a></u>20 ατόμων, ανάμεσα στα οποία είναι και ο παλαίμαχος ποδοσφαιριστής του Άρη. Μάλιστα, θεωρείται ο ηγέτης του κυκλώματος.</p>
      <figure>
        <img src="https://scontent.fskg1-1.fna.fbcdn.net/v/t1.15752-9/76695088_513965299450634_2853593545820864512_n.jpg?_nc_cat=102&amp;_nc_oc=AQl0S9ug_LIoTJuTLJbRqf9lecTcMm8GwI1KpHWHCloM7NCBf0P8o-jnTW8jQtyT0GA&amp;_nc_ht=scontent.fskg1-1.fna&amp;oh=39785ff7ded235617211c67566b62eb0&amp;oe=5E8147CD"/>
      </figure>
      <p>O Iσπανός δεν είναι ο μόνος από την οικογένεια του που εμπλέκεται σε υπόθεση ναρκωτικών καθώς και ο αδερφός του έχει συλληφθεί αρκετές φορές στο παρελθόν για διακίνηση και ήταν μέλος και αυτής της συμμορίας ενώ οι «κακές γλώσσες» θέλουν τον πατέρα του να κινούσε για πολλά χρόνια τα νήματα της νύχτας.</p>
      <figure>
        <img src="https://static1.diariosur.es/www/multimedia/201907/22/media/cortadas/punto-droga-3-kuwE-U80814928700AyB-624x385@Diario%20Sur.jpg"/>
      </figure>
      <p>Η εμπλοκή των τριών ανδρών με τα ναρκωτικά δεν είναι καθόλου περίεργη λόγω της περιοχής όπου ζουν. To Carranque, είναι ένας τόπος όπου η καλλιέργεια και η διακίνηση ναρκωτικών ουσιών και το λαθρεμπόριο όπλων έχουν την τιμητική τους. Οι αριθμοί συνεχώς αυξάνονται και οι αρχές προσπαθούν να βρουν τρόπο να καταπολεμήσουν το φαινόμενο. Φυσικά αυτό δεν είναι καθόλου εύκολο καθώς οι «εγκέφαλοι» έχουν διασυνδέσεις σε Μεξικό και Χιλή και τρόπους για να διαφεύγουν.</p>
      <p>
        <b>Ο έρωτας για τον Άρη</b>
      </p>
      <figure>
        <img src="http://www.metrosport.gr/article/../../images/TQ5jhCTKiTGnIu759GBd.jpg"/>
      </figure>
      <p>Η θητεία του στον Άρη ήταν η καλύτερη εκδοχή της καριέρας του. Ήταν έρωτας με την πρώτη ματιά. Δυο πόλοι που φαινόταν να είναι γεννημένοι ο ένας για τον άλλο. Ο Κόκε αγαπήθηκε όσο λίγοι από την κερκίδα των «κιτρινόμαυρων» ενώ και εκείνος δέχθηκε με το σύλλογο και έγινε «οπαδός» του.</p>
      <p>Η πρώτη του σεζόν με τη φανέλα του Άρη ήταν επιτυχημένη. Αγωνίστηκε σε 28 παιχνίδια, σημείωσε 10 γκολ και μοίρασε δύο ασίστ. Η ομάδα τερμάτισε τέταρτη στο πρωτάθλημα και εξασφάλισε την έξοδο της στην Ευρώπη. Το πρώτο του τέρμα το πέτυχε στην εκτός έδρας αναμέτρηση με την Ξάνθη (1-1) ενώ υπέροχο ήταν και το γκολ που σημείωσε στην ήττα από τον Ολυμπιακό με 2-3 στο «Κλεάνθης Βικελίδης».</p>
      <p>Την επόμενη χρονιά βαφτίστηκε ως το βαρύ πυροβολικό της ομάδας. Η σεζόν 2007-2008 ήταν η πιο γεμάτη για εκείνον αφού κατέγραψε 43 παιχνίδια, βρήκε δίχτυα 12 φορές και μοίρασε τέσσερις ασίστ. Οι «κιτρινόμαυροι» τερμάτισαν στην τέταρτη θέση του πρωταθλήματος και έφτασαν στον τελικό του κυπέλλου. Ίσως το καλύτερο του παιχνίδι το έκανε κόντρα στον ΠΑΟΚ σημειώνοντας δύο γκολ. Σημαντική ήταν και η συμβολή του στην αναμέτρηση των πλέι οφ με αντίπαλο την ΑΕΚ ενώ κανείς δεν θα λησμονήσει τα δύο τέρματα που σημείωσε κόντρα στον Ερυθρό Αστέρα δίνοντας την πρόκριση στους ομίλους του Κυπέλλου UEFA.</p>
      <figure>
        <img src="http://www.metrosport.gr/article/../../images/2gljnRZheOliPsAohlsq.jpg"/>
      </figure>
      <p>Η αγωνιστική περίοδος 2008-2009 είχε τραυματισμούς και αλλαγή ρόλου. Ο Ισπανός ανέλαβε και ρόλο δημιουργού. Εκείνη τη σεζόν πέτυχε το μοναδικό γκολ του Άρη στην Ευρώπη κόντρα στη Σλάβεν και παράλληλα χάρισε ένα εντυπωσιακό στιγμιότυπο στο εντός έδρας ματς με τον Αστέρα Τρίπολης στέλνοντας την μπάλα στα δίχτυα με ψαλιδάκι.</p>
      <p>Η μεγαλύτερη στιγμή τους στην επόμενη χρονιά με τη φανέλα του Άρη ήταν οι δύο ημιτελικοί με την Καβάλα ενώ εξαιρετική ήταν και η παρουσία του στο παιχνίδι με τον Ηρακλή, όπου μοίρασε τρεις ασίστ.</p>
      <p>Η τελευταία του χρονιά συνοδεύτηκε με την σπουδαιότερη πορεία του συλλόγου στα ευρωπαϊκά γήπεδα. Οι «κιτρινόμαυροι« πέρασαν από δύο προκριματικούς γύρους, μπήκαν στους ομίλους του Κυπέλλου UEFA και αποκλείστηκαν στη φάση των «32» από την Μάντσεστερ Σίτι. Ο Ισπανός άφησε χαραγμένο το όνομα του στον πίνακα του «Βιθέντε Καλντερόν» σημειώνοντας τα δύο από τα τρία γκολ της ομάδας στη μεγάλη νίκη επί της Ατλέτικο Μαδρίτης.</p>
      <figure>
        <iframe src="https://www.youtube.com/embed/fY1P1kleCH8" width="900" height="506" data-service="Youtube" scrolling="no"/>
      </figure>
      <p>Το αντίο του συνοδεύτηκε με κλάματα αλλά οι δεσμοί των δύο πλευρών συνεχίζουν να είναι δυνατοί ακόμη και σήμερα.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="http://www.metrosport.gr/article/alkantara-ke-rontri-vgalmeni-apo-to-playstation-vid"/>
        <a href="http://www.metrosport.gr/article/to-ochi-tou-kapoutzidi-sti-deleastiki-protasi-tou-marinaki"/>
        <a href="http://www.metrosport.gr/article/serres-etsi-den-tros-prostimo"/>
        <a href="http://www.metrosport.gr/article/stamatiste-na-fortizete-to-kinito-sas-me-afton-ton-epikindino-tropo"/>
        <a href="http://www.metrosport.gr/article/mechri-ke-17chronia-filaki-koke"/>
        <a href="http://www.metrosport.gr/article/palemachos-podosferistis-epese-thima-ekviasmou-stis-serres"/>
      </related>
    </article>
  </body>
</html>