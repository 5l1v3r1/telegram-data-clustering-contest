<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/talibans-alliberen-estrangers-segrestats_0_2347565268.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T22:26:27+00:00"/>
    <meta property="og:title" content="Els talibans alliberen dos estrangers segrestats fa tres anys"/>
    <meta property="og:description" content="A canvi, el govern afganès posa en llibertat tres combatents islamistes"/>
  </head>
  <body>
    <article>
      <h1>Els talibans alliberen dos estrangers segrestats fa tres anys</h1>
      <h2>A canvi, el govern afganès posa en llibertat tres combatents islamistes</h2>
      <address>
        <time datetime="2019-11-19T22:26:27+00:00">19 Nov 2019, 22:26</time>
      </address>
      <p>A les últimes imatges que els talibans van difondre d’ells el 2017 ja apareixien amb cara demacrada, cabells llargs o barba, i suplicant ajuda. Aquest dimarts no es va fer pública cap fotografia, però forces especials nord-americanes que els van localitzar van assegurar que el seu estat de salut era aparentment acceptable malgrat les circumstàncies. Dimarts, per fi, va acabar el calvari del catedràtic nord-americà Kevin King, de 63 anys, i de l’australià Timothy Weeks, de 50, que han estat segrestats a l’Afganistan pels talibans durant tres anys, tres mesos i dotze dies.</p>
      <p>Els dos professors treballaven a la Universtat Americana de Kabul -una de les institucions educatives amb més prestigi de l’Afganistan- i van ser capturats el 7 d’agost del 2016 per homes armats que vestien uniforme de la policia afganesa i que els van obligar a baixar del cotxe a pocs metres de la universitat, situada en una de les avingudes més importants de la capital afganesa. Des de llavors se’ls havia perdut la pista.</p>
      <p>Els talibans van accedir ahir a alliberar els dos catedràtics després que el govern afganès deixés en llibertat tres combatents talibans, un dels quals especialment destacat: es tracta d’Anas Haqqani, germà petit del responsable de les operacions militars d’aquest moviment islamista i encarregat de la propaganda i de recaptar fons per al grup fins que va ser detingut el 2014. El president afganès, Aixraf Ghani, va anunciar l’intercanvi dimarts de la setmana passada en una roda de premsa que va ser emesa en directe a la televisió, durant la qual va explicar que la posada en llibertat dels tres talibans podria obrir la porta a unes possibles negociacions de pau amb els talibans -que fins ara s’han negat a asseure’s en una taula de diàleg amb el govern afganès- o fins i tot a pactar un alto el foc parcial. Poques hores després de la roda de premsa, però, els talibans van atacar un comboi nord-americà a la província de Logar, a l’est de l’Afganistan. I l’endemà, un cotxe bomba va matar dotze persones a Kabul, entre elles tres nens. Aquests dos atacs podrien haver estat una de les causes del retard de l’intercanvi.</p>
      <p>Els dos catedràtics van ser alliberats a la província de Zabul, situada a l’est i una de les més inhòspites del país, on van ser recollits per forces especials nord-americanes i traslladats en helicòpter a la base militar que els Estats Units continuen tenint a la localitat de Bagram, a uns 40 quilòmetres al nord de Kabul. Per la seva banda, el govern afganès va traslladar fins a Doha, la capital de Qatar, els tres talibans alliberats, ja que el grup terrorista té allà una oficina de representació. A banda de l’alliberament dels dos professors estrangers, els talibans també s’haurien compromès a deixar en llibertat deu membres de les forces de seguretat afganeses que també havien capturat, però ahir el govern de Kabul no va confirmar que ho haguessin fet.</p>
      <p>Dies després del segrest dels dos catedràtics el 2016, les forces nord-americanes van dur a terme una operació militar a l’est de l’Afganistan per intentar alliberar-los, però no ho van aconseguir. Cinc mesos més tard, el gener del 2017, els talibans van difondre un vídeo a YouTube en què els professors universitaris apareixien gairebé irreconeixibles, amb aspecte demacrat, i suplicaven a les seves famílies que demanessin al govern dels EUA que negociés el seu alliberament. L’octubre d’aquell mateix any, els talibans van fer públic un comunicat en què asseguraven que Kevin King, el catedràtic nord-americà, tenia malament el cor i el fetge, i no podien garantir la seva salut perquè no disposaven de “mitjans mèdics”.</p>
      <p>Arran del segrest dels dos catedràtics a Kabul, molts civils estrangers que treballaven a la capital afganesa van abandonar la ciutat o hi van restringir al mínim els seus desplaçaments. Actualment els estrangers que continuen a la capital es mouen sempre en vehicle -és difícil veure’n a peu pel carrer- i segueixen mesures de seguretat molt estrictes.</p>
    </article>
  </body>
</html>