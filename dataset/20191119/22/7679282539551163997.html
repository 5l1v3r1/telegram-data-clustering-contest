<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-shivpal-singh-yadav-ready-to-accept-akhilesh-yadav-as-cm-but-one-condition-2859076.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T22:17:53+00:00"/>
    <meta property="og:title" content="शिवपाल बोले, अखिलेश को अगली सरकार में CM बनाने को तैयार हूं बशर्ते..."/>
    <meta property="og:description" content="प्रसपा अध्यक्ष शिवपाल सिंह यादव ने मुलायम परिवार में एकता को जरूरी बताते हुए मंगलवार (19 नवंबर) को कहा कि अगर सपा प्रमुख अखिलेश यादव गठबंधन के लिए मान जाते हैं तो अगली सरकार में मैं उन्हें..."/>
  </head>
  <body>
    <article>
      <h1>शिवपाल बोले, अखिलेश को अगली सरकार में CM बनाने को तैयार हूं बशर्ते...</h1>
      <address><time datetime="2019-11-19T22:17:53+00:00">19 Nov 2019, 22:17</time> by <a rel="author">कार्यालय संवाददाता,इटावा</a></address>
      <p>प्रसपा अध्यक्ष शिवपाल सिंह यादव ने मुलायम परिवार में एकता को जरूरी बताते हुए मंगलवार (19 नवंबर) को कहा कि अगर सपा प्रमुख अखिलेश यादव गठबंधन के लिए मान जाते हैं तो अगली सरकार में मैं उन्हें मुख्यमंत्री स्वीकार करने को तैयार हूं। इटावा में शिवपाल ने मंगलवार को सपा में विलय की संभावनाओं को खारिज करते हुए कहा, "हमारी मूल विचारधारा समाजवादी है इसलिए सपा से गठबंधन मेरी प्राथमिकता है। अगर भतीजे अखिलेश मान जाएं तो 2022 में प्रदेश में सपा की सरकार बनेगी। अगर नहीं माने तो जो भी दल सम्मान देगा तो उससे गठबंधन कर सकते हैं। परिवार में बनीं दूरियों पर बोले, चाचा तो कब से तैयार हैं एक होने के लिए, पर भतीजा ही तैयार नहीं।"</p>
      <p>शिवपाल ने कहा, उन्होंने नेता जी के साथ लंबे समय तक सपा की सेवा की है। अगर पारिवारिक एकता बढ़ जाए तो अच्छी बात है। अयोध्या मामले पर उन्होंने कहा कि सुप्रीम कोर्ट सबसे बड़ी अदालत है। उसने जो फैसला दिया है उसे सभी को मानना चाहिए। </p>
      <p><b>‘पूरे प्रदेश में भ्रष्टाचार अपने चरम पर’</b><br/>शिवपाल सिंह यादव ने उत्तर प्रदेश सरकार पर हमला करते हुए कार्यशैली पर सवाल उठाए। उन्होंने आरोप लगाया कि आज पूरे प्रदेश में भ्रष्टाचार चरम पर है। किसी भी विभाग में बिना रिश्वत के काम नहीं होता है। उन्नाव के ट्रांसगंगा सिटी के मुद्दे पर बोले, किसानों को  मुआवजे के बदले लाठियां मिल रही हैं। उत्तर प्रदेश में किसान को न तो धान का और न ही गन्ने का वाजिब मूल्य मिल रहा है। मंगलवार (19 नवंबर) को सिंचाई विभाग के डाक बंगले में पत्रकारों से बातचीत में शिवपाल ने कहा, भ्रष्टाचार मिटाने का जो वादा किया गया था उसमें सरकार पूरी तरह फेल साबित हुई है। </p>
      <p><b>प्रसपा नेताजी का जन्मदिन पूरे प्रदेश में मनाएगी</b><br/>सपा संरक्षक मुलायम सिंह यादव के 22 नवंबर को होने वाले 81वें जन्मदिन के उपलक्ष्य में कार्यक्रम की तैयारियों का जायजा लेने पहुंचे शिवपाल ने कहा कि प्रसपा 22 को नेताजी का जन्मदिन पूरे प्रदेश में मनाएगी। सैफई में होने वाले इस आयोजन में पारिवारिक एकजुटता का संदेश देने की भी कोशिश होगी। इसीलिए मैंने परिवार के सभी लोगों को आमंत्रित किया है। </p>
    </article>
  </body>
</html>