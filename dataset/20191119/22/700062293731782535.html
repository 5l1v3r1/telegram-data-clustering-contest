<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/social/714354-ypothesh-toytsi-se-dhmo-ths-magnhsias-syzygos-ergazetai-me-to-onoma-ths-gynaikas-toy.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T22:17:00+00:00"/>
    <meta property="og:title" content="Υπόθεση &quot;Τούτσι&quot; σε δήμο της Μαγνησίας: Σύζυγος εργάζεται με το όνομα της γυναίκας του"/>
    <meta property="og:description" content="«Σούσουρο» στην τοπική κοινωνία προκαλέσει η υπόθεση«Τούτσι» σε Δήμο του νομού Μαγνησίας, όπως αποκάλυψε η εφημερίδα «Ταχυδρόμος», καθώς ο σύζυγος εργαζόμενης με δίμηνη σύμβαση εργασίας"/>
  </head>
  <body>
    <article>
      <h1>Υπόθεση "Τούτσι" σε δήμο της Μαγνησίας: Σύζυγος εργάζεται με το όνομα της γυναίκας του</h1>
      <address>
        <time datetime="2019-11-19T22:17:00+00:00">19 Nov 2019, 22:17</time>
      </address>
      <p>«Σούσουρο» στην τοπική κοινωνία προκαλέσει η υπόθεση«Τούτσι» σε Δήμο του νομού Μαγνησίας, όπως αποκάλυψε η εφημερίδα «Ταχυδρόμος», καθώς ο σύζυγος εργαζόμενης με δίμηνη σύμβαση εργασίας έχει πιάσει δουλειά σαν να είναι εκείνη.</p>
      <p>Σύμφωνα με το δημοσίευμα, ο κύριος «Τούτσι» ανέλαβε καθήκοντα στη θέση της συζύγου του και προσφέρει ήδη τις υπηρεσίες του σε δήμο της περιοχής, προσφέροντας τις υπηρεσίες του για την κάλυψη εκτάκτων αναγκών, που αφορούν στην προετοιμασία για τον χειμώνα όπως ο καθαρισμός αυλάκων και ρεμάτων.</p>
      <p>Ο συγκεκριμένος δήμος προσέλαβε 10 άτομα με δίμηνες συμβάσεις, αλλά ο «Τούτσι» δεν είχε δικαίωμα να καταθέσει χαρτιά γιατί είχε απασχοληθεί πρόσφατα με δίμηνη σύμβαση στον Δήμο. Φαίνεται ότι η σύζυγος ήταν η «βιτρίνα». Είχε τα μόρια και γενικότερα πληρούσε τις προϋποθέσεις διεκδίκησης της θέσης, σε αντίθεση με τον σύζυγό της.</p>
      <p>Σε συνεννόηση και με στελέχη του Δήμου φαίνεται να αποφασίστηκε να κάνει η σύζυγος την αίτηση και να δουλεύει ο άντρας. Σε αυτή την απόφαση φαίνεται να συνετέλεσαν δύο παράγοντες, πρώτον ότι ο σύζυγος είναι δοκιμασμένος, εργατικός και καλός στη δουλειά και δεύτερον ότι υπάρχει δυσκολία εξεύρεσης ενδιαφερόμενων για να εργαστούν για μόλις δύο μήνες.</p>
      <p>Διμηνίτες με το σταγονόμετρο</p>
      <p>Για την παρατυπία έγινε ανώνυμη καταγγελία στον ΤΑΧΥΔΡΟΜΟ, που ερεύνησε την υπόθεση και επιβεβαίωσε τα καταγγελλόμενα. Δεν έγινε γνωστό αν η ίδια καταγγελία έχει φθάσει στα αρμόδια όργανα ελέγχου, το σίγουρο πάντως είναι ότι η υπόθεση… «Τούτσι» δεν έχει μόνο μία διάσταση.</p>
      <p>Οι Δήμοι έχουν δικαίωμα πρόσληψης διμηνιτών δύο φορές τον χρόνο για να καλύψουν έκτακτες ανάγκες τους. Δεδομένης της υποστελέχωσης των Δήμων, πέραν των οκταμήνων, βγαίνουν προκηρύξεις και για διμηνίτες με στόχο την ενίσχυση των δημοτικών υπηρεσιών σε συγκεκριμένες περιπτώσεις, για την πυροπροστασία, την οργάνωση των παραλιών στο πλαίσιο του προγράμματος «Γαλάζιες Σημαίες», την προετοιμασία ενόψει χειμώνα για τον καθαρισμό ρεμάτων και αυλάκων.</p>
      <p>Σε πολλούς Δήμους ιδίως περιφερειακούς προκύπτει πρόβλημα εξεύρεσης ατόμων, που θα εργαστούν για μόλις δύο μήνες.</p>
      <p>Πολλές φορές, Δήμος μπορεί να ζητεί συγκεκριμένο αριθμό εργαζομένων για να καλύψει τις ανάγκες του και οι αιτήσεις που κατατίθενται να είναι πολύ λιγότερες.</p>
      <p>Μπορεί οι διμηνίτες να μη χάνουν τα δικαιώματά τους ως άνεργοι, δεν μπορούν όμως να συμμετέχουν στον ίδιο χρόνο δύο φορές σε αντίστοιχα προγράμματα. Σε αυτό το πλαίσιο κάποιοι φαίνεται να προτιμούν να μην καταθέσουν αιτήσεις, περιμένοντας την ευκαιρία εργασίας με… μεγαλύτερη χρονική διάρκεια ή σε καλύτερη θέση. Ή όπως σε αυτή την περίπτωση άλλος να κάνει χαρτιά και να προσλαμβάνεται κι άλλος να… πιάνει πραγματικά δουλειά.</p>
      <p>Πηγή: taxydromos.gr</p>
    </article>
  </body>
</html>