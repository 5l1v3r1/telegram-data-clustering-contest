<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818570/%D8%B9%D8%A7%D8%A8%D8%AF%DB%8C%D9%86%DB%8C-%D8%AF%D8%B1-%D9%84%D9%87%D8%B3%D8%AA%D8%A7%D9%86-%D8%B3%D9%87%D9%85%DB%8C%D9%87-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D9%82%D8%B7%D8%B9%DB%8C-%D9%85%DB%8C-%DA%A9%D9%86%DB%8C%D9%85-%D8%A7%D8%B2-%D8%AE%D9%88%D8%AF%D9%85-%D9%85%D9%82%D8%A7%D8%A8%D9%84"/>
    <meta property="og:site_name" content="ایسنا"/>
    <meta property="article:published_time" content="2019-11-19T22:25:00+00:00"/>
    <meta property="og:title" content="عابدینی: در لهستان سهمیه المپیک را قطعی می‌کنیم/ از خودم مقابل مجارستان راضی نیستم"/>
    <meta property="og:description" content="ملی پوش شمشیربازی ایران گفت: از لحاظ رقابت با تیم‌های آسیایی برای قرار گرفتن در جایگاه بهترین تیم آسیا و کسب سهمیه تیمی المپیک حاشیه امنی داریم و مطمئن باشید در لهستان سهمیه را قطعی می‌کنیم."/>
  </head>
  <body>
    <article>
      <h1>عابدینی: در لهستان سهمیه المپیک را قطعی می‌کنیم/ از خودم مقابل مجارستان راضی نیستم</h1>
      <address><time datetime="2019-11-19T22:25:00+00:00">19 Nov 2019, 22:25</time> by <a rel="author">آتنا خلیلی</a></address>
      <p>ملی پوش شمشیربازی ایران گفت: از لحاظ رقابت با تیم‌های آسیایی برای قرار گرفتن در جایگاه بهترین تیم آسیا و کسب سهمیه تیمی المپیک حاشیه امنی داریم و مطمئن باشید در لهستان سهمیه را قطعی می‌کنیم.</p>
      <p>مجتبی عابدینی در گفت و گو با ایسنا درباره عملکرد تیم ملی شمشیربازی سابر ایران در جام جهانی مصر بیان کرد: از آنجا که سال کسب سهمیه المپیک است، تمام کشورها با قدرت در تمام مسابقات شرکت می‌کنند و در جام جهانی مصر هم شرایط به همین شکل بود. ما برنامه‌ای که برای این جام جهانی داشتیم را پیاده کردیم و توانستیم جزو ششم تیم برتر مسابقات قرار بگیریم. البته فکر نمی‌کردیم چین جزو هفت تیم برتر قرار بگیرد و چین تیم های قدرتمند آمریکا و فرانسه را شکست داد. به هر حال آنها تلاش می‌کنند که سهمیه المپیک بگیرند اما ما هم طبق برنامه‌ای که داشتیم، جلو رفتیم و در جام‌جهانی لهستان انشاالله تلاش می‌کنیم نتیجه خوبی بگیریم و دیگر کار را تمام کنیم.</p>
      <p>
        <b> * مطمئن باشید در لهستان سهمیه المپیک را قطعی می‌کنیم</b>
      </p>
      <p>او در مورد اینکه چین با عملکردش مانع از قطعی شدن سهمیه المپیک ایران شد، تاکید کرد: چین فراتر از چیزی که فکر می‌کردیم کار کرد. به هر حال کشورهای آسیایی به دنبال این هستند که بهترین تیم آسیا شوند و سهمیه را بگیرند. ژاپن هم بسیار خوب کار کرد و در این مسابقات تنها تیمی که توانست مقابل ژاپن قرار بگیرد ایران بود. البته ما حاشیه امنی داریم و با اختلاف ۴۲ امتیاز  نسبت به چین به جام جهانی لهستان می‌رویم. سه مسابقه دیگر باقی مانده و اگر ما جزو ۱۶ تیم باشیم و چین در این سه مسابقه سه برنز بگیرد، شاید بتواند جای ایران را بگیرد که چنین چیزی محال است. مطمئن باشید در لهستان سهمیه تیمی را  قطعی می‌کنیم و نمی‌گذاریم دیگر به اما و اگر مسابقات بعدی برسد.</p>
      <ul>
        <li>
          <b>پاکدامن فوق العاده بازی کرد</b>
        </li>
      </ul>
      <p>عابدینی در مورد دیدار نفس‌گیر و نزدیکی که ایران برابر ژاپن داشت نیز گفت: ژاپن و چین به دنبال امتیاز هستند و ما اگر جزو چهار تیم برتر قرار بگیریم امکان آمدن تیم ژاپن هم به المپیک هست و ژاپن هم دوست دارد تیمش را به المپیک بیاورد. ژاپن یکی از تیم های قدرتمند آسیا است که توانسته تیم های بزرگی را شکست دهد. این تیم با ایتالیا اردوی مشترک داشته است. خدا را شکر که ما توانستیم این تیم را با نتیجه ۴۵ بر۴۴ شکست دهیم و علی پاکدامن فوق العاده بازی کرد.</p>
      <ul>
        <li>
          <b>تمام تمرکز روی بخش تیمی است نه انفرادی</b>
        </li>
      </ul>
      <p>عابدینی درباره حذف زودهنگام سابریست های ایران از جدول انفرادی تصریح کرد: تمام تمرکز تیم ملی روی رقابت‌های بخش تیمی است نه انفرادی. الان هدفمان این است جایگاه ایران را در بخش تیمی محکم کنیم. کره‌جنوبی در این مسابقات رنکینگ یک خود را مسجل کرد و الان بقیه کشورهای آسیایی به دنبال این هستند که با قرار گرفتن در جایگاه بهترین تیم آسیا، سهمیه المپیک بگیرند و این زنگ خطری برای ایران است. چین و ژاپن با قدرت دارند تلاش می‌کنند، درست است که ما نقره و مقام ششمی در قهرمانی آسیا و جهان، جلو زدیم اما به هر حال احتیاط شرط اول است.</p>
      <ul>
        <li>
          <b>از خودم مقابل ژاپن راضی هستم اما در رقابت با مجارستان نه</b>
        </li>
      </ul>
      <p>ملی‌پوش شمشیربازی ایران در پاسخ به این پرسش که از عملکرد خودش در رقابت‌های تیمی راضی است یا خیر، تاکید کرد: در بازی با ژاپن خیلی از خودم راضی هستم. چون در بزنگاه هایی که تیم عقب می افتاد تیم را دوباره برگرداندم اما در بازی با مجارستان از خودم راضی نیستم و عملکردی که می‌خواستم را نتوانستم داشته باشم. حالا دلیلش چه بود را نمی‌دانم. من از لحاظ فنی چیزی کم نداشتم اما خب گاهی در مسابقات برای ورزشکاران  مشکلاتی پیش می‌آید.<br/> بقیه دیدارها هم محمد فتوحی بازی کرد که خوب بود و  امتحان بسیار بزرگی را پس داد. نفر چهارم  تیم هم بسیار خوب درخشید و خیلی بیشتر به تیممان اعتقاد پیدا کردیم. انشاالله همه این نتایج در لهستان به مدال ختم شود.</p>
      <ul>
        <li>
          <b>امید دارم به جایزه‌ام برسم چون حقم است</b>
        </li>
      </ul>
      <p>عابدینی در پاسخ به پرسش دیگری مبنی براینکه راه حلی پیدا شده تا بتواند پاداش دلاری خود در قهرمانی جهان را بگیرد یا همچنان باید حساب ارزی داشته باشد، تصریح کرد: متاسفانه خیر راه حلی پیدا نشده است. البته آقای فخری خیلی دارد تلاش می‌کند که باید از او تشکر کنم. من امید دارم به جایزه‌ام برسم چون حقم است و برایش تلاش کرده‌ام. با این همه مشکلاتی که داریم این مشکل هم اضافه شود، خیلی بد است. نفرات دیگر که در قهرمانی جهان مدال گرفته بودند، پاداش‌هایشان را دریافت کرده بودند و تنها کسی که پاداشش را نگرفته بود من بودم.<br/>سابریست ایران در پاسخ به این پرسش که کمیته ملی المپیک نمی‌تواند رایزنی در این مورد داشته باشد، بیان کرد: منتظر هستم کمیته ملی المپیک وارد شود و کمک کند حالا ببینیم چه می‌شود.</p>
      <p> انتهای پیام</p>
    </article>
  </body>
</html>