<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/cittadinanza_biella_ezio_greggio-6583359/news/2019-11-19/"/>
    <meta property="og:site_name" content="Agi"/>
    <meta property="article:published_time" content="2019-11-19T22:08:00+00:00"/>
    <meta property="og:title" content="Ezio Greggio ha rifiutato la cittadinanza onoraria di Biella"/>
    <meta property="og:description" content="La decisione dopo le polemiche sul mancato riconoscimento della stessa onorificenza per Liliana Segre"/>
  </head>
  <body>
    <article>
      <h1>Ezio Greggio ha rifiutato la cittadinanza onoraria di Biella</h1>
      <h2>La decisione dopo le polemiche sul mancato riconoscimento della stessa onorificenza per Liliana Segre</h2>
      <address><time datetime="2019-11-19T22:08:00+00:00">19 Nov 2019, 22:08</time> by <a rel="author">AGI - Agenzia Giornalistica Italia</a></address>
      <p>Si è chiusa con la rinuncia di <b>Ezio Greggio</b> alla cittadinanza onoraria offertagli dal comune di Biella la polemica politica per l'onorificenza negata a <b>Liliana Segre</b>. Il Pd del Piemonte e la sottosegretaria pentastellata all'Istruzione, <b>Lucia Azzolina</b>, avevano criticato la scelta della giunta di centrodestra guidata dal sindaco leghista <b>Claudio Corradino</b> di conferire la cittadinanza al conduttore di <b>Striscia la notizia</b> dopo che una settimana fa aveva respinto la petizione di una lista civica per assegnarla alla senatrice a vita superstite della Shoah, minacciata di morte.</p>
      <p>"Senza nulla togliere al noto conduttore tv, il senso delle istituzioni avrebbe imposto altre scelte" aveva detto Azzolina. Parole rinforzate da quelle del segretario regionale democratico Paolo Furia: "Biella città medaglia d'oro della Resistenza che non merita questo degrado".</p>
      <p>In serata è arrivata la rinuncia di <b>Ezio Greggio</b> per la cittadinanza che avrebbe dovuto ricevere sabato. "Il mio rispetto nei confronti della senatrice Liliana Segre, per tutto cio' che rappresenta, per la storia, i ricordi e il valore della memoria, mi spingono a fare un passo indietro e a non poter accettare questa onorificenza che il Comune di Biella aveva pensato per me", ha fatto sapere il 65enne attore, comico e regista.</p>
      <p>"Non e' una scelta contro nessuno", ha precisato Greggio, "ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento".</p>
      <p>La cittadinanza offerta da Biella all'uomo di spettacolo nato a Cossato, nel Biellese, voleva essere un riconoscimento all'associazione "Ezio Greggio per i bambini prematuri" e per "aver contribuito a diffondere in Italia e nel mondo il nome di Biella".</p>
      <p>In precedenza era stata respinta dalla giunta perché considerata "strumentale" la proposta di onorificenza a Segre presentata dalle liste civiche "Buongiorno Biella" e "Le persone al centro" come riconoscimento a una "testimone della tragedia dell'Olocausto e interprete dei valori di giustizia e di pace tra gli esseri umani".</p>
    </article>
  </body>
</html>