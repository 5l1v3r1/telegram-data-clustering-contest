<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportske.net/vest/domaci-fudbal/sve-bi-bilo-drugacije-da-je-sudija-svirao-dva-penala-za-srbiju-393227.html?utm_source=feedburner&amp;utm_medium=feed&amp;utm_campaign=Feed%3A+Sportske+%28Sportske.net+-+Najnovije+Vesti%29&amp;hl=en"/>
    <meta property="og:site_name" content="SPORTSKE NET"/>
    <meta property="article:published_time" content="2019-11-19T22:21:00+00:00"/>
    <meta property="og:title" content="Sve bi bilo drugačije da je sudija ''svirao'' dva penala za Srbiju?"/>
    <meta property="og:description" content="''Orlići'' ne traže alibi, ali..."/>
  </head>
  <body>
    <article>
      <h1>Sve bi bilo drugačije da je sudija ''svirao'' dva penala za Srbiju?</h1>
      <h2>''Orlići'' ne traže alibi, ali...</h2>
      <address><time datetime="2019-11-19T22:21:00+00:00">19 Nov 2019, 22:21</time> by <a rel="author">Darko Mitrović</a></address>
      <p><b>Mlada reprezentacija Srbije</b> doživela je već treći poraz u prvih šest mečeva kvalifikacija za Evropsko prvenstvo. <br/><br/><anchor name=""/><a href="https://www.sportske.net/vest/domaci-fudbal/nemoc-orlica-evropsko-prvenstvo-je-sada-predaleko-393218.html">Na niškom ''Čairu'' Rusija je večeras slavila sa 2:0</a>, a u našem timu nisu zadovoljni suđenjem zbog nekoliko spornih situacija u kaznenom prostoru gostiju, iz kojih se nije izrodio nijedan jedanaesterac. <br/><br/>Zbog toga su arbitri ispraćeni zvižducima sa stadiona.<br/><br/><i>''Prvo da čestitam reprezentaciji Rusije na pobedi. Primili smo golove u psihološki teškim trenucima, pokušali smo do kraja utakmice da dođemo do tog jednog gola koji bi verujem promenio situaciju na terenu, nažalost u tome nismo uspeli, imali smo nekoliko izglednih situacija, od stative do par zicera.<br/></i><i><br/></i><i>Ne bih ulazio u neke dublje stvari, da li su postojale dve ili tri ruke u šesnaestercu Rusije, jer to su stvari na koje ne možemo da utičemo.<br/></i><i><br/></i><i>Moramo da prihvatimo poraz kao sastavni deo neke naše priče. Sigurno da nije sve u ovoj grupi završeno, i pre ovog meča se videlo da je bilo iznenađenja, ostaje nam da se maksimalno pripremimo za nastavak kvalifikacija i pokušamo da se izborimo za plasman na Prvenstvo Evrope'',</i> rekao je <b>selektor Ilija Stolica</b> posle meča, a prenosi sajt FSS. <br/><br/>Slično razmišlja i <b>kapiten Luka Adžić</b>, koji je takođe pomenuo sporne situacije.<br/><br/><i>''Jako nam je teško, imali svoje šanse, ali nismo imali dan kakav smo želeli da imamo. Teško nam je, dali smo sve od sebe, ali sada moramo da se okrenemo narednim utakmica u kojima želimo dobar rezultat kako bi izborili plasman na Prvenstvo Evrope.<br/></i><i><br/></i><i>Rusi su se pokazali kao disciplinovana ekipa, teško smo stvarali šanse, teško smo stvarali višak po bokovima i kroz sredinu. Nismo uspeli da pokažemo naš kvalitet, mnogo nam je žao zbog toga, ali to je fudbal, moramo dalje.<br/></i><i><br/></i><i>I ne želim da tražimo alibi, ali sudija je mogao da dosudi dva penala, međutim to su stvari na koje ne možemo da utičemo'',</i> rekao je kapiten Luka Adžić.</p>
      <p>Izvor: Sportske.net, fss.rs</p>
      <related>
        <h4>Povezane vesti</h4>
        <a href="https://www.sportske.net/vest/domaci-fudbal/nemoc-orlica-evropsko-prvenstvo-je-sada-predaleko-393218.html"/>
        <a href="https://www.sportske.net/vest/domaci-fudbal/poluvreme-lose-vesti-iz-nisa-rusi-drze-cas-orlicima-393210.html"/>
        <a href="https://www.sportske.net/vest/domaci-fudbal/stolica-nasao-idealnu-postavu-ovo-je-tim-za-ruse-393198.html"/>
        <a href="https://www.sportske.net/vest/domaci-fudbal/javili-se-iz-fudbalskog-saveza-srbije-sta-kazu-o-potencijalnoj-smeni-393179.html"/>
        <a href="https://www.sportske.net/vest/domaci-fudbal/srbija-ako-se-plasiramo-evo-sa-kim-sigurno-necemo-biti-u-grupi-na-ep-2020-393171.html"/>
      </related>
    </article>
  </body>
</html>