<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/u_sluzi_narodu_zayavyly_pro_gotovnist_znyaty_nedotorkannist_z_poroshenka_331185.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T22:17:00+00:00"/>
    <meta property="og:title" content="У «Слузі народу» заявили про готовність зняти недоторканність з Порошенка"/>
    <meta property="og:description" content="Фракція «Слуга народу» готова підтримати зняття недоторканності з п’ятого президента Петра Порошенка."/>
  </head>
  <body>
    <article>
      <h1>У «Слузі народу» заявили про готовність зняти недоторканність з Порошенка</h1>
      <h2>Фракція «Слуга народу» готова підтримати зняття недоторканності з п’ятого президента Петра Порошенка.</h2>
      <address>
        <time datetime="2019-11-19T22:17:00+00:00">19 Nov 2019, 22:17</time>
      </address>
      <p>Про це в інтерв’ю «НВ» <a href="https://nv.ua/ukr/ukraine/politics/oleksandr-korniyenko-sluga-narodu-novini-ukrajini-50054252.html?utm_medium=desktop&amp;utm_referrer=https%3A%2F%2Fyandex.ua%2Fnews&amp;utm_source=yxnews">заявив</a> заступник голови правлячої фракції Олександр Корнієнко, пише <a href="https://hromadske.ua/posts/u-sluzi-narodu-zayavili-pro-gotovnist-znyati-nedotorkannist-z-poroshenka">Громадське</a>.</p>
      <p>«Все мотивовані (голосувати — ред.) за зняття недоторканності. Це повинні підтримати всі депутати, тому що це чесна позиція, адже ми від неї (недоторканності — ред.) відмовилися. По суті, це технічне голосування, коли просять зняти імунітет з метою процесуальних дій. З 1 січня 2020 року, коли вступлять в силу зміни до Конституції, такі голосування будуть не потрібні», — сказав він.</p>
      <p>Щодо можливого голосування за згоду на притягнення до кримінальної відповідальності та тримання під вартою Порошенка Корнієнко зазначив, що ці питання винесуть на окремий розгляд фракції.</p>
      <p>Корнієнко додав, що депутати у цьому питанні будуть визначатися самостійно відповідно до «якості підозри» і «з інших політичних мотивів».</p>
      <p>Водночас депутат заявив, що підозра Порошенку перебуває в ГПУ і він не знає, коли її отримає апарат Верховної Ради.</p>
      <p>Нагадаємо, 18 листопада Державне бюро розслідувань направило до Генеральної прокуратури проєкт підозри п'ятому президенту України Петру Порошенку.</p>
      <p>Проєкт підозри стосується можливого неправомірного впливу на проведення конкурсу з добору кандидатів для призначення членів Вищої ради правосуддя у березні-травні 2019 року.</p>
      <p>Сам Порошенко назвав цю підозру «абсолютною дурістю».</p>
      <p>Адвокат Порошенка заявив, що ця підозра — провокація проти генпрокурора Руслана Рябошапки.</p>
    </article>
  </body>
</html>