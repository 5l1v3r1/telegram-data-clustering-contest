<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622413/%D8%B1%D9%87%D8%A8%D8%B1-%D8%A7%D9%86%D9%82%D9%84%D8%A7%D8%A8-%D8%AA%D8%AD%D8%B1%DB%8C%D9%85-%D8%B4%D8%AF%D8%AA-%D8%A8%DB%8C%D8%B4%D8%AA%D8%B1%DB%8C-%DA%AF%D8%B1%D9%81%D8%AA%D9%87-%D9%88-%D8%AD%D8%A7%D9%84%D8%A7%D8%AD%D8%A7%D9%84%D8%A7%D9%87%D8%A7-%D8%AE%D9%88%D8%A7%D9%87%D8%AF-%D8%A8%D9%88%D8%AF%7C%DA%A9%D8%A7%D8%B1%D9%87%D8%A7%DB%8C-%D8%A7%DB%8C%D9%86-%DA%86%D9%86%D8%AF-%D8%B1%D9%88%D8%B2-%D9%85%D8%B1%D8%AF%D9%85%DB%8C-%D9%86%D8%A8%D9%88%D8%AF%7C-%D8%AF%D8%B1-%D8%AD%D9%88%D8%A7%D8%AF%D8%AB-%D8%A7%D9%85%D9%86%DB%8C%D8%AA%DB%8C-%D8%A7%D8%AE%DB%8C%D8%B1-%D8%AF%D8%B4%D9%85%D9%86-%D8%B1%D8%A7-%D8%B9%D9%82%D8%A8-%D8%B2%D8%AF%DB%8C%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T22:38:00+00:00"/>
    <meta property="og:title" content="رهبر انقلاب: تحریم شدت بیشتری گرفته و حالاحالاها خواهد بود|کارهای این چند روز مردمی نبود| در حوادث امنیتی اخیر، دشمن را عقب زدیم"/>
    <meta property="og:description" content="رهبر انقلاب درجمع تولیدکنندگان، کارآفرینان و فعالان اقتصادی با تاکید براینکه برای نجات اقتصاد کشور نباید منتظر پایان تحریم‌ها بود، گفتند: اگر ملت ایران و فعالان اقتصادی و اندیشمندان کشور بتوانند با تکیه بر توان داخلی تحریم‌ها را بی اثر کنند، عامل تحریم کننده نیز از ادامه تحریم‌ها دست برخواهد داشت، زیرا متضرر خواهد شد."/>
  </head>
  <body>
    <article>
      <h1>رهبر انقلاب: تحریم شدت بیشتری گرفته و حالاحالاها خواهد بود|کارهای این چند روز مردمی نبود| در حوادث امنیتی اخیر، دشمن را عقب زدیم</h1>
      <h2>" باید کاری کنیم که از تحریم آسیب نبینیم؛ الان این‌جور نیست"</h2>
      <address>
        <time datetime="2019-11-19T22:38:00+00:00">19 Nov 2019, 22:38</time>
      </address>
      <p>
        <i>رهبر انقلاب درجمع تولیدکنندگان، کارآفرینان و فعالان اقتصادی با تاکید براینکه برای نجات اقتصاد کشور نباید منتظر پایان تحریم‌ها بود، گفتند: اگر ملت ایران و فعالان اقتصادی و اندیشمندان کشور بتوانند با تکیه بر توان داخلی تحریم‌ها را بی اثر کنند، عامل تحریم کننده نیز از ادامه تحریم‌ها دست برخواهد داشت، زیرا متضرر خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>رهبر انقلاب اسلامی امشب در دیدار دو هزار و پانصد نفر از تولیدکنندگان، کارآفرینان و فعالان اقتصادی، با اشاره به اهمیت ثروت ملی و گسترش رفاه عمومی در نظام اسلامی و ضرورت امید نبستن به خارج از کشور تأکید کردند: کار و راهبرد اساسی «مصون سازی اقتصاد از آسیب تحریم‌ها از طریق تقویت و رونق تولید داخلی» است و بنده پشت این قضیه ایستاده‌ام و از مسیر پیشرفت حقیقی کشور کاملاً دفاع می‌کنم.</p>
      <p>حضرت آیت الله خامنه‌ای هدف اصلی از جلسه با تولیدکنندگان، کارآفرینان و فعالان اقتصادی را تکریم این عناصر اساسی در افکار عمومی خواندند و سخنان تولیدکنندگان در این دیدار را بسیار مهم، سنجیده و قابل توجه دانستند.</p>
      <figure>
        <img src="https://aftabnews.ir/files/fa/news/1398/8/28/361350_151.jpg"/>
      </figure>
      <p>رهبر انقلاب با بیان این نکته که ای‌کاش تعداد بیشتری از مسئولان بخش‌های دولتی و نمایندگان مجلس در این جلسه مهم حضور داشتند، گفتند: کسانی که در مورد رونق تولید جور دیگری فکر می‌کنند و برای حل مشکلات چشم به جای دیگری دارند، باید حرف‌های امشب این تولیدکنندگان را می‌شنیدند و درک می‌کردند که تنها دریچه «انتقالِ حیات، روشنایی و نیرو به داخل کشور» همین دریچه‌ای است که فعالان بخش تولید بر روی کشور می‌گشایند.</p>
      <p>حضرت آیت الله خامنه‌ای نقش اقتصاد را در نظام اسلامی بسیار مهم برشمردند و افزودند: ثروتمند کردن جامعه، افزایش ثروت ملی، گسترش رفاه عمومی و توزیع عادلانه منابع عمومی در اسلام، یک ارزش است که با تحقق این نگاه در عین وجود تفاوت در جامعه، شکاف طبقاتی به‌وجود نخواهد آمد.</p>
      <p>رهبر انقلاب تولیدکنندگان را فرماندهان، پیشروان، خط شکنان و صفوف مقدم عرصه حیاتی «تولید داخلی، رونق اقتصادی و گسترش رفاه عمومی» خواندند و خاطرنشان کردند: این میدان خطیر، میدان یک جنگ واقعی است.</p>
      <p>ایشان با اشاره به جنگ همیشگی اقتصادی میان کشور‌ها و قدرت‌ها افزودند: البته در دوره ریاست جمهوری فعلی آمریکا، این جنگ با چین، کره، اروپا و دیگر مناطق، بروز و گسترش یافته و در قبال ایران از طریق اعمال تحریم‌ها، شکل وحشیانه، کینه ورزانه و جنایت آلود گرفته است.</p>
      <p>رهبر انقلاب تصور پایان تحریم‌ها در یکی دو سال آینده را خیال باطل خواندند و افزودند: با شناختی که از مسائل جبهه استکبار داریم، تحریم‌ها حالا حالا‌ها وجود دارد، بنابراین برای نجات اقتصاد کشور نباید منتظر پایان تحریم‌ها و بودن یا نبودن فلان شخص یا اقدام فلان کشور بود.</p>
      <p>ایشان افزودند: البته دور زدن تحریم‌ها به عنوان یک تاکتیک خیلی خوب است، اما کار و راهبرد اساسی را باید بر مصون سازی کشور از آسیب تحریم‌ها متمرکز کرد.</p>
      <p>ایشان وابستگی به درآمد‌های نفتی حتی در بودجه جاری را موجب آسیب پذیری کشور خواندند و افزودند: این اتکا با توجه به تحریم‌ها اندکی کاهش یافته، اما از دهه ۷۰ در زمان دولت برادر و رفیق عزیزمان مرحوم هاشمی رفسنجانی (ره) تأکید کرده‌ام باید وابستگی بر نفت را به‌تدریج کم کنیم.</p>
      <p>حضرت آیت الله خامنه‌ای هدف از تشکیل صندوق توسعه ملی را خارج کردن هر ساله بخشی از درآمد نفتی از اختیار دستگاه‌های دولتی برشمردند و گفتند: از گذشته تا حال همه دولت‌ها وقتی دچار مشکل می‌شوند، با اصرار و التماس از بنده مجوز برداشت از صندوق درخواست می‌کنند و بر اثر این روند، صندوق توسعه متأسفانه کم اثر شده است.</p>
      <p>ایشان مسلح کردن انقلاب به سلاح و اراده تولید داخلی را علاج مشکلات برشمردند و افزودند: تنها راه حل مسائل موجود، این است که مسیر تقویت و رونق تولید داخلی را با جدیت ادامه دهیم و با تصمیمات صحیح و اقدامات لازم، موانع را برطرف کنیم که آثار مثبت حرکت در این مسیر نسبت به قبل مشهود است.</p>
      <p>رهبر انقلاب توجه به تولید داخل را موجب دور شدن کشور از حالت شرطی شدن دانستند و گفتند: گره زدن روند حل مشکلات به تصمیمات دیگران موجب بروز بدترین مشکلات برای کشور می‌شود.</p>
      <p>حضرت آیت الله خامنه‌ای با ابراز تأسف از بروز این حالت در چند سال اخیر، افزودند: در این سال‌ها بیان مسائلی از قبیل اینکه «ببینیم شش ماه دیگر چه می‌شود» و یا «برجام چه می‌شود» و حالا نیز «به امید ابتکار رییس جمهوری فرانسه ماندن»، هیچ مشکلی را حل نکرده و نخواهد کرد و این نگاه باید کنار گذاشته شود.</p>
      <p>ایشان تأکید کردند: البته ایراد ندارد که کاری که عبور از خط قرمز نیست، انجام دهند، اما نباید حل مسائل اقتصادی را به این کار‌ها گره زد و افکار عمومی را شرطی کرد.</p>
      <p>رهبر انقلاب ظرفیت‌های داخلی را بی پایان خواندند و یادآوری کردند: وقتی یک فعال اقتصادی، مانند امشب، گله می‌کند و دغدغه‌مند است، در واقع این حقیقت را اعلام می‌کند که ظرفیت پیشرفت در کشور وجود دارد و باید موانع آن را رفع کرد.</p>
      <p>حضرت آیت الله خامنه‌ای در همین زمینه افزودند: ان‌شاءالله با استفاده از ظرفیت‌های بی نظیری که تنها بخشی از آن‌ها مورد استفاده قرار گرفته و به برکت فعالیت فعالان اقتصادی، تحریم‌ها را از تهدید به فرصت تبدیل خواهیم کرد.</p>
      <p>رهبر انقلاب اسلامی در ادامه این نکته را یادآور شدند که اگر ملت ایران و فعالان اقتصادی و اندیشمندان کشور بتوانند با تکیه بر توان داخلی تحریم‌ها را بی اثر کنند، عامل تحریم کننده نیز از ادامه تحریم‌ها دست برخواهد داشت، زیرا متضرر خواهد شد.</p>
      <p>حضرت آیت الله خامنه‌ای با تأکید بر اینکه اگر طرف مقابل از سیاست تحریم دست برداشت ما نباید سیاست تکیه بر توان داخلی را تغییر دهیم، افزودند: برخی منتظرند تا اگر راه آن طرف باز شود، جهت گیری اقتصادی کشور را به سمت نگاه به خارج ببرند در حالی‌که چنین نگاهی، غلط است.</p>
      <p>ایشان خاطرنشان کردند: سیاست‌های تکیه بر توان داخلی باید آن‌چنان محکم و استوار باشد که اگر تحریم‌ها هم برداشته شد، به این سیاست‌ها آسیبی وارد نشود.</p>
      <p>رهبر انقلاب اسلامی، نیروی جوان یا به تعبیر کارشناسان «پنجره جمعیتی» را یکی از مزیت‌های مهم کشور برشمردند و گفتند: ما امروز در دل این فرصت قرار داریم، البته فقط تا ۲۰ سال آینده، امکان استفاده از این مزیت مهم وجود دارد و اگر در این ۲۰ سال غفلت شود، کشور وارد عرصه سالمندی خواهد شد و دیگر نمی‌توان کاری را پیش برد.</p>
      <p>حضرت آیت الله خامنه‌ای با تأکید بر لزوم افزایش موالید و همچنین ایجاد ثروت پایدار، افزودند: اینکه بار‌ها بر موضوع فرزندآوری تأکید می‌شود به همین دلیل است، زیرا در صورت غفلت از این موضوع که متأسفانه در برهه‌ای طولانی هم به آن بی توجهی شد، کشور بعد از ۲۰ سال وارد مسیری خواهد شد که امکان تغییر آن نیست.</p>
      <p>ایشان در ادامه سخنان خود توصیه‌های مهمی خطاب به فعالان اقتصادی، عموم مردم، نخبگان دانشگاهی، نهاد‌های عمومی غیردولتی، رسانه‌ها و دستگاه‌های دولتی بیان کردند.</p>
      <p>رهبر انقلاب اسلامی ابتدا به فعالان اقتصادی گفتند: مخاطب سیاست‌های اصل ۴۴ که چارچوب آن نیز تبیین شده است، شما هستید و این سیاست‌ها برای شما هم حق ایجاد می‌کند و هم تکلیف.</p>
      <p>رهبر انقلاب اسلامی با اشاره به تأیید سیاست‌های اصل ۴۴ از جانب صاحبنظران اقتصادی در زمان ابلاغ آن، افزودند: البته در اجرای این سیاست‌ها درست عمل نشد، زیرا واگذاری برخی کارخانه‌ها به افراد سوءاستفاده چی، نه تنها موجب تقویت بخش خصوصی نشد بلکه عملکرد نادرست این افراد اندک، فضا را برای فعالان پر شمار و سالم بخش خصوصی نامساعد کرد.</p>
      <p>حضرت آیت الله خامنه‌ای تأکید کردند: فعالان بخش خصوصی باید با استفاده از ظرفیت‌های سیاست‌های اصل ۴۴، با یک برنامه عملیاتی و نقشه راه، زنجیره‌ای تخصصی از «تولید علم و طراحی و مهندسی» تا «تولید محصول و بازاریابی» را تشکیل دهند.</p>
      <p>رهبر انقلاب با اشاره به اینکه معنای سیاست‌های اصل ۴۴ جایگزین شدن بخش خصوصی بجای بخش دولتی نیست، افزودند: این دو بخش باید به هم کمک کنند و مزاحم هم نباشند، مثلاً اگر بخش خصوصی می‌تواند کاری را انجام دهد، بخش دولتی و نهاد‌های عمومی غیردولتی خود را رقیب بخش خصوصی ندانند و به آن کار ورود نکنند و اگر هم فعالیت دارند، کنار بکشند.</p>
      <p>ایشان در عین حال افزودند: البته بخش دولتی نباید به کلی از فعالیت‌های اقتصادی دست بردارد، زیرا کار‌هایی وجود دارد که جز بخش دولتی یا بخش‌های عمومی غیردولتی کس دیگری نمی‌تواند آن‌ها را انجام بدهد.</p>
      <p>ایشان در همین چارچوب، بخش تعاونی در اقتصاد کشور را پدیده مطلوبی دانستند و افزودند: در تعاونی‌ها، با سرمایه‌های اندک می‌توان اشتغال فراوانی ایجاد کرد که اگر این اشتغال‌های ایجاد شده به صورت شبکه‌ای به یکدیگر متصل شوند، برکات زیادی برای اقتصاد کشور به وجود خواهد آمد و وزیر محترم تعاون باید موضوع تعاونی‌ها را با جدیت دنبال کند.</p>
      <p>«استفاده از کالا‌های داخلی»، «شرکت در سرمایه گذاری‌های مولد همچون تعاونی‌ها و بورس» و «ترویج فرهنگ کار جهادی و تعاون» توصیه‌های رهبر انقلاب اسلامی به عموم مردم بود.</p>
      <p>حضرت آیت الله خامنه‌ای با اشاره به روحیه تعاون و همکاری در میان مردم به‌ویژه در حوادث طبیعی همچون سیل و زلزله، بر لزوم استفاده از این روحیه در همه کار‌ها تأکید کردند و افزودند: مردم باید تولیدات داخلی را تکریم کنند و اگر رفتار غلطی هم در این زمینه وجود دارد آن را زشت بدارند، ولی به همه تولیدات داخلی تعمیم ندهند.</p>
      <p>ایشان به عنوان نمونه یکی از رفتار‌های نادرست در عرصه تولید داخلی را استفاده از نشان خارجی برشمردند و گفتند: این شیوه باید اصلاح شود.</p>
      <p>رهبر انقلاب اسلامی وظیفه و مسئولیت و نخبگان علمی و دانشگاهی را کمک به حل مسائل اقتصادی و همکاری با بخش‌های تولیدی در جهت تبادل دانش و تجربه دانستند و افزودند: از وظایف مهم نخبگان، تربیت نیروی انسانی خلاق، مبتکر و متناسب با نیاز‌های روز و همچنین کار علمی برای حل مشکلات موجود در مسائل بانکی و نظام بودجه ریزی کشور است.</p>
      <p>حضرت آیت الله خامنه‌ای با تأکید بر اینکه دستگاه‌های دولتی باید از ظرفیت علمی دانشگاه‌ها استفاده کنند، گفتند: در ابتدای سال چهار ماه فرصت داده شد تا نظام بودجه ریزی کشور اصلاح شود، اما متأسفانه این کار انجام نشد و دلیل آن هم گره‌های علمی است که این گره‌ها با کمک دانشگاهیان و نخبگان علمی برطرف خواهد شد.</p>
      <p>حضرت آیت الله خامنه‌ای در ادامه توصیه‌هایی هم خطاب به دستگاه‌های دولتی بیان کردند و گفتند: دستگاه‌های حکومتی باید با جدیت، به دنبال بهبود محیط کسب و کار و برطرف کردن قوانین مزاحم و اصلاح عملکرد‌های غلط باشند تا محیط مساعد تولید در کشور به‌وجود آید.</p>
      <p>ایشان تأکید کردند: باید قوانین مربوط به مسائل مالی، پولی، بانکی، گمرکی، بودجه و تأمین اجتماعی به نفع تولید تغییر پیدا کنند و عرصه برای واردات و سفته بازی بسیار تنگ شود.</p>
      <p>رهبر انقلاب تغییر قوانین و دستورالعمل‌ها را وظیفه مجلس شورای اسلامی دانستند و گفتند: البته برخی از این قوانین تغییر کرده و در مجلس تصویب شده، اما هنوز اجرایی نشده اند.</p>
      <p>حضر آیت الله خامنه‌ای با تأکید بر اینکه عمده مشکلات بخش تولید مربوط به مسائل بانکی و گمرکی است، مجلس و دولت را به اقدامات جدی برای برطرف کردن این مشکلات توصیه کردند.</p>
      <p>ایشان به احتمال بروز برخی خطا از جانب تولید کنندگان اشاره کردند و گفتند: همه خطا‌ها در یک سطح نیستند و نباید برای هر خطایی دستگاه‌های نظارتی بر سر تولید کننده بریزند، البته حساب خیانت از اینگونه خطاها، جدا است.</p>
      <p>رهبر انقلاب اسلامی با اشاره به گزارش رئیس قوه قضاییه مبنی بر جلوگیری از تعطیلی تعداد زیادی از واحد‌های تولیدی که در آستانه تعطیلی بودند، آن را اقدامی بسیار خوب خواندند.</p>
      <p>توصیه دیگر حضرت آیت الله خامنه‌ای به دستگاه‌های دولتی، لزوم ثبات سیاست‌های مالی و پولی بود.</p>
      <p>ایشان همچنین با اشاره به تجربه مبادلات تجاری و اقتصادی با کشور‌های خارجی گفتند: این تجربه به ما نشان می‌دهد که کشور‌های خارجی هیچگاه حاضر به انتقال فناوری‌های اساسی به‌ویژه در بخش نفت، پتروشیمی و خودرو به ایران نیستند بنابراین دستگاه‌های دولتی باید به دنبال استفاده از توانایی‌های داخلی برای رسیدن به این فناوری‌ها باشند.</p>
      <p>رهبر انقلاب اسلامی افزودند: همان فکر و اندیشه دقیقی که می‌تواند بدون هیچ کمکی به فناوری پیچیده و نادر سلول‌های بنیادی و یا فناوری غنی سازی اورانیوم از ۳.۵ درصد به ۲۰ درصد دست پیدا کند، آیا نمی‌تواند به فناوری استحصال بهتر و بیشتر از چاه‌های نفت دست یابد؟ قطعاً می‌تواند؛ بنابراین باید از این ظرفیت بی بدیل داخلی استفاده کرد.</p>
      <p>ایشان به خروج سریع شرکت‌های خارجی نفت و خودرو از ایران بعد از اعلام تحریم‌ها اشاره کردند و گفتند: در آن زمان برخی از این موضوع غصه خوردند، اما باید غصه نخورد و خوشحال بود.</p>
      <p>رهبر انقلاب اسلامی با اشاره به شرکت‌های داخلی که در زمینه قطعه سازی برای خودرو، صنایع نفت، لوازم خانگی و ماشین آلات فعالیت می‌کنند، افزودند: باید از این توانایی استفاده کرد و با تشکیل یک نمایشگاه دائمی میان این شرکت‌ها هم افزایی به‌وجود آورد.</p>
      <p>ایشان انتقال توانایی‌های بسیار بالای مهندسی و فناوریِ دستگاه‌های نظامی به دستگاه‌های غیرنظامی را ضروری خواندند و خاطرنشان کردند: سال‌ها قبل یک ژنرال اسرائیلی گفته بود از ایرانی‌ها بدم می‌آید، اما در مقابل پیشرفت نظامی آن‌ها تعظیم می‌کنم البته ما از آن موقع تاکنون دستاورد‌های فراوانِ مهمتر و جالب تری داریم که موشک بالستیک با برد دو هزار کیلومتر و خطای حداکثر چند متر، تنها یکی از آنهاست.</p>
      <p>رهبر انقلاب اسلامی افزودند: توان مهندسی و فناوری دستگاه‌های نظامی که به چنین افتخاراتی منجر می‌شود، باید در عرصه خودرو، نفت، مسائل فضایی و دیگر بخش‌ها به‌کار گرفته شود.</p>
      <p>حضرت آیت الله خامنه‌ای حمایت از صادرات و حضور فعالان اقتصادی در کشور‌های دیگر را هم مهم دانستند و افزودند: می‌توانیم با استفاده از ظرفیت دیپلماسی، با همسایه‌ها و دیگر کشورها، ارتباطات اقتصادی خوبی برقرار کنیم.</p>
      <p>ایشان مسئولان را به استفاده از تولیدات داخلی در مجامع بین المللی توصیه کردند و افزودند: مسئولان باید نشان ها، حرف‌ها و مفاهیم ایرانی را ترویج کنند، اما برخی بر عکس عمل می‌کنند.</p>
      <p>رهبر انقلاب اسلامی گفتند: یکی از گله‌های ما از برخی مسئولان سال‌های گذشته این بود که چرا وقتی در جمع اروپایی‌ها صحبت می‌کنند حرف صد سال پیش یک متفکر اروپایی را بیان می‌کنند، این حرف که برای اروپایی‌ها جدید نیست و ارزشی ندارد، اما حرف‌های ما نو و نشنیده است و باید آن‌ها را بیان کرد.</p>
      <p>حضرت آیت الله خامنه‌ای در ادامه سخنانشان حضور همه جانبه بخش خصوصی و تعاونی را در بخش نفت و گاز ضروری دانستند و افزودند: برخی قوانین مجلس نظیر قانونی که اخیراً در زمینه صنایع پایین دستی نفت و گاز مصوب شد، معطل آیین نامه‌ها می‌ماند، در حالی‌که این کار‌ها باید سریعاً انجام شود تا فعالیت‌های تولیدی سرعت گیرد.</p>
      <p>رهبر انقلاب اسلامی در ادامه سخنانشان رسانه‌ها را به انعکاس وسیع و مناسب موفقیت‌های تولیدگران فراخواندند و افزودند: رسانه البته از سر دلسوزی برخی اشکالات را منعکس می‌کند که عیبی هم ندارد تا مسئولان اگر تلویزیون می‌بینند، بفهمند مشکلات کجاست، اما در کنار آن باید موفقیت‌های عرصه‌های مختلف تولیدی را برای مردم به‌ویژه جوانان بازگو کرد و با معرفی ظرفیت‌ها به مشتاقانِ فعالیت تولیدی، مطالبات منطقی فعالان اقتصادی را نیز پیگیری کرد تا مسئولان به آن‌ها توجه کنند.</p>
      <p>ایشان همچنین تفاوت تعرفه تبلیغات کالا‌های داخلی با خارجی را ضروری خواندند و افزودند: باید در این زمینه به گونه‌ای عمل کرد که فعالان اقتصادی بتوانند نشان خود را تبلیغ و ترویج کنند.</p>
      <p>حضرت آیت الله خامنه‌ای در پایان سخنانشان خطاب به ملت ایران و دوستان و دشمنان انقلاب تأکید کردند: ملت ایران در عرصه جنگ نظامی و سیاسی و امنیتی (مانند کار‌هایی که در این چند روز بود و کار‌های مردمی نبود) دشمن را عقب زده است و به فضل الهی در جنگ اقتصادی هم دشمن را به‌طور قاطع عقب خواهد زد و با ادامه حرکت کنونی در مسیر رونق تولید و پیشرفت اقتصادی، افق روشن آینده خود را محقق خواهد کرد.</p>
      <p>در ابتدای این دیدار که در سال رونق تولید برگزار شد، جمعی از کارآفرینان و فعالان عرصه اقتصاد و تولید ملی به بیان دیدگاه‌ها و دغدغه‌های خود پرداختند.</p>
      <p>آقایان:</p>
      <p>- بهمن عبداللهی – رئیس اتاق تعاون ایران<br/>- سیروس تالاری – تولید کننده تجهیزات صنعت نفت<br/>- سعید زکایی – تولید کننده انواع ترکیبات پلیمری<br/>- بابک ثقفی – تولید کننده صنعت ماشین‌های اداری ایران<br/>- محمد عرب – تولید کننده کفش و انواع چرم مصنوعی<br/>- حسین یوسفی – پرورش دهنده ماهی در قفس<br/>- امیر فرشچی – تولید کننده دارو‌های زیستی<br/>- علیرضا حسین احدی – فعال صنعت طلا و جواهر<br/>- سید محمد حسین دانا – عضو هیأت مدیره اکتشاف و تولید تأسیسات دریایی<br/>- و خانم شهین شهرکی – تولید کننده و صادر کننده صنعت سوزن دوزی بلوچ</p>
      <p>بر این محور‌ها تأکید کردند:</p>
      <ul>
        <li>ضرورت باور فرهنگ تعاون به عنوان رکنی برای اجرای سیاست‌های اقتصادی</li>
        <li>- ساماندهی شبکه‌های تعاونی توزیعی برای تأمین مایحتاج عمومی</li>
        <li>- ضرورت تلاش برای دست یابی به ظرفیت ۲۵ درصدی تعاون در اقتصاد ملی</li>
        <li>- پیشرفت خیره کننده سازندگان تجهیزات صنعت نفت از وابستگی مطلق در دوران قبل از انقلاب به توانایی ساخت و طراحی بیش از ۸۵ درصد تجهیزات</li>
        <li>- ضرورت مشارکت دادن بخش خصوصی در تصمیم سازی‌های کلان اقتصادی</li>
        <li>- لزوم اصلاح قوانین و بخشنامه‌های متعدد که تولید و صادرات را کُند می‌کند</li>
        <li>- ضرورت بازخواست از افرادی که با بی عملی، فعالیت‌های صادراتی را کم سرعت و متوقف می‌کنند</li>
        <li>- تأکید بر برنامه ریزی و تدوین استراتژی صنعتی کشور و توسعه نشان‌های ملی در کشور‌های هدف صادرات</li>
        <li>- ضرورت سرمایه گذاری ویژه در صنعت الکترونیک به عنوان صنعت پایه با هدف جلوگیری از خروج نخبگان</li>
        <li>- دور کردن بیشتر کشور از آسیب‌های تحریم و زمینه سازی برای گسترش صنایع دیگر</li>
        <li>- پیشنهاد تأمین ارز رقابتی برای تولید کنندگان لوازم خانگی برای مدت ۳ سال</li>
        <li>- لزوم حمایت سازمان بورس از ورود صنایع لوازم خانگی و تسهیل استفاده از ابزار‌های مالی</li>
        <li>- ظرفیت صنعت کفش برای تبدیل کردن کشور به سکوی صادرات کفش در غرب آسیا</li>
        <li>- نگاه فرصت محور به پنج هزار کیلومتر سواحل کشور برای توسعه و رونق صنعت آبزیان</li>
        <li>- لزوم استفاده بیشتر از جایگاه ممتاز ایران در بیوتکنولوژی دارویی</li>
        <li>- هدفگذاری صنعت طلا و جواهر برای دستیابی به رتبه دوم صادرات مصنوعات در منطقه</li>
        <li>- درخواست حمایت ارکان کشور از پروژه بزرگ شرکت‌های ایرانی اکتشاف و تولید نفت</li>
        <li>- ایجاد اشتغال پایدار از طریق گسترش صنایع دستی در تمام نقاط کشور با بکارگیری نیرو‌های بومی</li>
      </ul>
    </article>
  </body>
</html>