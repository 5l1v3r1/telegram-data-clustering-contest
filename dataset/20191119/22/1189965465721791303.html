<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/now/greece/259894/apofasi-gia-ta-anadromika-enstolon-kai-eidikon-misthologion-epistrefontai-tokoi-se-vathos-5etias"/>
    <meta property="og:site_name" content="LiFO"/>
    <meta property="article:published_time" content="2019-11-19T22:37:00+00:00"/>
    <meta property="og:title" content="Απόφαση για τα αναδρομικά ένστολων και ειδικών μισθολογίων: Επιστρέφονται τόκοι σε βάθος 5ετίας"/>
    <meta property="og:description" content="Τι αναφέρει η απόφαση του Διοικητικού Πρωτοδικείου Αθηνών για τα αναδρομικά των ενστόλων"/>
  </head>
  <body>
    <article>
      <h1>Απόφαση για τα αναδρομικά ένστολων και ειδικών μισθολογίων: Επιστρέφονται τόκοι σε βάθος 5ετίας</h1>
      <h2>Τι αναφέρει η απόφαση του Διοικητικού Πρωτοδικείου Αθηνών για τα αναδρομικά των ενστόλων</h2>
      <address><time datetime="2019-11-19T22:37:00+00:00">19 Nov 2019, 22:37</time> by <a rel="author">NEWSROOM</a></address>
      <p>
        <b>Δικαστική απόφαση που εκδόθηκε από το Διοικητικό Πρωτοδικείο Αθηνών, σχετικά με τα αναδρομικά των <a href="https://www.lifo.gr/tags/%CE%88%CE%BD%CF%83%CF%84%CE%BF%CE%BB%CE%BF%CE%B9">ενστόλων</a> και των υπαλλήλων των Ειδικών Μισθολογίων φέρεται να ανοίγει τον δρόμο επιστροφή τόκων σε βάθος 5ετίας.</b>
      </p>
      <p>Η απόφαση αναγνωρίζει την υποχρέωση του Δημοσίου να καταβάλλει σε στρατιωτικούς, λιμενικούς, πυροσβέστες, αστυνομικούς κλπ, αλλά και σε πανεπιστημιακούς ή γιατρούς του ΕΣΥ τον νόμιμο τόκο ύψους 6% επί των ποσών που είχαν λάβει σε υλοποίηση αποφάσεων της Ολομέλειας του Συμβουλίου της Επικρατείας.</p>
      <p>Όπως επισημαίνεται σε ανακοίνωση της "Ένωσης για την Υπεράσπιση της Εργασίας και του Κοινωνικού Κράτους" (ΕΝΥΠΕΚΚ), οι αποφάσεις της Ολομέλειας του ΣτΕ είχαν κρίνει αντισυνταγματικές τις περικοπές των μισθών και την κατάργηση των Δώρων του ν. 4093/2012 για τους ένστολους υπαλλήλους και τον Δεκέμβριο του 2018, βάσει του ν. 4575/2018, η τότε κυβέρνηση είχε καταβάλει εφάπαξ το κεφάλαιο που διεκδικούσαν.</p>
      <p>Όμως -όπως επισημαίνει πάντα η ΕΝΥΠΕΚΚ- η κυβέρνηση του ΣΥΡΙΖΑ παρέλειψε να τους καταβάλλει και τους τόκους που αναλογούσαν στα ποσά που τους χορηγήθηκαν.</p>
      <p>Η υπ'αριθ. 14545/2019 απόφαση του Διοικητικού Πρωτοδικείου Αθήνας διατάσσει το Ελληνικό Δημόσιο να καταβάλλει και τους τόκους επί των ποσών που χορηγήθηκαν το 2018 και μάλιστα για μία ολόκληρη πενταετία (από τον Μάιο του 2015 έως και 30-4-2019).</p>
      <p>Συγκεκριμένα το διατακτικό της υπ'αριθ. 14545/2019 απόφασης του Διοικητικού Πρωτοδικείου Αθήνας ορίζει ότι:<br/>«Δέχεται την αγωγή, κατά τα λοιπά, ήτοι ως προς το παρεπόμενο αίτημα επιδίκασης τόκων στους λοιπούς ενάγοντες.<br/>Αναγνωρίζει την υποχρέωση του εναγομένου να καταβάλει σε καθέναν από τους ενάγοντες αυτούς το ποσό του οφειλόμενου νόμιμου τόκου επί του ειδικότερα αιτηθέντος με την αγωγή για καθέναν από αυτούς κεφαλαίου, υπολογιζομένου (του ως άνω τόκου) με επιτόκιο 6% από την επίδοση της αγωγής (στις 05.05.2015) και μέχρι τις 30.04.2019, κατά το άρθρο 21 του από 26.06/10.07.1944 β.δ. και από 01.05.2019 μέχρι την ολοσχερή εξόφληση, με επιτόκιο υπολογιζόμενο σύμφωνα με τα οριζόμενα στο άρθρο 45 παρ. 1 του ν. 4507/2019».</p>
    </article>
  </body>
</html>