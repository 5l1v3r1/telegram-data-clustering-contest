<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.deshabhimani.com/news/national/jnu-police-violence/835464"/>
    <meta property="og:site_name" content="ദേശാഭിമാനി"/>
    <meta property="article:published_time" content="2019-11-19T22:31:45+00:00"/>
    <meta property="og:title" content="ജെഎൻയു: ‘കാഴ്‌ച ഇല്ലെങ്കിൽ എന്തിന്‌ പ്രതിഷേധത്തിനു വന്നു'; വീൽചെയറിലെത്തിയവരെയും ചവിട്ടിയരച്ചു"/>
    <meta property="og:description" content="ജെഎൻയു വിദ്യാർഥികളുടെ പാർലമെന്റ്‌ മാർച്ചിനെ ഡൽഹി പൊലീസും ..."/>
  </head>
  <body>
    <article>
      <h1>ജെഎൻയു: ‘കാഴ്‌ച ഇല്ലെങ്കിൽ എന്തിന്‌ പ്രതിഷേധത്തിനു വന്നു'; വീൽചെയറിലെത്തിയവരെയും ചവിട്ടിയരച്ചു</h1>
      <address><time datetime="2019-11-19T22:31:45+00:00">19 Nov 2019, 22:31</time> by <a rel="author">വെബ് ഡെസ്‌ക്‌</a></address>
      <p>ന്യൂഡൽഹി <br/>ജെഎൻയു വിദ്യാർഥികളുടെ പാർലമെന്റ്‌ മാർച്ചിനെ ഡൽഹി പൊലീസും സിആർപിഎഫും നേരിട്ടത് അതിക്രൂരമായി. ‘കാഴ്‌ച ഇല്ലെങ്കിൽ എന്തിന്‌ പ്രതിഷേധത്തിനു വന്നു’ എന്നാക്രോശിച്ചാണ്‌ അന്ധവിദ്യാർഥിയായ ശശിഭൂഷനെ പൊലീസ്‌ മർദിച്ചത്‌. അവശനായ ശശിഭൂഷനെ പൊലീസ്‌ എടുത്തെറിഞ്ഞെന്ന്‌ ജെഎൻയുവിലെ കാഴ്‌ച വെല്ലുവിളി നേരിടുന്ന വിദ്യാർഥികളുടെ ഫോറം പ്രസ്‌താവനയിൽ പറഞ്ഞു.</p>
      <p>നെഞ്ചിലും വയറ്റിലും ചവിട്ടേറ്റ ശശിഭൂഷനെ തിങ്കളാഴ്‌ച രാത്രി എയിംസിൽ പ്രവേശിപ്പിച്ചു. വീൽച്ചെയറിലിരുന്ന്‌ സമരത്തിൽ പങ്കെടുത്ത വിദ്യാർഥികൾക്ക്‌ അപ്രതീക്ഷിത ആക്രമണത്തിൽ പരിക്കേറ്റു. ജോർബാഗിൽ ഉപരോധസമരം നടത്തിയ വിദ്യാർഥികളെ തെരുവുവിളക്കുകൾ അണച്ചശേഷമാണ്‌ തല്ലിച്ചതച്ചത്‌.</p>
      <p>പ്രതിഷേധത്തിൽ പങ്കെടുത്ത വിദ്യാർഥികൾക്കെതിരെ രണ്ട്‌ കേസ്‌ രജിസ്റ്റർ ചെയ്‌തു. പൊലീസുരെ ആക്രമിച്ചു, ഔദ്യോഗിക കൃത്യനിർവഹണം തടസ്സപ്പെടുത്തി എന്നീ ആരോപണമുന്നയിച്ചാണ്‌ കിഷൻഗഢ്‌, ലോധി കോളനി സ്‌റ്റേഷനുകളിൽ കേസ്‌ രജിസ്റ്റർ ചെയ്‌തത്‌. വിദ്യാർഥികളെ തല്ലിച്ചതച്ച പൊലീസ്‌ നടപടിക്കെതിരെ ജെഎൻയു അധ്യാപക അസോസിയേഷൻ ക്യാമ്പസിൽ പ്രതിഷേധമാർച്ച്‌ സംഘടിപ്പിച്ചു.</p>
      <p>വിദ്യാർഥികൾക്കെതിരായ പൊലീസ്‌ നടപടിയിൽ രാജ്യവ്യാപകമായി പ്രതിഷേധം ശക്തമായിട്ടും സമരം അവസാനിപ്പിക്കാൻ അധികൃതർ ഇടപെടുന്നില്ല. ഹോസ്റ്റൽ ഫീസ്‌ വർധനയടക്കം പിൻവലിക്കണമെന്നാവശ്യപ്പെട്ടുള്ള വിദ്യാർഥിസമരം 23 ദിവസം പിന്നിട്ടു.</p>
      <p>സർവകലാശാലയോ കേന്ദ്രമാനവവിഭവശേഷി മന്ത്രാലയമോ ആവശ്യങ്ങൾ അംഗീകരിക്കുംവരെ സമരം തുടരുമെന്ന്‌ വിദ്യാർഥി യൂണിയൻ പ്രസിഡന്റ്‌ ഐഷി ഘോഷ്‌ പറഞ്ഞു. വിദ്യാർഥികൾക്ക്‌ കാരണംകാണിക്കൽ നോട്ടീസുകൾ അധികൃതർ നൽകുന്നുണ്ട്‌. ഒരു രൂപപോലും പിഴയിനത്തിൽ നൽകില്ലെന്നും എല്ലാ നോട്ടീസും കേസും പിൻവലിക്കണമെന്നും വാർത്താസമ്മേളനത്തിൽ ഐഷി പറഞ്ഞു.</p>
      <related>
        <h4>മറ്റു വാർത്തകൾ</h4>
        <a href="https://www.deshabhimani.com/news/national/jnu-students-protest/835601"/>
        <a href="https://www.deshabhimani.com/news/national/parliament-jnu/835466"/>
        <a href="https://www.deshabhimani.com/news/national/jnu-protest-23rd-day/835439"/>
        <a href="https://www.deshabhimani.com/news/national/jnu-students-protest/835341"/>
        <a href="https://www.deshabhimani.com/news/national/jnu-protest-police-terror/835262"/>
        <a href="https://www.deshabhimani.com/news/national/jnu-protest/835249"/>
        <a href="https://www.deshabhimani.com/news/kerala/jnu-protest/835062"/>
        <a href="https://www.deshabhimani.com/news-videos/jnu-protest/834214"/>
      </related>
    </article>
  </body>
</html>