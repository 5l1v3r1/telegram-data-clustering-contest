<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640844/%D8%A8%D9%86%DB%8C%D8%A7%D9%86%E2%80%8C%DA%AF%D8%B0%D8%A7%D8%B1%D8%A7%D9%86-%D8%A7%D9%88%D8%A8%D8%B1-%D9%85%DB%8C%D9%84%DB%8C%D9%88%D9%86%E2%80%8C%D9%87%D8%A7-%D8%AF%D9%84%D8%A7%D8%B1-%D8%A7%D8%B2-%D8%B3%D9%87%D8%A7%D9%85-%D8%AE%D9%88%D8%AF-%D8%B1%D8%A7-%D9%81%D8%B1%D9%88%D8%AE%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T22:42:00+00:00"/>
    <meta property="og:title" content="بنیان‌گذاران اوبر میلیون‌ها دلار از سهام خود را فروختند"/>
    <meta property="og:description" content="هر دو موسس تاکسی اینترنتی «اوبر» میلیون‌ها سهم از سهام خود را به ارزش چند صد میلیون دلار به فروش رساندند. بر اساس اسناد عمومی ارائه شده به کمیسیون..."/>
  </head>
  <body>
    <article>
      <h1>
        <a href="https://www.bultannews.com/fa/news/640844/%D8%A8%D9%86%DB%8C%D8%A7%D9%86%E2%80%8C%DA%AF%D8%B0%D8%A7%D8%B1%D8%A7%D9%86-%D8%A7%D9%88%D8%A8%D8%B1-%D9%85%DB%8C%D9%84%DB%8C%D9%88%D9%86%E2%80%8C%D9%87%D8%A7-%D8%AF%D9%84%D8%A7%D8%B1-%D8%A7%D8%B2-%D8%B3%D9%87%D8%A7%D9%85-%D8%AE%D9%88%D8%AF-%D8%B1%D8%A7-%D9%81%D8%B1%D9%88%D8%AE%D8%AA%D9%86%D8%AF">بنیان‌گذاران اوبر میلیون‌ها دلار از سهام خود را فروختند</a>
      </h1>
      <h2>هر دو موسس تاکسی اینترنتی «اوبر» میلیون‌ها سهم از سهام خود را به ارزش چند صد میلیون دلار به فروش رساندند. بر اساس اسناد عمومی ارائه شده به کمیسیون...</h2>
      <address><time datetime="2019-11-19T22:42:00+00:00">19 Nov 2019, 22:42</time> by <a rel="author">بولتن نیوز | bultannews.com</a></address>
      <p>هر دو موسس تاکسی اینترنتی «اوبر» میلیون‌ها سهم از سهام خود را به ارزش چند صد میلیون دلار به فروش رساندند. بر اساس اسناد عمومی ارائه شده به کمیسیون بورس و اوراق بهادار آمریکا، «تراویس کلانیک» بیشتر از ۲۶ میلیون سهم خود در اوبر را به فروش رسانده است. این رقم، حدود ۲۷ درصد از سهامی است که او به عنوان موسس اصلی اوبر در اختیار داشته است.</p>
      <p>به گزارش بولتن نیوز، آنطور که CNet گزارش داده، ۲۶ میلیون سهمی که کلانیک از سهام اوبر به فروش رسانده، در حال حاضر ارزشی معادل ۷۰۵ میلیون دلار داشته‌اند. از سوی دیگر «گرت کمپ»، هم‌موسس دیگر اوبر نیز ۵۱۰ هزار سهم خود در اوبر را به فروش رسانده که ارزشی معادل ۱۳.۶ میلیون دلار دارد.</p>
      <p>اواخر اردیبهشت ماه بود که سهام اوبر در بازار بورس به شکل عمومی عرضه شد و دو هفته پیش، دوره‌ی محدودیت فروش سهام از سوی سهام‌داران اصلی و کارکنان اوبر برداشته شده است. این در حالیست که از زمان آغاز عرضه سهام در بازار سرمایه تاکنون، ارزش سهام اوبر به شدت و حدود ۴۰ درصد کاهش داشته است.</p>
      <p>در حالی که در زمان عرضه اولیه، ارزش هر سهم اوبر به ۴۵ دلار رسید، اما در ماه‌های اخیر ارزش هر سهم نهایتاً بالاتر از ۲۷ دلار نرفته است. همین موضوع البته از بحران‌های مختلفی که اوبر در ماه‌های اخیر با آن دست به گریبان بوده، سرچشمه می‌گیرد. از آن زمان تاکنون، ۳ عضو هیات مدیره اوبر استعفا داده‌اند، برخی مدیران ارشد این شرکت، اوبر را ترک کرده‌اند و البته اظهارنظرهای اخیر «دارا خسروشاهی» درباره عربستان سعودی و قتل «جمال خاشقچی» نیز به بهود شرایط و ارزش سهام این شرکت کمکی نکرده است.</p>
      <p>حالا تصمیم موسسان اصلی اوبر مبنی بر فروش بخش قابل توجهی از سهام خود، می‌تواند یک سیگنال منفی دیگر به بازار سرمایه و ارزش اوبر باشد. در حال حاضر دلیل فروش سهام از سوی دو موسس اصلی اوبر مشخص نیست و هیچ‌کدام حاضر به اظهار نظر رسمی در این باره نشده‌اند. این در حالیست که هنوز کلانیک بیشتر از ۷۱ میلیون سهم و کمپ هم بیشتر از ۷۳ میلیون سهم از سهام اوبر را در اختیار دارند.</p>
    </article>
  </body>
</html>