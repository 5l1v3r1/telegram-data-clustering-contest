<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/senatori-demokrati-zvernulisya-do-pentagonu-cherez-viyskovu-dopomogu-ukrayini-330242_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T22:58:00+00:00"/>
    <meta property="og:title" content="Сенатори-демократи звернулися до Пентагону через військову допомогу Україні"/>
    <meta property="og:description" content="Представники Демократичної партії вимагають відповіді від міністра оборони США – Еспер повинен обґрунтувати те, що Україна все ще не отримала всієї обіцяної військової допомоги."/>
  </head>
  <body>
    <article>
      <h1>Сенатори-демократи звернулися до Пентагону через військову допомогу Україні</h1>
      <h2>Представники Демократичної партії вимагають відповіді від міністра оборони США – Еспер повинен обґрунтувати те, що Україна все ще не отримала всієї обіцяної військової допомоги.</h2>
      <address>
        <time datetime="2019-11-19T22:58:00+00:00">19 Nov 2019, 22:58</time>
      </address>
      <p>Сенатори США від Демократичної партії Річард Дурбін, Патрік Ліхі, Джек Рід та Роберт Менендез звернулися з офіційним листом на адресу міністра оборони США Марка Еспера з приводу <a href="https://dt.ua/WORLD/tramp-zayaviv-scho-zelenskiy-navit-ne-pidozryuvav-pro-blokuvannya-viyskovoyi-dopomogi-ukrayini-329994_.html"><b>надання військової допомоги Україні</b></a>, повідомляє 19 листопада "<a href="https://www.radiosvoboda.org/a/news-usa-dopomoga-pentagon-ukrayina/30281070.html">Радіо Свобода</a>".</p>
      <p>Демократи вимагають від міністра пояснень з приводу того, чому Київ все ще не отримав у повному обсязі всієї допомоги, призначеної США Україні у цьому році – в рамках проекту "Ініціатива допомоги з безпеки Україні" Пентагон повинен був передати Україні допомоги на 250 млн доларів.</p>
      <p>"Прискорення надання критично важливої допомоги, яку Конгрес виділив, щоб поліпшити безпеку в Україні, важливо для того, щоб продемонструвати нашу відданість Україні під час цього хаотичного, недисциплінованого підходу, який наша Адміністрація вибрала щодо нашого важливого партнера і який викликає глибоке занепокоєння", – сказано у листі.</p>
      <p>Демократи також пишуть, що після заморозки військової допомоги, між липнем та жовтнем, від агресивних дій проросійських бойовиків і російських військ загинуло не менше 25 військових української армії і вимагають від Пентагону прискорити відправку наміченої на 2019 рік військової допомоги.</p>
      <p>"Це прямо суперечить фальшивим заявам, які робили особи за межами Міністерства оборони, що блокування військової допомоги Україні не мало практичних наслідків", – зазначають сенатори.</p>
      <p>Нагадаємо, в п'ятницю, 15 листопада, публічні свідчення давали<b><a href="https://zn.ua/WORLD/shokirovana-i-opustoshena-yovanovich-pochuvstvovala-ugrozu-v-slovah-trampa-v-ee-adres-336282_.html"> </a><a href="https://dt.ua/WORLD/shokovana-i-spustoshena-yovanovich-vidchula-zagrozu-v-slovah-trampa-v-yiyi-adresu-329877_.html">колишній посол США в Україні Марі Йованович</a></b>, а наступного тижня повинні виступити наступні свідки: помічник віце-президента Майка Пенси Дженніфер Вільямс; підполковник Олександр Віндман, який очолює департамент у справах Європи у Раді національної безпеки; колишній спецпредставник Держдепартаменту Курт Волкер; співробітник Ради національної безпеки Тім Моррісон; посол США в Євросоюзі Гордон Сондланд; заступник помічника міністра оборони у справах Росії, України та Євразії Лора Купер; заступник держсекретаря з політичних питань Девід Гейл і старший директор Ради національної безпеки у справах Європи і Росії Фіона Хілл.</p>
      <p>Лідер більшості в Сенаті республіканець Мітч Макконнелл запропонував у середу, 13 листопада, що <b><a href="https://dt.ua/POLITICS/senat-ne-pripinit-rozglyad-spravi-schodo-impichmentu-trampa-politico-329611_.html">Верхня палата Конгресу США не припинить судовий процес щодо імпічменту</a></b> президента Сполучених Штатів Дональда Трампа.</p>
      <p>"Правила імпічменту дуже зрозумілі, коли справа доходить до суду. Я вважаю, що ми повинні дати людям можливість порушити справу, у Палати представників будуть доповідачі, а президента, без сумніву, також будуть представляти юристи", - сказав Макконнелл.</p>
      <p>13 листопада, в нижній палаті Конгресу США почалися публічні слухання у справі про імпічмент. Першими свідчення давали тимчасовий<a href="https://dt.ua/WORLD/impichment-trampa-scho-rozpovili-kent-i-teylor-na-vidkritih-sluhannyah-u-kongresi-329566_.html"> <b>повірений у справах США в Україні Вільям Тейлор</b> і <b>заступник помічника держсекретаря США Джордж Кент</b></a>, який курирує адміністративну політику в блоці східноєвропейських країн, включаючи Україну.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5zdm9ib2RhLm9yZw==">Радио Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>