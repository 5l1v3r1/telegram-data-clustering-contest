<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.onsports.gr/podosfairo/superleague/story/655219/gkama-h-eykairia-mas-sto-oaka-theloyme-to-kypello"/>
    <meta property="og:site_name" content="OnSports"/>
    <meta property="article:published_time" content="2019-11-19T22:32:42+00:00"/>
    <meta property="og:title" content="Γκάμα: «Η ευκαιρία μας στο ΟΑΚΑ, θέλουμε το Κύπελλο»"/>
    <meta property="og:description" content="O Μπρούνο Γκάμα στάθηκε στο ματς του Άρη με την ΑΕΚ για το Πρωτάθλημα αλλά και τις υποχρεώσεις για το Κύπελλο"/>
  </head>
  <body>
    <article>
      <h1>Γκάμα: «Η ευκαιρία μας στο ΟΑΚΑ, θέλουμε το Κύπελλο»</h1>
      <address><time datetime="2019-11-19T22:32:42+00:00">19 Nov 2019, 22:32</time> by <a rel="author">Onsports Team</a></address>
      <p>O Μπρούνο Γκάμα στάθηκε στο ματς του Άρη με την ΑΕΚ για το Πρωτάθλημα αλλά και τις υποχρεώσεις για το Κύπελλο</p>
      <p>
        <b>Αναλυτικά όσα είπε:</b>
      </p>
      <p><b>Για την διακοπή των πρωταθλημάτων και την προετοιμασία της ομάδας ενόψει των επόμενων παιχνιδιών:</b> «Είμαι σε καλή κατάσταση. Τόσο εγώ, όσο και οι συμπαίκτες μου. Κάνουμε μια εξειδικευμένη προετοιμασία για να είμαστε σε καλή κατάσταση μετά τη διακοπή, γιατί θέλουμε να κερδίσουμε όλα τα ματς, παρότι είναι δύσκολα. Πρέπει να είμαστε έτοιμοι αγωνιστικά και ψυχολογικά και γι’ αυτό προετοιμαζόμαστε».</p>
      <p><b>Για το πρώτο μισό του πρωταθλήματος:</b> «Γνωρίζουμε ότι δεν ξεκινήσαμε καλά τη σεζόν, κυρίως δεν ήρθαν τα καλά αποτελέσματα, αν και ξέραμε πως διαθέτουμε την απαραίτητη ποιότητα και την απαραίτητη αγωνιστική δύναμη για να πετύχουμε καλύτερα αποτελέσματα. Στα τελευταία ματς βελτιωθήκαμε και ήρθαν και οι νίκες. Δεν είμαστε στην ιδανική κατάσταση, αλλά είμαστε σε φάση βελτίωσης και θέλουμε να φτάσουμε σε ένα επίπεδο, που θα παίζουμε καλά και θα παίρνουμε και τα καλά αποτελέσματα».</p>
      <p><b>Για τον Μίχαελ Ένινγκ και τα στοιχεία που θέλει να περάσει ο νέος προπονητής στην ομάδα:</b> «Μπήκε δυναμικά στο ρόλο του, για να βελτιώσει την ομάδα και τα αποτελέσματα. Αυτό που πετυχαίνει, είναι πως παίρνει ότι καλύτερο μπορεί από εμάς. Συζητάει με όλους τους παίκτες και τους βασικούς και τους αναπληρωματικούς και από εκεί και πέρα στο κομμάτι το τακτικό, έχει δώσει έμφαση να βελτιώσει την αμυντική νοοτροπία, με δεδομένο ότι κάνοντας λιγότερα λάθη σε ένα ματς, θα είμαστε πιο κοντά στο να κερδίσουμε».</p>
      <p><b>Για τον τραυματισμό του και τη δυναμική επιστροφή του στα γήπεδα:</b> «Το να επανέλθω από μια σκληρή δοκιμασία, όπως ο τραυματισμός μου, έπρεπε να γίνει σωστά και καλά. Εδώ και μερικούς μήνες, επανήλθα στα γήπεδα, βρίσκομαι σε καλή αγωνιστική κατάσταση, αισθάνομαι όμορφα, αλλά σίγουρα μπορώ να δώσω πολλά περισσότερα. Κοιτάω να βελτιώνομαι καθημερινά, να πετυχαίνω τους άμεσους στόχους μου, ταυτόχρονα να απολαμβάνω το ποδόσφαιρο και όλα αυτά, μαζί με την συνολική βελτίωση της ομάδας».</p>
      <p><b>Για το αν… χρωστάει κάτι στον εαυτό του και στην καριέρα του στον Άρη, μιας και δεν κατάφερε να αγωνιστεί στα Ευρωπαϊκά ματς του καλοκαιριού:</b> «Είναι στενάχωρο που δεν πρόλαβα να αγωνιστώ στα Ευρωπαϊκά ματς του Άρη, αλλά το σημαντικότερο όλων ήταν να γίνω απόλυτα καλά και να μην έχω κίνδυνο να τραυματιστώ εύκολα ξανά, ώστε να είμαι και χρήσιμος στην ομάδα για μεγάλο χρονικό διάστημα. Θα μου άρεσε να παίξω στην Ευρώπη με τη φανέλα του Άρη, γιατί είναι μια ομάδα που μου αρέσει. Έχω κίνητρο και χαρά να φοράω τη φανέλα της ομάδας. Ναι μεν τελειώνει το συμβόλαιό μου το καλοκαίρι, αλλά αφενός είμαι πολύ χαρούμενος εδώ και αφετέρου, είναι πολύ νωρίς να συζητάμε για ανανέωση με τον Άρη. Κοιτάμε πρώτα να βγει η ομάδα στην Ευρώπη και στη συνέχεια θα μιλήσουμε για το ποιοι παίκτες θα παίξουν του χρόνου στα Ευρωπαϊκά ματς και ποιοι παίκτες θα αποχωρήσουν».</p>
      <p><b>Για τον θεσμό του Κυπέλλου Ελλάδας και το αν είναι στόχος του Άρη φέτος, η κατάκτησή του:</b> «Είναι κάτι που συζητάμε με τους συμπαίκτες μου στα αποδυτήρια. Θέλουμε να φτάσουμε όσο το δυνατόν πιο μακριά στο θεσμό, μιας και φέτος μπαίνουμε από τη φάση των “16” στο Κύπελλο, άρα χρειάζεται να κερδίσουμε λιγότερα ματς από πέρυσι, για να φτάσουμε ψηλά. Φυσικά, αυτό σημαίνει ότι είναι και πιο δύσκολο, μιας και θα παίξουμε στα νοκ-άουτ ματς από την αρχή. Δεν θέλουμε να δημιουργήσουμε από τώρα πίεση στους εαυτούς μας. Φυσικά, θέλουμε να κατακτήσουμε τον τίτλο, ξέρουμε ότι θα δώσουμε μεγάλη χαρά σε όλους, αλλά ακόμη είναι νωρίς για να σκεφτόμαστε για τον συγκεκριμένο στόχο».</p>
      <p><b>Για το ματς με την ΑΕΚ την Κυριακή στο ΟΑΚΑ:</b> «Οπωσδήποτε, το αποτέλεσμα και η εμφάνιση του Άρη πέρυσι στο ματς με την ΑΕΚ στο ΟΑΚΑ, ήταν αρνητικά, αλλά δεν το έχουμε καθόλου στο μυαλό μας τώρα. Είναι σημαντικό το γεγονός ότι έχουμε να αντιμετωπίσουμε έναν δύσκολο αντίπαλο, θέλουμε να κερδίσουμε την ΑΕΚ γιατί αν το κάνουμε, θα την προσπεράσουμε και στη βαθμολογία. Ξέρουμε ότι θα είναι ένα σκληρό παιχνίδι, θέλουμε να δώσουμε το 100% των εαυτών μας και να πάρουμε ότι καλύτερο μπορούμε από τον αγώνα».</p>
      <p>
        <b>Πηγή: Arena 89,4 FM</b>
      </p>
    </article>
  </body>
</html>