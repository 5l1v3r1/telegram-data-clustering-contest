<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/salute/19_novembre_20/salute-malattie-cuore-uccidono-54percento-meno-8ba5bb8a-0bdc-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Salute, in Italia le malattie di cuore uccidono il 54% in meno"/>
    <meta property="og:description" content="&amp;#200; passato poco pi&amp;#249; di un anno da quando il"/>
  </head>
  <body>
    <article>
      <h1>Salute, in Italia le malattie di cuore uccidono il 54% in meno</h1>
      <h2>Nello studio di «Lancet» che mette a confronto 19 5 Paesi la situazione italiana e i dati per nuove politiche</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Giuseppe Remuzzi</a></address>
      <p>È passato poco più di un anno da quando il <b>Lancet </b>ha messo in fila 195 Paesi del mondo utilizzando una scala — Indice di Sviluppo Sostenibile — da 0 a 100 che tiene conto di tantissimi parametri, dalla mortalità infantile alle malattie comunicabili e non, ai vaccini, all’igiene, all’inquinamento dell’aria, ai conflitti e tanto d’altro.</p>
      <p><b>Primo in classifica è Singapore con un punteggio di 85</b>, ultima è la Repubblica del Centro Africa con 12 punti. L’Italia ha 70 punti come Francia, Panama e Taiwan e la situazione non è migliorata rispetto all’ultimo rapporto, quello del 2015. Meglio di noi, a parte i primi dieci (Singapore, Norvegia, Svezia, Israele, Regno Unito, Olanda, Canada, Svizzera, Malta, Finlandia) fanno, tra gli altri, Belgio, Cipro, Spagna, Corea del Sud, Portogallo e persino Kuwait.</p>
      <slideshow>
        <figure>
          <img src="https://images2.corriereobjects.it/methode_image/2017/07/18/Salute/Foto%20Salute%20-%20Trattate/orto-k39B-U43050152811743HZC-590x445@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2017/07/18/Salute/Foto%20Salute%20-%20Trattate/proteine-kT0B-U43340917563595CpC-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2017/07/18/Salute/Foto%20Salute%20-%20Trattate/GettyImages-524376370-k39B-U43340917563595ayG-593x443@Corriere-Web-Sezioni.jpg"/>
        </figure>
        <figcaption>Cinquanta abitudini che ti possono aiutare a vivere più a lungo (secondo la scienza)</figcaption>
      </slideshow>
      <p><b>Nel contesto della stessa iniziativa </b>— Global Burden of Diseases, un enorme sforzo che vede coinvolti più di 3.000 ricercatori da 145 Paesi del mondo e che si propone di stabilire di cosa ci si ammala e si muore nel mondo — saranno pubblicati oggi sempre dal Lancet tutti i dati relativi all’Italia.</p>
      <p><b>Da noi l’aspettativa di vita è aumentata ed è la più alta d’Europa </b>(83,2 anni) e se sei una donna vivi cinque anni di più («forse le nonne servono più dei nonni per far crescere i bambini», scrive Boncinelli nel suo ultimo libro), ma la speranza di vita in buona salute arriva solo a 72 anni. Da noi la fecondità è tra la più basse del mondo, e questo preoccupa: chi la pagherà la pensione a tutti questi anziani con sempre meno giovani che lavorano?</p>
      <p><b>Rispetto al ’90 ci sono meno persone</b> — a essere precisi il 53,7% in meno — che muoiono per malattie del cuore, pressione alta e ictus del cervello: i cardiologi hanno fatto davvero un ottimo lavoro in tutto questo periodo. Sono diminuiti anche i tumori, salvo qualcuno, per esempio di pancreas, utero e prostata che invece tendono ad aumentare.</p>
      <p><b>La conseguenza del morire meno di cuore e un pochino meno anche di tumori</b> è che aumentano gli ammalati di Alzheimer e di altre forme di demenza legate all’età. Ed è logico, di qualcosa si deve pur morire, quando i passi avanti della medicina chiudono ogni altra possibilità di uscita, il decadimento cognitivo è inevitabile.</p>
      <p><b>Di ammalati di Alzheimer in Italia </b>ce ne sono almeno mezzo milione e forse di più e per loro non c’è cura. Tenerli a casa è quasi impossibile, vorrebbe dire avere diverse persone che si alternano, giorno e notte per essergli vicino, a fargli tutto, ma proprio tutto. Ma ammesso che ci sia qualcuno che ha abbastanza soldi per poterlo fare, una cosa così quasi nessuno riesce a reggerla, chi ha in casa un ammalato di Alzheimer non sa a che santo rivolgersi. Servono punti di riferimento e informazioni prima che la malattia progredisca. È ora di avere un grande progetto e strutture adeguate.</p>
      <p><b>Oggi in Italia rispetto al 1990 si muore meno di alcol</b>, fumo e di incidenti stradali, segno che le nuove norme sul traffico funzionano e soprattutto funziona il 118, parte di un’altra cosa di cui l’Italia può andar fiera e che speriamo di non perdere: il nostro Servizio sanitario nazionale.</p>
      <p><b>Nonostante conclude il </b><b>Lancet </b>«l’Italia sia un esempio interessante di risultati che si possono ottenere nel campo della salute combinando stili di vita sani e assistenza sanitaria per tutti, sta aumentando la spesa sanitaria per le famiglie e la disparità fra regione e regione». Sono cose che conosciamo bene e che dovremo trovare il modo di risolvere al più presto.</p>
      <p><b>Ma quello che preoccupa di più però </b>è l’aumento dell’aspettativa di vita associato alla bassa fertilità. Senza bambini non c’è futuro. Per tutto questo adesso abbiamo dati, numeri, tabelle e figure, è tutto documentato nelle tredici pagine del Lancet di oggi, malattia per malattia, disabilità per disabilità, le cose per cui stiamo migliorando rispetto al 1990 e quelle che vanno male.</p>
      <p><b>È uno strumento formidabile</b>, chi ci governa adesso ha a disposizione tutto quello che serve per poter prendere le decisioni giuste (vale per noi e varrà per tutti gli altri Paesi del mondo).</p>
    </article>
  </body>
</html>