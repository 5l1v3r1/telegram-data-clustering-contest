<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855267/eliminacje-euro-2020-polska-slowenia-lewandowski-znowu-zaczarowal-stadion-narodo"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T22:45:04+00:00"/>
    <meta property="og:title" content="Eliminacje EURO 2020: Polska - Słowenia. Lewandowski znowu zaczarował Stadion Narodowy. Wygrana Polaków"/>
    <meta property="og:description" content="Polacy i Słoweńcy nie rozczarowali kibiców na Stadionie Narodowym. Chociaż był to mecz &quot;o nic&quot;, drużyny stworzyły niezłe widowisko zakończone wygraną naszej drużyny 3:2. Popisową partię rozegrał Robert Lewandowski."/>
  </head>
  <body>
    <article>
      <h1>Eliminacje EURO 2020: Polska - Słowenia. Lewandowski znowu zaczarował Stadion Narodowy. Wygrana Polaków</h1>
      <address><time datetime="2019-11-19T22:45:04+00:00">19 Nov 2019, 22:45</time> by <a rel="author" href="https://sportowefakty.wp.pl/autor/marek-wawrzynowski" target="_blank">Marek Wawrzynowski</a></address>
      <h4>Polacy i Słoweńcy nie rozczarowali kibiców na Stadionie Narodowym. Chociaż był to mecz "o nic", drużyny stworzyły niezłe widowisko zakończone wygraną naszej drużyny 3:2. Popisową partię rozegrał Robert Lewandowski.</h4>
      <related>
        <a href="https://sportowefakty.wp.pl/pilka-nozna/855260/eliminacje-euro-2020-polska-slowenia-dzieki-przyjacielu-tak-koledzy-zegnaja-luka"/>
      </related>
      <p>Dwie akcje z tego meczu długo zostaną w pamięci kibiców. Polski supersnajper potwierdził, że jest zawodnikiem absolutnej światowej czołówki, gdy dwukrotnie zatańczył z obrońcami . To głównie dzięki swojemu kapitanowi wygrali w Warszawie 3:2</p>
      <p>To był dobry mecz do oglądania. Minęły zaledwie 3. minuty i już mieliśmy pierwszą bramkę. Przepięknie z dystansu uderzył <a href="https://sportowefakty.wp.pl/pilka-nozna/sebastian-szymanski2">Sebastian Szymański</a>. Zwolennicy <a href="https://sportowefakty.wp.pl/pilka-nozna/jerzy-brzeczek">Jerzego Brzęczka</a> z pewnością właśnie wprowadzenie tego młodego zawodnika do kadry uznają jako jedno z największych osiągnięć kadencji obecnego selekcjonera. 20-letni pomocnik w meczu ze Słowenią w kadrze zagrał po raz piąty, bramkę strzelił po raz pierwszy. Wcześniej miał asystę w meczu z Łotwą. Szymański może w przyszłości odegrać ważną rolę w kadrze. Nie jest typowym skrzydłowym, raczej zawodnikiem schodzącym do środka, dającym kolegom więcej możliwości rozegrania piłki.</p>
      <p>
        <a href="https://sportowefakty.wp.pl/pilka-nozna/relacja/94715/polska-slowenia">ZOBACZ: Mecz Polska - Słowenia minuta po minucie</a>
      </p>
      <p>Pechowo tuż przed golem Szymańskiego <a href="https://sportowefakty.wp.pl/pilka-nozna/kamil-glik">Kamil Glik</a> zderzył się z bramkarzem rywali  <a href="https://sportowefakty.wp.pl/pilka-nozna/jan-oblak">Janem Oblakiem</a> i opuścił boisko z podejrzeniem złamania nosa.</p>
      <p>Dla naszych zawodników dobry – poza tym incydentem – początek był o tyle istotny, że przecież ze Słowenią w Lubljanie nie tylko przegrali 0:2, ale byli zespołem wyraźnie słabszym. Po tamtym meczu pojawiło się wiele wątpliwości dotyczących kadry. Czy jesteśmy w stanie grać z najlepszymi drużynami Europy? Szymański dał oddech, ale wątpliwości nie rozwiał. Mógł to zrobić <a href="https://sportowefakty.wp.pl/pilka-nozna/piotr-zielinski">Piotr Zieliński</a>, ale po akcji <a href="https://sportowefakty.wp.pl/pilka-nozna/kamil-grosicki">Kamila Grosickiego</a> nie trafił czysto w piłkę. A kilka minut później wyrównał <a href="https://sportowefakty.wp.pl/pilka-nozna/tim-matavz">Tim Matavz</a>.<br/><a href="https://sportowefakty.wp.pl/pilka-nozna/855256/eliminacje-euro-2020-polska-slowenia-kamil-glik-stracil-przytomnosc-kontuzja-obr">ZOBACZ: Kamil Glik stracił przytomność</a></p>
      <p>Polacy sprawiali wrażenie groźniejszych, kilka ataków wyprowadził Kamil Grosicki, jeden dorzucił <a href="https://sportowefakty.wp.pl/pilka-nozna/jacek-goralski">Jacek Góralski</a>, ale generalnie wdać było, że jest to mecz bez stawki. Nasza kadra była pewna pierwszego miejsca w grupie, rywale wiedzieli, że żaden wynik nic im tu nie da. Mecz się odbył, bo musiał. Zawodnicy zmagali się ze sobą i tragiczna murawą. Boisko – ponownie na Stadionie Narodowym – przypominało pastwisko przechodzące w lodowisko.</p>
      <p>W 45. minucie z kibicami kadry na zawsze pożegnał się <a href="https://sportowefakty.wp.pl/pilka-nozna/lukasz-piszczek">Łukasz Piszczek</a>. W drużynie grał prawie 13 lat. Debiutował w lutym 2007 roku jeszcze w czasach Leo Beenhakkera. Pożegnanie miał godne. Polacy oraz Słoweńcy urządzili mu szpaler a publiczność owację na stojąco.</p>
      <p>W drugiej połowie marazm przerwał w końcu Robert Lewandowski, który fenomenalnie "zakręcił" obrońcami Słowenii i pokonał Oblaka strzałem z kilku metrów. To z pewnością jedna z jego najpiękniejszych bramek w kadrze, będzie powtarzana do znudzenia w telewizyjnych programach. Jeden z najlepszych bramkarzy świata nie sięgnął piłki ale za chwilę zrehabilitował się broniąc w nieprawdopodobny sposób strzał Piotra Zielińskiego.</p>
      <p>Pewne było, że tym razem Oblak nie powie, iż najbardziej zmęczył się udzielając pomeczowych wywiadów. Tak jak po pierwszym meczu.</p>
      <p>Polacy poszli za ciosem, zepchnęli rywali do głębokiej defensywny, pokazali, że jeśli złapią wiatr w żagle, są naprawdę mocnym zespołem. Za chwilę kolejną szansę miał wielki pechowiec tego meczu - Zieliński. Piłkarz Napoli nie trafił czysto w piłkę. W rewanżu Słoweńcy pokazali nam, że nie możemy nawet na chwilę tracić koncentracji. Tym razem w naszym polu karnym "zatańczył" <a href="https://sportowefakty.wp.pl/pilka-nozna/benjamin-verbic">Benjamin Verbić</a>, kolega klubowy Tomasza Kędziory. Polak nazwał go "Arjenem Robbenem z Dynama Kijow". Słoweniec pokazał, że nie było to na wyrost, okiwał naszych obrońców, odegrał do <a href="https://sportowefakty.wp.pl/pilka-nozna/josip-ilicic">Josipa Ilicicia</a>, a ten strzałem pod poprzeczkę pokonał Wojciecha Szczęsnego.</p>
      <p>To nie był koniec "show na Narodowym". Bramkę na 3:2 dołożył Góralski. Znowu po wspaniałej akcji Lewandowskiego, który ośmieszył obrońców Słowenii, zagrał piłkę lobem do Grosickiego, a ten głową zgrał ją do nadbiegającego pomocnika. Lewandowski po raz drugi tego wieczoru udowodnił, że jest "ponad meczem".</p>
      <p>Choć był o "mecz o pietruszkę", zawodnicy tworzyli fajne widowisko, dali kibicom trochę radosnego futbolu, piękne bramki. Grali zdecydowanie lepiej niż na początku eliminacji. Polacy pokazali, że mając trochę luzu są w stanie tworzyć bardzo ciekawe akcje w ofensywie. Niepokojące, że znowu szwankuje obrona, gdy wyjmie się z niej Kamila Glika.</p>
      <p><b>Polska – Słowenia 3:2 (1:1)</b><br/>1:0 Szymański 3’<br/>1:1 Matavz 14’<br/>2:1 Lewandowski 55’<br/>2:2 Ilicić 61’<br/>3:2 Goralski 81'</p>
      <p><b>Składy drużyn</b><br/><b>Polska:</b> Szczęsny – Piszczek (45. Kędziora), Glik (7. Jędrzejczyk), Bednarek, Reca – Góralski, Krychowiak – Szymański (86. Jóźwiak), Zieliński, Grosicki – Lewandowski</p>
      <p><b>Slowenia:</b> Oblak – Stojanović, Blazić, Mevlja, Balkovec – Krhin, Kurtić – Ilicic, Bijol (72. Zajc), Verbić (86. Rep) - Matavz (89. Vuckić)<br/><b>Sędziował: </b>Daniel Siebert (Niemcy)<br/><b>Żółte kartki: </b>Reca – Kurtić</p>
      <p><b>Widzów:</b> 53946<br/><br/><b><a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020">Oglądaj na żywo mecz eliminacji do Euro 2020 Polska - Słowenia. Już we wtorek od godz. 20:30!</a></b></p>
      <p>WP SportoweFakty</p>
    </article>
  </body>
</html>