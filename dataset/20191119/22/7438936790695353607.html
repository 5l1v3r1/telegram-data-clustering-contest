<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.parlamentnilisty.cz/politika/politici-volicum/Hejtman-Stepan-Kazdy-z-nas-ma-tu-svoji-babicku-roku-604001"/>
    <meta property="og:site_name" content="ParlamentniListy.cz"/>
    <meta property="article:published_time" content="2019-11-19T22:56:00+00:00"/>
    <meta property="og:title" content="Hejtman Štěpán: Každý z nás má tu svoji babičku roku"/>
    <meta property="og:description" content="První celorepublikové finále ankety Nejlepší babička roku vyhrála z celkem 14 soutěžících 91letá Jarmila Chudobová z Hradce Králové. Získala zároveň ocenění Nejstarší babička."/>
  </head>
  <body>
    <article>
      <h1>Hejtman Štěpán: Každý z nás má tu svoji babičku roku</h1>
      <address>
        <time datetime="2019-11-19T22:56:00+00:00">19 Nov 2019, 22:56</time>
      </address>
      <p>
        <b>První celorepublikové finále ankety Nejlepší babička roku vyhrála z celkem 14 soutěžících 91letá Jarmila Chudobová z Hradce Králové. Získala zároveň ocenění Nejstarší babička.</b>
      </p>
      <p>Na druhém místě se umístila Marie Záhorová z Olomouckého kraje a třetí místo obsadila Miloslava Bálešová z Ústeckého kraje. Více jak dva tisíce hlasujících fanoušků zvolilo Zdeňku Floriánovou z Jihočeského kraje jako Babičku sympatie.</p>
      <p>„Začátkem října se v Hradci Králové konalo krajské kolo, ve kterém vyhrála Jarmila Chudobová a postoupila tak do finále. Je to obdivuhodná žena, kterou jsem se rozhodl přijet podpořit a zároveň poděkovat všem finalistkám, byly úžasné. Pro mne jsou výherkyně všechny babičky už jen proto, že měly odvahu se do soutěže vůbec přihlásit. Myslím si, že každý z nás má tu svoji babičku roku a úloha této nejstarší generace naší společnosti je velice důležitá. Všichni bychom měli nejen babičkám, ale i dědečkům ze srdce poděkovat za jejich každodenní obětavou práci,“ říká hejtman Královéhradeckého kraje Jiří Štěpán.</p>
      <p>Aktivitu a elán finalistek obdivuje i náměstek Vladimír Derner odpovědný za oblast sociálních věcí: „Babičky jsou v rodinách nezastupitelné. Každý den ovlivňují jejich členy, pomáhají a podporují je. Jejich role jednoduše nabývá v dnešním uspěchaném světě daleko většího významu. Obdivuji, jak jsou tyto babičky aktivní a plné energie a elánu, což sama potvrdila naše finalistka. Jsem rád, že svým kouzlem ohromila nejen nás, ale i porotu složenou z celé republiky.“</p>
      <p>Všechny babičky soutěžily celkem ve třech disciplínách – rozhovor, volná disciplína a módní přehlídka.</p>
      <p>Jednotlivé kraje od začátku září vybíraly své finalistky. Vítězky následně postoupily do celorepublikového kola, které se konalo letos poprvé, konkrétně v Olomouci.</p>
      <related>
        <h4>Psali jsme:</h4>
        <a href="https://www.parlamentnilisty.cz/politika/politici-volicum/Hejtman-Stepan-Policiste-musi-byt-v-terenu-videt-601792"/>
        <a href="https://www.parlamentnilisty.cz/politika/politici-volicum/Hejtman-Stepan-Obchvat-Domasina-zlepsi-kvalitu-zivota-v-centru-obce-600579"/>
        <a href="https://www.parlamentnilisty.cz/politika/politici-volicum/Hejtman-Stepan-Kurovcova-kalamita-zasahuje-kazdeho-z-nas-600424"/>
        <a href="https://www.parlamentnilisty.cz/politika/politici-volicum/Hejtman-Stepan-Rozvoj-prumyslove-zony-neni-jen-o-vyrobe-aut-599266"/>
      </related>
    </article>
  </body>
</html>