<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/neochakvani-novini-za-mestnite-izbori-v-panagyurishche_news710260.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-19T22:20:00+00:00"/>
    <meta property="og:title" content="Неочаквани новини за местните избори в Панагюрище"/>
    <meta property="og:description" content="Изборът на Общински съвет в града е недействителен, заявиха от съда"/>
  </head>
  <body>
    <article>
      <h1>Неочаквани новини за местните избори в Панагюрище</h1>
      <h2>Изборът на Общински съвет в града е недействителен, заявиха от съда</h2>
      <address>
        <time datetime="2019-11-19T22:20:00+00:00">19 Nov 2019, 22:20</time>
      </address>
      <p>https://blitz.bg/obshtestvo/regioni/neochakvani-novini-za-mestnite-izbori-v-panagyurishche_news710260.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572771138-20191103102422-img-1008.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>Изборът на Общински съвет Панагюрище бе обявен за недействителен от Административен съд – Пазарджик. Резултатът от местните избори бе обжалван от представител на Движението за права и свободи (ДПС), уточнява БГНЕС.</b><br/><br/>Няколко гласа не стигнаха на ДПС, за да има общински съветник в средногорския град. През днешния ден от всички политически сили в Панагюрище отказаха коментар. <br/><br/>Според жалбата на ДПС са извършени нарушения в секционна избирателна комисия №3. Там, от дадени за ДПС общо 31 действителни гласа, 16 са обявени за недействителни. Пред съда председателят на Общинската избирателна комисия обяви, че няма основание за касиране на избора.<br/><br/>При отваряне на избирателната кутия в проблемната секция е посочено, че са намерени 401 бюлетини, от тях 72 недействителни, 329 действителни, от които за партии и кандидатски листи – 321, „Не подкрепям никого“ – 8 и 4 броя недействителни, неразпределени по партии и кандидатски листи. Отразено е и разпределението на действителните и недействителните гласове по кандидатски листи. За Движение за права и свободи са отразени 15 действителни и 16 недействителни гласа.<br/><br/>При отваряне на пакета с недействителните бюлетини са установени 88 броя. „При оглед на бюлетините се установи, че няма нито една бюлетина с подаден недействителен глас за ДПС, тъй като липсва въобще отбелязване, с какъвто и да е знак на мястото на № 55 върху тях“, се казва в решението на съда.<br/><br/>Така остава неясно защо от общо 31 бюлетини, за които е отразено в протокола, че е гласувано за ДПС в проблемната секция – 16 са обявени за невалидни. При огледа на бюлетините остава неясно поради каква причина 61 броя недействителни бюлетини, в които няма отбелязване да е гласувано за определена партия или коалиция, а има само отбелязване на преференция, са приети за недействителни като гласове за отделните партии и са разпределени между тях.<br/><br/>В хода на делото, стана ясно, че е налице резултат, който е различен от отразеното в протокола.<br/><br/>Според съда нарушението на изборните правила е съществено, тъй като удостоверяванията в протокола пряко влияят на резултатите от изборния процес. На първо място дори само подадените 16 гласа за ДПС, отразени като недействителни, но не установени от съда при преглед на недействителните бюлетини, да са действителни такива, то се променя изборната квота – от 363 на 364 гласа. На следващо място съгласното атакуваното решение на ОИК Панагюрище за ДПС има подадени 358 гласа, като евентуално допълнително 16 действителни такива водят до преминаване на квотата за избор на общински съветник.<br/><br/>Това от своя страна води до промяна на мандатите за останалите партии. Конкретно мандатите на ВМРО от два стават един съгласно методиката в Изборния кодекс. Така според съда вторият избран от листата на ВМРО за общински съветник не следва да бъде обявен за такъв. Още по драстично разминаване се получава, ако всички гласове в конкретната СИК, подадени за отделните партии и отчетени като недействителни такива в протокола, са всъщност действителни. Тогава изборната квота се променя на 366 гласа, като отново ДПС следва да получат един мандат, но за сметка на един мандат на ГЕРБ, а не за сметка на ВМРО.<br/><br/>В крайна сметка Административният съд обяви за недействителен избора за общински съветници в община Панагюрище и го връща на Общинска избирателна комисия Панагюрище за обявяване на действителните резултати.<br/><br/>Решението подлежи на обжалване с касационна жалба пред Върховен административен съд на Република България в 7-дневен срок от обявяването му.</p>
    </article>
  </body>
</html>