<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voria.gr/article/kinigoskila-katasparaxan-egkio-se-parko-tis-gallias"/>
    <meta property="og:site_name" content="Voria.gr"/>
    <meta property="article:published_time" content="2019-11-19T22:40:00+00:00"/>
    <meta property="og:title" content="ΚΥΝΗΓΟΣΚΥΛΑ ΚΑΤΑΣΠΑΡΑΞΑΝ ΕΓΚΥΟ ΣΕ ΠΑΡΚΟ ΤΗΣ ΓΑΛΛΙΑΣ"/>
    <meta property="og:description" content="Η 29χρονη έγκυος από το Μπεάρν τηλεφώνησε στον σύζυγό της προκειμένου, όπως εκείνος είπε, «να του πει για την παρουσία απειλητικών σκυλιών»"/>
  </head>
  <body>
    <article>
      <h1>ΚΥΝΗΓΟΣΚΥΛΑ ΚΑΤΑΣΠΑΡΑΞΑΝ ΕΓΚΥΟ ΣΕ ΠΑΡΚΟ ΤΗΣ ΓΑΛΛΙΑΣ</h1>
      <h2>Η 29χρονη έγκυος από το Μπεάρν τηλεφώνησε στον σύζυγό της προκειμένου, όπως εκείνος είπε, «να του πει για την παρουσία απειλητικών σκυλιών»</h2>
      <address><time datetime="2019-11-19T22:40:00+00:00">19 Nov 2019, 22:40</time> by <a rel="author" href="https://www.voria.gr/article/author/voriagr" target="_blank">Voria.gr</a></address>
      <p>Το πτώμα μιας<b> εγκύου</b>, που της επιτέθηκαν σκυλιά, βρέθηκε το Σάββατο σε ένα δάσος στο Αιν, όπου είχε βγάλει βόλτα τον σκύλο της. Tην ίδια ώρα βρισκόταν σε εξέλιξη <b>κυνήγι με κυνηγόσκυλα,</b> όπως έγινε σήμερα γνωστό από την εισαγγελία του Σουασόν, σύμφωνα με το ΑΠΕ-ΜΠΕ.</p>
      <p>Ο θάνατος της 29χρονης στο δάσος του Ρετζ οφείλεται «σε αιμορραγία που προκάλεσαν δαγκώματα σκύλων στο άνω και κάτω μέρος του σώματός της όπως και στο κεφάλι», αναφέρει ο εισαγγελέας του Σουασόν Φρεντερίκ Τριν, σε ένα δελτίο Τύπου.</p>
      <p>«Δείγματα DNA<b> ελήφθησαν από 93 σκυλιά</b>, από εκείνα που ανήκαν στο θύμα», το οποίο είχε συνολικά πέντε, όπως και από άλλα «που συμμετείχαν στο κυνήγι (...) το οποίο είχε οργανωθεί σε κοντινή περιοχή», σύμφωνα με την εισαγγελία.</p>
      <p>Στόχος είναι «να ταυτοποιηθεί το ή τα σκυλιά που τη δάγκωσαν» συνεχίζει η εισαγγελία, διευκρινίζοντας ότι τα δαγκώματα έγιναν «πριν και μετά θάνατον».</p>
      <p>Η 29χρονη έγκυος από το Μπεάρν τηλεφώνησε στον σύζυγό της προκειμένου, όπως εκείνος είπε, «να του πει για την παρουσία <b>απειλητικών σκυλιών</b>», που την είχαν προσεγγίσει, ενώ εκείνη «είχε βγάλει βόλτα τον σκύλο της», σύμφωνα με την εισαγγελία.</p>
      <p>Ο ίδιος εντόπισε αργότερα το πτώμα της συντρόφου του, το απόγευμα του Σαββάτου.</p>
      <p>Η εισαγγελία ξεκίνησε έρευνα για «εξ αμελείας ανθρωποκτονία από επίθεση σκύλου».</p>
      <p>Φωτογραφία αρχείου</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.voria.gr/article/aridea-nea-epithesi-pit-mpoul-se-11chrono-koritsaki"/>
        <a href="https://www.voria.gr/article/serres-eleftheri-i-idioktites-skilon-pou-epitethikan-se-9chrono"/>
        <a href="https://www.voria.gr/article/serres-pos-sinevi-i-epithesi-apo-skilia-sto-9chrono-agori"/>
        <a href="https://www.voria.gr/article/ipsila-pososta-kakopiisis-zoon-peripou-1800-katangelies-to-a-examino"/>
        <a href="https://www.voria.gr/article/thessaloniki-thiella-antidraseon-gia-rotvailer-se-klouvia-exo-apo-klamp"/>
        <a href="https://www.voria.gr/article/ikones-frikis-me-nekra-zoa-apo-foles-stin-argolida-foto"/>
      </related>
    </article>
  </body>
</html>