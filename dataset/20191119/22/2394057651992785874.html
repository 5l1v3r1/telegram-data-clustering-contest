<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gram.pl/news/2019/11/19/przedpremierowa-sprzedaz-uslugi-google-stadia-wypadla-znacznie-gorzej-niz-oczekiwala-firma.shtml"/>
    <meta property="og:site_name" content="Gram.pl"/>
    <meta property="article:published_time" content="2019-11-19T22:25:00+00:00"/>
    <meta property="og:title" content="Przedpremierowa sprzedaż usługi Google Stadia wypadła znacznie gorzej, niż oczekiwała firma"/>
    <meta property="og:description" content="A przynajmniej tak twierdzi Jason Schreier z serwisu Kotaku, którego śmiało możemy uznać za wiarygodne źródło informacji."/>
  </head>
  <body>
    <article>
      <h1>Przedpremierowa sprzedaż usługi Google Stadia wypadła znacznie gorzej, niż oczekiwała firma</h1>
      <h2>A przynajmniej tak twierdzi Jason Schreier z serwisu Kotaku, którego śmiało możemy uznać za wiarygodne źródło informacji.</h2>
      <address><time datetime="2019-11-19T22:25:00+00:00">19 Nov 2019, 22:25</time> by <a rel="author">Maria Wawrzyniak</a></address>
      <p><b>Dzisiaj odbyła się premiera nowej usługi streamingowej Google Stadia.</b> Wczoraj mogliście się zapoznać z <a href="https://www.gram.pl/news/2019/11/18/przeglad-pierwszych-recenzji-uslugi-streamingowej-google-stadia.shtml">pierwszymi recenzjami</a>, według których usługa zdecydowanie nie miała dobrego startu, debiutując z <b>całą masą niedociągnięć, błędów i problemów technicznych</b>. Według znaczącej większości oceniających wszystko stało się po prostu za szybko – firma powinna wpierw dopracować swoje nowe dzieło, zamiast wypuszczać je w tak miernej wersji, która na pewno nikogo jakoś szczególnie nie zadowoliła. Bo to wcale nie jest tak, że Google Stadia nie działa. Działa. Tylko tyle – działa, ale nie jest przy tym warta (przynajmniej w chwili obecnej) swojej ceny. Część testujących dostrzegła potencjał technologii. Jednakże musiała być to wyjątkowo mała część, bowiem <b>Jason Schreier, będący dziennikarzem serwisu Kotaku <a href="https://twitter.com/jasonschreier/status/1196766382584672256?s=20">poinformował</a>, że przedpremierowa sprzedaż Stadii wypadła słabo, znacznie niżej niż oczekiwania wielkiego koncernu</b>. Jest to wprawdzie informacja nieoficjalna, aczkolwiek Schreier słynie z dostarczania wiarygodnych informacji, więc możemy go uznać za dobre źródło.</p>
      <figure>
        <img src="https://img6.gram.pl/phip20191119222053227nvzw.jpg"/>
      </figure>
      <p>Dziennikarz spodziewa się, że prędzej lub później firma zostanie zmuszona do <b>wprowadzenia gruntownych zmian w swoim modelu biznesowym</b>. Nie wyklucza przy tym <b>całkowitego zrezygnowania z opłaty subskrypcji</b>, aczkolwiek <b>nie przewiduje nagłego zamknięcia usługi</b>, bo to zwyczajnie nie miałoby sensu – zwłaszcza, kiedy <b>Google jest w trakcie tworzenia własnych zespołów deweloperskich</b>. Schreier nie zamierza jednak traktować Google Stadia ulgowo i otwarcie krytykuje usługę na swoim Twitterze. Wszystko wprawdzie powinno się wyjaśnić dopiero po jakimś czasie, aczkolwiek tak trudny start na pewno nie wpłynie dobrze na podejście graczy do technologii strumieniowania gier.</p>
      <hr/>
      <p>
        <a href="https://www.sferis.pl/gry-komputerowe-2263">Pełna oferta gier komputerowych w sklepie Sferis</a>
      </p>
    </article>
  </body>
</html>