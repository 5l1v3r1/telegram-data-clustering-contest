<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/edukacja/konczy-sie-czas-na-zgloszenie-do-lubelskiego-programu-stypendialnego,135235.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T22:21:00+00:00"/>
    <meta property="og:title" content="Kończy się czas na zgłoszenie do lubelskiego programu stypendialnego"/>
    <meta property="og:description" content="Wnioski do Miejskiego Programu Stypendialnego Lublina składać można do 22 listopada, w sekretariacie Wydziału Oświaty i Wychowania przy ul. Narutowicza 37/39, w godz. 7:30-15:30 oraz za pośrednictwem operatora pocztowego."/>
  </head>
  <body>
    <article>
      <h1>Kończy się czas na zgłoszenie do lubelskiego programu stypendialnego</h1>
      <address><time datetime="2019-11-19T22:21:00+00:00">19 Nov 2019, 22:21</time> by <a rel="author">JS  </a></address>
      <h4>Wnioski do Miejskiego Programu Stypendialnego Lublina składać można do 22 listopada, w sekretariacie Wydziału Oświaty i Wychowania przy ul. Narutowicza 37/39, w godz. 7:30-15:30 oraz za pośrednictwem operatora pocztowego.</h4>
      <hr/>
      <p>W tym roku zmieniły się kryteria programu. O stypendia ubiegać się mogą studenci ze średnią ocen 4,5, a doktoranci w ciągu ostatnich 2 latach powinni opublikować publikacje naukowe, za które łącznie przysługiwało nie mniej niż 150 punktów (określonych zgodnie z wykazami Ministra Nauki i Szkolnictwa Wyższego).</p>
      <p>Program w dalszym ciągu jest skierowany do osób, których działalność może przyczynić się do rozwoju Lublina i wnieść wkład w rozwój nauki, w szczególności jeśli uzyskane efekty mogą być wdrożone lub wykorzystane w praktyce przez Miasto Lublin, przez środowisko naukowe oraz przedsiębiorstwa prowadzące działalność na lokalnym rynku, wpływając na rozwój gospodarczy Lublina i są zbieżne z założeniami Strategii Rozwoju Lublina.</p>
      <p>Wysokość miesięcznego stypendium dla studentów określa się na poziomie równym 40 proc. minimalnego wynagrodzenia za pracę ustalanego corocznie przez Radę Ministrów. Średnia kwota miesięcznego stypendium w 2019 roku to 900 zł, a od 2020 roku – 1 040 zł. Całość stypendium dla studenta wyniesie 8 940 zł. Maksymalna liczba przyznanych stypendiów nie może przekroczyć 120. Student ubiegający się o stypendium powinien w terminie określonym przez uczelnie zaliczyć co najmniej drugi rok studiów I stopnia lub jednolitych studiów magisterskich albo jest studentem studiów II stopnia.</p>
      <p>Z kolei wysokość miesięcznego stypendium dla doktorantów ustala się na poziomie równym 50 proc. minimalnego wynagrodzenia za pracę. Średnia kwota miesięcznego stypendium w 2019 r. wyniesie 1 125 zł, a w 2020 r. – 1 300 zł. Całość stypendium dla doktoranta wyniesie 11 175 zł. Maksymalna liczba przyznanych stypendiów nie może przekroczyć 30. Doktorant ubiegający się o stypendium powinien w terminie określonym przez uczelnie zaliczyć co najmniej drugi rok studiów III stopnia lub szkoły doktorskiej.</p>
      <p>Przyznane stypendia są wypłacane w trzech transzach.</p>
    </article>
  </body>
</html>