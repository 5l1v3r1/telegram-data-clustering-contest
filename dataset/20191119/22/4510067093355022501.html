<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/klaus-iohannis-la-intalnirea-cu-jurnalisti-si-studenti-discutii-de-doua-ore-si-jumatate-dar-fara-raspuns-in-ce-priveste-aria-cercului-video-152920.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-19T22:35:00+00:00"/>
    <meta property="og:title" content="Klaus Iohannis, la întâlnirea cu jurnalişti şi studenţi: Discuţii de două ore şi jumătate, dar fără răspuns în ce priveşte... aria cercului (VIDEO)"/>
    <meta property="og:description" content="Preşedintele Klaus Iohannis a discutat, marţi seara, timp de două ore şi jumătate cu nouă invitaţi, jurnalişti şi politologi, într-o întâlnire ce a ţinut loc de o dezbatere cu contracandidata sa pentru un mandat la Cotroceni. La un moment dat, unul dintre jurnaliştii prezenţi l-a informat pe Klaus Iohannis că Viorica Dăncilă a făcut o gafă când a fost întrebată cum se calculează aria unui cerc, spunând că este vorba de 'raza la pătrat'. Chiar dacă jurnalistul l-a întrebat dacă doreşte să spună el care este răspunsul corect, preşedintele doar a zâmbit."/>
  </head>
  <body>
    <article>
      <h1>Klaus Iohannis, la întâlnirea cu jurnalişti şi studenţi: Discuţii de două ore şi jumătate, dar fără răspuns în ce priveşte... aria cercului (VIDEO)</h1>
      <address>
        <time datetime="2019-11-19T22:35:00+00:00">19 Nov 2019, 22:35</time>
      </address>
      <figure>
        <img src="https://www.ebihoreanul.ro/modules/news/files/iohannis_dancila_19_11_2019.jpg"/>
      </figure>
      <p>
        <b>Preşedintele Klaus Iohannis a discutat, marţi seara, timp de două ore şi jumătate cu nouă invitaţi, jurnalişti şi politologi, într-o întâlnire ce a ţinut loc de o dezbatere cu contracandidata sa pentru un mandat la Cotroceni.</b>
      </p>
      <p>Întâlnirea a avut loc, aşa cum au remarcat analiştii, "într-un mediu controlat", cei 9 interlocutori (Ramona Avramescu, Clarice Dinu, Moise Guran, Ion M. Ioniţă, Cristian Leonte, Silviu Mănăstire, Cristian Pîrvulescu, Cristina Şincai şi Radu Tudor) fiind selectaţi de echipa lui Iohannis. </p>
      <p>La final, preşedintele a răspuns mai multor întrebări din partea studenţilor prezenţi la întâlnirea de la Şcoala Naţională de Studii Politice şi Administrative. </p>
      <p>În schimb, la plecarea de la SNSPA, Iohannis n-a stat de vorbă cu jurnaliştii care-l aşteptau în afara clădirii. </p>
      <p>
        <b>Iohannis şi şansele date PSD-ului</b>
      </p>
      <p>În timpul întâlnirii, jurnalistul Moise Guran l-a întrebat pe preşedintele Klaus Iohannis dacă, fiindcă a dat prea multe şanse PSD-ului, a sacrificat justiţia "pe altarul interesului electoral": </p>
      <p>"Se vede destul de bine că nu. Am amânat referendumul până când am considerat că produce efecte maximale. Am retrimis legile Justiţiei în Parlament, la CCR, am cerut punct de vedere de la Comisia de la Veneţia. Am reuşit să anulez 70% din măsurile care ar fi compromis legile justiţiei. Nu sunt perfecte, sunt în vigoare, au trebuit promulgate pentru că am epuizat instrumentele constituţionale. Lucrurile nu se opresc aici şi voi avea grijă ca Guvernul să reia aceste chestiuni. Vom repara ce a mai rămas de reparat", a răspuns preşedintele. </p>
      <p>De asemenea, a fost atins subiectul violenţelor din 10 august 2018. "Nu am avut informaţii dinainte, se pare că s-au pregătit în mare secret pentru această intervenţie în forţă. Intervenţia împotriva demonstranţilor din Piaţă a fost cea mai gravă intervenţie a statului împotriva cetăţenilor de la mineriade încoace", a declarat Iohannis întrebat de Clarice Dinu, în cadrul dezbaterii cu jurnaliştii, dacă a avut informaţii că se va ajunge la violenţele care au avut loc în 10 august.</p>
      <p>Prezidenţiabilul PNL a subliniat, totodată, că "filosofia cu care s-a intervenit a dovedit că PSD e anti-român şi anti-democratic" şi de asta nu poate să aibă "o dezbatere cu cineva care reprezintă un sistem represiv de sorginte comunistă", referindu-se la o posibilă dezbatere cu contracandidata sa, Viorica Dăncilă.</p>
      <p>Potrivit acestuia, în momentul violenţelor a luat legătura cu structurile din MAI, dar catastrofa se produsese.</p>
      <p>Întrebat dacă a luat în calcul să iasă în Piaţa Victoriei, Iohannis a spus că a luat în calcul, dar nu a făcut-o, pentru că ar fi putut agrava lucrurile. "O prezenţă a mea nu ar fi rezolvat, eventual ar fi agravat lucrurile. Viorica Dăncilă spune şi acum că a fost o încercare de lovitură de stat. Aş fi dat apă la moara PSD-istă dacă aş fi mers acolo, ar fi spus e lovitură de stat regizată de preşedinte şi Doamne fereşte", a declarat Iohannis.</p>
      <p>
        <b>"România first"</b>
      </p>
      <p>În cadrul evenimentului, Klaus Iohannis a spus că este posibil ca americanii de la ExxonMobil să-şi schimbe decizia şi să nu renunţe la licenţele de explorare şi exploatare a gazelor din Marea Neagră. "Posibil ca Exxon să nu se retragă, aceste mega-companii spun ce cred ele că e bine să spună, e posibil să se schimbe decizia şi să nu se retragă", a spus Iohannis.</p>
      <p>Acesta a mai spus că a întrebat direct despre ExxonMobil şi i s-a răspuns că "politica mare a Exxon s-a schimbat şi se va retrage din câteva proiecte de investiţie din Europa şi îşi va muta accentul în altă zonă".</p>
      <p>Întrebat despre legea offshore, Iohannis a spus că s-a ajuns în Parlament la o formă care nu a mulţumit nicio parte (n.red nici statul, nici investitorii). În aceste condiţii, trebuie reluată discuţia asupra legii. "România first, trebuie să ştim ce vrem noi cu aceste resurse, ce vrem să facem cu aceste resurse, cum se relaţionează cu securitatea naţională, şi atunci să trecem în partea a doua, şi investitorii vor garanţii, pe bună dreptate. E nevoie de o investiţie foarte mare. Putem găsi o formă de legislaţie corectă pentru România şi care creează un cadru corect şi pentru investitori", a precizat Iohannis.</p>
      <p>Totodată, Iohannis a afirmat în dezbaterea de marţi că va analiza în CSAT proiectele strategice în care sunt implicate companii chineze, printre care şi cel privind reactoarele 3 şi 4 de la Cernavodă. Ceea ce nu a spus Iohannis este că proiectul de la Cernavodă, în care parteneră este o companie chineză acuzată de spionaj în SUA, a fost deja discutat în CSAT, în mai 2016, fiind declarat investiţie prioritară, potrivit Hotnews.ro.</p>
      <p>
        <b>Fără Secţia Specială</b>
      </p>
      <p>Klaus Iohannis a declarat, marţi seară, că susţine în continuare desfiinţarea în totalitate a Secţiei de Investigare a Infracţiunilor din Justiţie, argumentând că aceasta se poate transforma "în ceva cu care se poate exercita un control neconstituţional asupra magistraţilor":</p>
      <p>"Da, îmi menţin opinia de a desfiinţa Secţia Specială. Am cerut şi primit opiniile Comisiei de la Veneţia, GRECO, MCV. Toate spun că nu e nevoie de această secţie. Dacă toţi spun că aşa nu, eu sunt de părere că aşa nu. Înseamnă că ne bazăm pe ceva. Sunt de părere că această secţie poate fi transformată în ceva cu care se poate exercita control neconstituţional asupra magistraţilor (…) Evident, decizia nu o iau eu, ci în Parlament", a afirmat Klaus Iohannis.</p>
      <p>Totodată, Klaus Iohannis a declarat că vrea ca până în luna februarie să fie ocupate de titulari toate parchetele conduse de interimari.</p>
      <p>"De prin mijlocul lui decembrie expiră şi aceste interimate. Chestiunea e una care trebuie rezolvată, dar nu fără a găsi soluţia bună. În MCV ni s-a spus să găsim o metodologie robustă şi transparentă. L-am rugat deja pe domnul ministru Predoiu să trateze prioritar chestiunea şi lucrează la o metodologie şi, imediat după alegeri, voi continua discuţia pentru a finaliza metodologia în câteva săptămâni, până în februarie, să fie ocupate", a răspuns Klaus Iohannis.</p>
      <p>
        <b>Aria cercului şi întrebările incomode</b>
      </p>
      <p>La un moment dat, unul dintre jurnaliştii prezenţi l-a informat pe Klaus Iohannis că Viorica Dăncilă a făcut o gafă când a fost întrebată cum se calculează aria unui cerc, spunând că este vorba de "raza la pătrat". </p>
      <p>Chiar dacă jurnalistul l-a întrebat pe Iohannis dacă doreşte să spună el care este răspunsul corect, preşedintele doar a zâmbit, evitând să răspundă, ceea ce i-a făcut pe unii dintre analişti să se întrebe dacă ştia sau nu răspunsul corect. </p>
      <p>Pe final, preşedintele a acordat mai multor studenţi şansa să-i pună întrebări. Acestea au fost pe diverse teme, inclusiv reforma educaţiei şi programe pentru tineri. Primul dintre studenţi i-a pus o întrebare interesantă preşedintelui: "De ce nu aţi invitat jurnalişti care să vă pună şi întrebări incomode?". </p>
      <p>Iohannis n-a răspuns la subiect, ci a spus că el consideră că în cadrul discuţiei s-au pus întrebări de substanţă. </p>
      <p>
        <i>
          <b>VEZI ÎNTÂLNIREA ELECTORALĂ A LUI KLAUS IOHANNIS:</b>
        </i>
      </p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpnl.ro%2Fvideos%2F846119542475742%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
    </article>
  </body>
</html>