<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_20/milano-prezzi-case-terrazze-panoramiche-solo-faraglioni-capri-battono-duomo-castello-5c5006c8-0b5b-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Milano, prezzi delle case con terrazze panoramiche: solo i Faraglioni di Capri battono Duomo e Castello"/>
    <meta property="og:description" content="Camere con vista: Milano batte (quasi) tutti. Quanto costa spalancare le persiane di casa e trovarsi davanti monumenti mozzafiato? Il Castello Sforzesco (a 11.341 euro al metro) e il Duomo di Milano sono tra gli affacci più ambiti (e pagati) d’Italia, battuti solo dai Faraglioni di Capri. Dopo il Colosseo, c’è l’Arco della Pace"/>
  </head>
  <body>
    <article>
      <h1>Milano, prezzi delle case con terrazze panoramiche: solo i Faraglioni di Capri battono Duomo e Castello</h1>
      <h2>Camere con vista: Milano batte (quasi) tutti. Quanto costa spalancare le persiane di casa e trovarsi davanti monumenti mozzafiato? Il Castello Sforzesco (a 11.341 euro al metro) e il Duomo di Milano sono tra gli affacci più ambiti (e pagati) d’Italia, battuti solo dai Faraglioni di Capri. Dopo il Colosseo, c’è l’Arco della Pace</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Elisabetta Andreis</a></address>
      <p>Camera con vista, «carissimi» scorci: quanto costa spalancare le persiane di casa e trovarsi davanti monumenti mozzafiato? Il Castello Sforzesco e il Duomo di Milano sono tra gli affacci più ambiti (e pagati) d’Italia, battuti solo dai Faraglioni di Capri. A sorpresa distanziano viste su icone internazionali come piazza Navona, piazza del Popolo, fontana di Trevi e Colosseo.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/4334.0.121941197_MGTHUMB-INTERNA.jpg"/>
          <figcaption>Milano, le case con terrazze panoramiche: in Duomo costano 11 mila euro al metro</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/jbhjb2_MGTHUMB-INTERNA.jpg"/>
          <figcaption>Milano, le case con terrazze panoramiche: in Duomo costano 11 mila euro al metro</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/304.0.537637510_MGTHUMB-INTERNA.jpg"/>
          <figcaption>Milano, le case con terrazze panoramiche: in Duomo costano 11 mila euro al metro</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/yuhgj_MGTHUMB-INTERNA.jpg"/>
          <figcaption>Milano, le case con terrazze panoramiche: in Duomo costano 11 mila euro al metro</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/20/Milano/Foto%20Gallery/m-c_MGTHUMB-INTERNA.jpg"/>
          <figcaption>Milano, le case con terrazze panoramiche: in Duomo costano 11 mila euro al metro</figcaption>
        </figure>
        <figcaption>Milano, le case con terrazze panoramiche: in Duomo costano 11 mila euro al metro</figcaption>
      </slideshow>
      <p><b>Dieci anni fa, dopo i Faraglioni già allora in pole position, erano la fontana dei fiumi del Bernini e Posillipo i gioielli del Bel Paese</b>. Ora no: Milano se la gioca e fa la parte del leone, persino più della capitale. È ancora il capoluogo lombardo a posizionarsi in coda al più grande anfiteatro del mondo, infatti. Dopo il Colosseo, in classifica c’è l’Arco della Pace che conquista per Milano l’ottava posizione e si aggiunge alla seconda e la terza. Lo studio di Immobiliare.it parla chiaro. Mette a confronto prezzi che schizzano alle stelle, davanti a storici monumenti. Del resto l’occhio vorrebbe la sua parte e nel mercato immobiliare del lusso, la ottiene. Le finestre sul Castello Sforzesco, ad esempio, proiettano il costo a 11.341 euro, il triplo della media cittadina (più 223 per cento rispetto a quella, e una percentuale così al rialzo non si vede in nessun altro angolo del Paese).</p>
      <p><b>Il costo al metro quadrato ai Faraglioni è di 12.437 euro</b> (più 12 per cento rispetto alla media di Capri ma in discesa rispetto a dieci anni fa, quando era 15 mila euro). Al Duomo di Milano la quotazione è di 10.378 euro (più 195 per cento). Scendendo in classifica, si incontra Roma con piazza Navona (9.852 euro), piazza del Popolo (8.811), fontana di Trevi (8016) e Colosseo (7.837). Segue l’Arco della Pace (7.469). Più giù ci sono gli attici veneziani con affaccio su piazza San Marco (auspicabilmente asciutta) e quelli fiorentini attaccati a Santa Maria del Fiore e agli Uffizi. Ancora si gloria Verona con la spettacolare arena, Firenze con Santa Maria Novella, la Città eterna con il Cupolone (che costa circa la metà del Duomo meneghino). E ancora piazza Maggiore a Bologna, piazza del Campo a Siena, il Castello di Miramare a Trieste, piazza del Plebiscito a Napoli, la Mole Antonelliana a Torino, la Torre pendente a Pisa.</p>
      <p><b>Tornando a Milano, i prezzi volano anche per i grattacieli che svettano sempre più alti</b>. Case tra le nuvole, vista spettacolare anche lì. Secondo uno studio di Abitare Co, considerando le prime venti torri residenziali più alte in Italia, tredici sono ormai a Milano, e il numero cresce. L’altezza media sotto la Madonnina è di 90 metri, per 24 piani. Numeri importanti eppure lontani dai 209 metri medi in Europa e dai 332 metri nel resto del mondo. Tra le torri residenziali più alte a Milano ci sono Torre Solaria (143 metri) e il Bosco Verticale (116 metri). Location esclusive, anche rispetto alle altre capitali che hanno più grattacieli con alloggi in vendita. Il prezzo, qui, è alle stelle anche senza storici monumenti davanti: Abitare Co parla di oltre 9 mila euro al metro quadrato per Solaria e oltre 12 mila per il Bosco.</p>
    </article>
  </body>
</html>