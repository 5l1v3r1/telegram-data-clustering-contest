<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818574/%D8%A8%D8%A7%D9%86%D9%88%DB%8C-%D9%88%D8%B2%D9%86%D9%87-%D8%A8%D8%B1%D8%AF%D8%A7%D8%B1-%D8%A8%D8%B1%D9%86%D8%B2-%D9%85%D8%B3%D8%A7%D8%A8%D9%82%D8%A7%D8%AA-%D8%AA%D8%B1%DA%A9%DB%8C%D9%87-%D8%A8%D8%B1%D8%A7%DB%8C%D9%85-%D9%85%D8%AF%D8%A7%D9%84-%D8%A8%D8%B2%D8%B1%DA%AF%DB%8C-%D8%A7%D8%B3%D8%AA-%D9%81%DA%A9%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T22:46:00+00:00"/>
    <meta property="og:title" content="بانوی وزنه‌بردار: برنز مسابقات ترکیه برایم مدال بزرگی است/ فکر نمی‌کردم اولین مدال را بگیرم"/>
    <meta property="og:description" content="بانوی وزنه‌بردار مدال‌آور ایران گفت: مدال برنز مسابقات ترکیه برای خودم خیلی ارزشمند است چون باعث شد به تاریخ بپیوندم."/>
  </head>
  <body>
    <article>
      <h1>بانوی وزنه‌بردار: برنز مسابقات ترکیه برایم مدال بزرگی است/ فکر نمی‌کردم اولین مدال را بگیرم</h1>
      <address><time datetime="2019-11-19T22:46:00+00:00">19 Nov 2019, 22:46</time> by <a rel="author">آتنا خلیلی</a></address>
      <p>بانوی وزنه‌بردار مدال‌آور ایران گفت: مدال برنز مسابقات ترکیه برای خودم خیلی ارزشمند است چون باعث شد به تاریخ بپیوندم.</p>
      <p>الهام حسینی در گفت و گو با ایسنا درباره کسب مدال برنز در مسابقات وزنه‌برداری گزینشی المپیک ترکیه،  بیان کرد: پس از اینکه از مسابقات جهانی برگشتم بلافاصله تمریناتم را شروع کردم و تلاش کردم آمادگی بدنم را حفظ کنم تا به مسابقات ترکیه برسم. در اردوی تیم ملی هم شرایط خوبی داشتم، آقای خورشیدی هم خیلی کمک کرد و توانستم افزایش رکورد داشته باشم. رکورد مجموع من در تمرینات حدود ۶-۷ کیلوگرم بیشتر از رکوردی بود که در مسابقات ترکیه ثبت کردم اما فرصت زیادی نداشتم رکوردها را در تمرینات تکرار کنم تا در مسابقه هم آن را ثبت کنم. با این حال کادرفنی از عملکردم در مسابقات ترکیه راضی بود.</p>
      <p>او ادامه داد: هدف من در مسابقات ترکیه این بود وزنه‌های مدنظر کادرفنی را بزنم. در یک ضرب ۸۸ کیلوگرم را زدم. کادرفنی برای من وزنه ۹۳ کیلوگرم را گرفت که برای زدن این وزنه عجله کردم و وزنه از پشت سرم افتاد. در دوضرب هم رکورد مدنظر کادرفنی حدود ۱۱۰ کیلوگرم بود که توانستم وزنه ۱۱۰ کیلوگرم را بزنم. پس ازآن کادرفنی برایم ۱۱۶ کیلوگرم گرفت که من این وزنه را در تمرینات نزده بوده بودم و در مسابقه هم نتوانستم این وزنه را مهار کنم اما در کل عملکردم راضی کننده بود. من از مسابقات قهرمانی آسیا به بعد روند رو به رشد و افزایش رکورد داشته‌ام.</p>
      <p>بانوی وزنه‌بردار ایران در پاسخ به این پرسش که فکر می‌کند بتواند از طریق وایلد کارت به المپیک برود، تصریح کرد: اینکه وایلد کارت به ما تعلق می گیرد یا نه را اطلاع ندارم اما من در شش مسابقه گزینشی شرکت خواهم کرد. ناامید نیستم و تمام تلاشم را می‌کنم که بتوانم سهمیه کسب کنم اگر شد که خیلی خوب است اما اگر نشد هم بعدا حسرت نمی خورم چون تمام تلاشم را کرده‌ام.</p>
      <p>او در مورد حضورش در مسابقات قطرکاپ گفت: مسابقات قطر کاپ که گزینشی المپیک ۲۰۲۰ است، اواخر آذرماه برگزار می شود. البته کادرفنی بلافاصله اردوها را شروع می‌کند و از هفته آینده اردو آغاز می‌شود و تلاش می‌کنیم در این مدت افزایش رکورد داشته باشیم.</p>
      <p>حسینی در مورد اینکه اولین مدال بانوان را رده بزرگسالان کسب کرده است، نیز گفت: فکر می‌کردم مدال بگیرم اما اینکه اولین مدال را به دست آوردم را نه. البته قبل از مسابقات ترکیه خیلی از لحاظ روانی روی خودم کار کردم تا بتوانم مدال کسب کنم.</p>
      <p> او افزود: این مدال برنز برای من خیلی ارزشمند است چون باعث شد به تاریخ بپیوندم. شاید در مقایسه با مدال جهانی و آسیایی مدال سطح بالایی نباشد اما برای من مدال بزرگ و ارزشمندی است.</p>
      <p>ملی‌پوش وزنه‌برداری ایران با اشاره به عکس العمل دیگر تیم های حاضر در مسابقات ترکیه نسبت به مدال آوری او تصریح کرد: تیم های دیگر به ما تبریک گفتند و حتی به آقای خورشید گفته بودند دختران ایران خیلی خوب پیشرفت کرده اند و برایشان عجیب است. آنها معتقد بودند تکنیک ما خیلی خوب شده است. من واقعا از فدراسیون تشکر می کنم که این فرصت را در اختیار ما گذاشت و ما رابه مسابقات اعزام کرد.</p>
      <p> او ادامه داد: ما تازه اول راه هستیم  و فدراسیون می‌توانست خیلی روی بحث المپیک متمرکز نشود اما ما را دارد حمایت می‌کند. با وجود اینکه ممکن است سهمیه المپیک را نگیریم اما دارد به مسابقات گزینشی المپیک اعزام می‌کند.</p>
      <p>حسینی در پاسخ به این پرسش که چه زمانی کسب مدال آسیایی امکانپذیر است، گفت: کسب مدال آسیایی دور از دسترس نیست . تمام تلاشم را می کنم و نا امید نیستم البته تازه اول راه هستم و هنوز خیلی جا دارم اما امیدوارم در مسابقات آسیایی پیش رو مدال بگیرم.</p>
      <p>انتهای پیام</p>
    </article>
  </body>
</html>