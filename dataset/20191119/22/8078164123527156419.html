<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/tecnologia/19_novembre_20/foto-120-anni-fa-scatena-ironia-web-se-greta-thunberg-viaggiasse-tempo-4402b4cc-0b91-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Greta Thunberg e la foto del 1898. La teoria fantascientifica: «È tornata dopo 120 anni per salvarci»"/>
    <meta property="og:description" content="È l'ultimo capitolo del cospirazionismo online: alcuni utenti si dicono certi - più o meno seriamente - che l'attivista svedese sia tornata tra noi per salvarci dall'apocalisse"/>
  </head>
  <body>
    <article>
      <h1>Greta Thunberg e la foto del 1898. La teoria fantascientifica: «È tornata dopo 120 anni per salvarci»</h1>
      <h2>È l'ultimo capitolo del cospirazionismo online: alcuni utenti si dicono certi - più o meno seriamente - che l'attivista svedese sia tornata tra noi per salvarci dall'apocalisse</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Redazione Online</a></address>
      <p>Notate nulla di strano in questa foto d’epoca? Impossibile non accorgersene: la ragazza con le trecce sulla sinistra è la copia esatta di Greta Thunberg. Una somiglianza effettivamente impressionante, ma che dovrebbe suscitare niente più che un rapido sorriso. Invece ha aperto un nuovo argomento di discussione tra i cospirazionisti del web. In Rete, infatti, sono già in molti a dirsi certi - in maniera più o meno seria - che quella raffigurata in bianco e nero non sia semplicemente un’antica sosia dell’attivista svedese, bensì lei stessa, in carne e ossa. Che oggi sarebbe dunque tornata sulla Terra per metterci in guardia contro un’imminente apocalisse climatica.</p>
      <h4>Diranno sul serio?</h4>
      <p>L’immagine è stata scovata nelle ultime ore <a href="https://digitalcollections.lib.washington.edu/digital/collection/hegg/id/601">negli archivi</a> della libreria dell'Università di Washington. Intitolata «Three children operating rocker at a gold mine on Dominion Creek» («Tre bambini manovrano un bilanciere in una miniera d’oro a Dominion Creek»), è stata scattata nel 1898 nel territorio dello Yukon - parte dell’attuale Canada - dal fotografo Eric Hegg. <br/>«Lei viaggia nel tempo», «Forse viene dal futuro e viene mandata indietro nel tempo per fermare il cambiamento climatico», «Non simpatizzo per le teorie cospirazioniste, ma è al cento per cento una viaggiatrice nel tempo»: questo il tenore dei commenti postati sui social dagli utenti convinti della natura messianica della giovane Greta.</p>
      <figure>
        <img src="https://images2.corriereobjects.it/methode_image/2019/11/20/Tecnologia/Foto%20Tecnologia/Tw.PNG?v=201911201705"/>
        <figcaption>Diranno sul serio?</figcaption>
      </figure>
      <h4>Largo all'ironia</h4>
      <p>Come prevedibile, la «bislaccheria» di queste teorie ha rapidamente innescato il fenomeno opposto. Ha spinto cioè decine di utenti a dileggiare i complottisti, veri o presunti.</p>
      <p>Greta si trova attualmente in viaggio sull'oceano Atlantico a bordo di una barca di proprietà di <a href="https://www.corriere.it/esteri/19_novembre_13/greta-ritorno-europacon-due-youtuber-australiani-eab5660a-0652-11ea-a1df-d75c93ec44da.shtml">due velisti-influencer</a>. È infatti attesa a Madrid a inizio dicembre per partecipare alla prossima conferenza sul clima organizzata dall'Onu e, come noto, non prende l'aereo per ragioni ambientali.</p>
      <slideshow>
        <figure>
          <img src="https://images2.corriereobjects.it/methode_image/2017/11/07/Tecnologia/Foto%20Tecnologia/170822235920-08-trump-phoenix-0822-exlarge-169.jpg"/>
        </figure>
        <figure>
          <img src="https://images2.corriereobjects.it/methode_image/2017/11/07/Tecnologia/Foto%20Tecnologia/terra-0183-khbH-U43310336669629TF-1224x916@Corriere-Web-Sezioni-593x443.jpg"/>
        </figure>
        <figure>
          <img src="https://images2.corriereobjects.it/methode_image/2017/11/07/Tecnologia/Foto%20Tecnologia/BEATLES.jpg"/>
        </figure>
        <figcaption>Le 10 teorie del complotto più famose del web, dal Molise ai Beatles</figcaption>
      </slideshow>
    </article>
  </body>
</html>