<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/sport/ishockey/frolunda-till-kvartsfinal-efter-hattrick-av-lasu/"/>
    <meta property="og:site_name" content="DN.SE"/>
    <meta property="article:published_time" content="2019-11-19T22:11:51+00:00"/>
    <meta property="og:title" content="Frölunda till kvartsfinal efter hattrick av Lasu"/>
    <meta property="og:description" content="Frölunda vände mot Färjestad och är vidare till kvartsfinal i CHL efter 8–2 och ett hattrick av Nicklas Lasu på hemmaplan."/>
  </head>
  <body>
    <article>
      <h1>Frölunda till kvartsfinal efter hattrick av Lasu</h1>
      <address><time datetime="2019-11-19T22:11:51+00:00">19 Nov 2019, 22:11</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Frölunda vände mot Färjestad och är vidare till kvartsfinal i CHL efter 8–2 och ett hattrick av Nicklas Lasu på hemmaplan.<br/>Luleå är vidare till kvartsfinal efter 7–2 totalt mot Bern.</b>
      </p>
      <p>Frölunda startade i en uppförsbacke i returen i åttondelsfinalen i Champions Hockey League mot Karlstadsklubben Färjestad. Förra veckan vann värmlänningarna med 6–3, vilket innebar att det krävdes en vinst med en marginal om fyra mål för att den regerande CHL-mästaren skulle ta sig vidare till kvartfinal.</p>
      <p><b>Inledningsvis drog lagen</b> hyfsat jämnt i Frölundaborg, men ju närmare Frölunda kom avancemang, desto hårdare pressade laget. En blygsam tvåmålsledning efter mål av Viktor Ekbom och Simon Hjalmarsson i första perioden blev, trots reducering av Frölundas Linus Arnesson, en tremålsledning i den andra perioden tack vare skyttekungen Ryan Lasch och Joel Mustonen. Därmed var Färjestads fördel från den första matchen utsuddad.</p>
      <p>Men Färjestad reducerade till 4–2 innan andra periodens slut vilket innebar att gästerna, tack vare målskytten Gustav Rydahl, fortfarande hade greppet om en kvartsfinalplats. Det satte dock Nicklas Lasu från Frölunda stopp för, halvvägs in i den tredje perioden.</p>
      <p><b>Han gjorde ett hattrick </b>– och de tre målen noterades inom en period om tio minuter. Med 7–2 till Frölunda inför matchens sista minuter slappnade inte göteborgarna av, utan fortsatte att sätta press på Färjestad och genom Theodor Lennström blev slutsiffrorna 8–2 i matchen och 11–8 totalt. Frölunda är alltså vidare till kvartsfinal och möter Biel där, sedan schweizarna slagit ut Augsburg med 4–3 totalt efter 2–1 i returen.</p>
      <p>– Att gå vidare betyder fantastiskt mycket. Vi älskar den här turneringen och det känns jätteroligt att få spela vidare, säger Frölundatränaren Roger Rönnberg till SVT.</p>
      <p>Luleå tog, precis som i förra veckan, en övertygande vinst mot Bern och är även vidare till kvartsfinal. Det blev 4–2 på hemmaplan och 7–2 totalt. Målskyttar för Luleå var Arttu Ilomäki, som stod för tre av målen, och Robin Kovacs. I kvartsfinalen ställs Luleå mot Lausanne, som slog ut Pilsen med 6–5 totalt efter ett 4–4-resultat i returen.</p>
    </article>
  </body>
</html>