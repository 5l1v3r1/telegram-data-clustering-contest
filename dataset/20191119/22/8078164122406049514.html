<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_20/giustizia-riforma-penale-prescrizione-ancora-niente-accordo-m5s-pd-c715e512-0b2a-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Giustizia, riforma penale e prescrizione: ancora niente accordo M5s-Pd"/>
    <meta property="og:description" content="Restano distanti le posizioni anche dopo il vertice notturno a Palazzo Chigi voluto dal premier Conte. Intesa invece sulle nuove norme per il processo civile"/>
  </head>
  <body>
    <article>
      <h1>Giustizia, riforma penale e prescrizione: ancora niente accordo M5s-Pd</h1>
      <h2>Restano distanti le posizioni anche dopo il vertice notturno a Palazzo Chigi voluto dal premier Conte. Intesa invece sulle nuove norme per il processo civile</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Giovanni Bianconi</a></address>
      <p>Il conflitto sulla riforma della giustizia torna a far tremare Palazzo Chigi fino a notte fonda. Al termine di una riunione cominciata dopo le 21,30 e durata tre ore, si trova solo l’accordo per portare la riforma del processo civile al prossimo Consiglio dei ministri, mentre sul penale non ci sono passi avanti. Nel vertice convocato dal premier Conte per trovare l’accordo tra Cinque Stelle e gli altri partiti della maggioranza (Pd, Italia viva e Leu), il ministro grillino Alfonso Bonafede s’è presentato «con la speranza che il vertice sia risolutivo, perché non è più tempo di rinvii», ma senza una soluzione sul nodo principale: le contromisure da adottare per conservare l’abolizione della prescrizione dopo la sentenza di primo grado, in vigore dal 1° gennaio. E l’incontro non ha partorito alcun accordo. Rinvio, dunque.</p>
      <p><b>«Si va avanti con il confronto», sintetizza il sottosegretario </b>democratico alla Giustizia Andrea Giorgis. Le uniche concessioni del Guardasigilli sono la garanzia, per gli imputati assolti, di una corsia preferenziale per chiudere in fretta anche i giudizi successivi, e un accesso agevolato ai risarcimenti previsti per i danni giudiziari se il giudice dichiara che il processo è andato oltre la ragionevole durata. Niente di più. Troppo poco per il Pd, che continua a considerare inaccettabile un processo potenzialmente senza fine dopo il primo grado. La contro-proposta è un meccanismo che preveda termini perentori entri i quali, se non si celebra l’appello o non si arriva in Cassazione, si estingua l’azione penale. Non più la prescrizione del reato, quindi, ma la prescrizione di fatto del procedimento. Ma per Bonafede non va bene. Il Pd ne fa una questione di principio e di grande rilevanza politica. Anche perché, stando alle statistiche, quello che per il Guardasigilli è diventato un totem, di certo non serve a risolvere l’emergenza dei processi che muoiono prima del traguardo finale. Meno di un quarto dei procedimenti, infatti, si prescrivono dopo la prima sentenza. Tutti gli altri evaporano nelle fasi delle indagini preliminari o del primo grado, sulle quali la nuova legge non incide. Numeri ridotti (seppure importanti per le persone coinvolte) che consentono a ciascuno dei contendenti di dichiararsi dalla parte del giusto nel sostenere posizioni opposte: chi dice che siccome il problema non c’è, o è minore, è inutile intervenire con una misura così drastica, e chi, al contrario, ritiene che proprio il basso impatto sulla realtà non giustifichi l’opposizione a oltranza.</p>
      <p><b>Due muri che Conte ha provato a rompere </b>per evitare che il governo ci sbatta contro. Per ora senza successo. E insiste a chiedere di trovare una via d’uscita. Oltre alla prescrizione ci sono sul tappeto il sistema elettorale del Csm e altre richieste del Pd: da un maggiore accesso ai riti alternativi alla possibilità, per il giudice delle indagini preliminari, di retrodatare l’iscrizione sul registro degli indagati (con relative conseguenze sulla durata delle inchieste) se dagli atti emerge che il pubblico ministero l’ha ritardata. La riforma delle intercettazioni messa a punto dall’ex ministro Andrea Orlando e bloccata dall’attuale Guardasigilli potrebbe invece entrare in vigore con un paio di modifiche considerate digeribili dal Pd. Che Enrico Costa, già viceministro della Giustizia in quota Alfano e poi rientrato in Forza Italia, prova a mettere in difficoltà presentando due proposte che in questa fase dovrebbero piacere ai democratici: abolizione della prescrizione targata Bonafede (reintroducendo quella varata dal Orlando nella scorsa legislatura) e estinzione dei processi dopo due anni in appello e uno in Cassazione: «Scelgano cosa approvare e facciamolo rapidamente», è la sfida che, se accettata, metterebbe a fortissimo rischio la maggioranza Pd-Cinque Stelle.</p>
    </article>
  </body>
</html>