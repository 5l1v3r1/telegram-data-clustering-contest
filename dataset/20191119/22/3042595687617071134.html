<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/matte-ha-lyset-pa-i-711-dager/71838604"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T22:00:37+00:00"/>
    <meta property="og:title" content="Måtte ha lyset på i 711 dager"/>
    <meta property="og:description" content="Frode Berg snakket tirsdag for første gang ut om de to årene i russisk fengsel."/>
  </head>
  <body>
    <article>
      <h1>Måtte ha lyset på i 711 dager</h1>
      <h2>Frode Berg snakket tirsdag for første gang ut om de to årene i russisk fengsel.</h2>
      <address><time datetime="2019-11-19T22:00:37+00:00">19 Nov 2019, 22:00</time> by <a rel="author">Marthe Ihle</a></address>
      <p>GARDERMOEN/OSLO (Dagbladet): - Man har vært nødt til ... for å overleve ... Så var det en fantasiverden jeg dykket ned i.</p>
      <p>
        <b>Det sa Frode Berg på spørsmål fra norsk presse om hvordan han har hatt det de siste 711 dagene. De har han tilbragt i det beryktede Lefortovo-fengselet i Moskva.</b>
      </p>
      <p>I desember 2017 ble han pågrepet i den russiske hovedstaden, og seinere dømt for spionasje. Fredag kunne han spasere ut fengselsdørene.</p>
      <p>
        <b>Lefortovo-fengselet fikk sitt rykte da det mellom 1936 og 1938 ble brukt av Sovjetunionens sikkerhetstjeneste og hemmelige politi som sted for avhør med tortur. Ofte var det politiske fanger som satt her.</b>
      </p>
      <p>I dag fungerer det i praksis som FSBs «eget» fengsel.</p>
      <p>«Lefortovo-fengselet er en institusjon som <a href="https://www.dagbladet.no/kultur/lefortovo-fengselet-sender-gross-pa-gross-nedover-ryggen/69200945">sender grøss på grøss</a> nedover ryggen på russere,» skrev Dagbladets Morten Strand i 2017.</p>
      <figure>
        <img src="https://dbstatic.no/71839181.jpg?imageId=71839181&amp;width=1024&amp;height=615"/>
        <figcaption><b>INNGANGEN:</b> Lefortovo-fengselet. Foto: Alexander Nemenov/AFP Vis mer</figcaption>
      </figure>
      <h3>- Prioritert i fengsel</h3>
      <p>Frode Berg sier overfor norsk presse at han tidvis har følt seg fortapt i fengselet. Han har blant annet opplevd store problemer hva angår kommunikasjonen i fengselet, da hovedsakelig på grunn av språket.</p>
      <p>Han sier han ikke har opplevd vold eller å ha blitt psykisk misbrukt i fengselet. Likevel har det vært fysisk hardt, sier den tidligere grenseinspektøren.</p>
      <p>
        <b>- Det er ingen som ser deg, selv om det kryr med ansatte. De ser ikke på deg engang. Men jeg har blitt tatt godt vare på. De kjenner hvem jeg er, ettersom jeg har jobbet opp mot grensetjenesten, sier Berg.</b>
      </p>
      <p>Han sier at han føler at han har «fått prioritet» i fengselet. Blant annet har representanter fra den norske ambassaden i Russland vært på besøk annenhver torsdag, sier han.</p>
      <p>Via de møtene har han fått lov å ringe hjem til kona eller kommunisere med henne på e-post.</p>
      <p>- Jeg kjenner at jeg trenger tid til å komme meg over påkjenningen fra å sitte i fengsel i Russland. Nå vil jeg nye friheten sammen med familien, avslutter Berg.</p>
      <figure>
        <img src="https://dbstatic.no/71838920.jpg?imageId=71838920&amp;width=1024&amp;height=615"/>
        <figcaption><b>LEFORTOVO:</b> I dette fengselet har Frode Berg sittet i nesten to år. Foto: Henning Lillegård/Dagbladet Vis mer</figcaption>
      </figure>
      <h3>Liten celle</h3>
      <p>Han beskriver fengselscella som et rom på 9,5 kvadratmeter, med to senger, toalett og kjøleskap. Berg forteller at hadde omtrent omtrent en halvmeter å bevege seg fritt på. Lyset i taket sto på døgnet rundt, dag som natt.</p>
      <p>
        <b>- Her skal du bo døgnet rundt sammen med en annen person, som også hadde det forferdelig vanskelig, sier Berg.</b>
      </p>
      <p>Én time var satt av til lufting. Usikkerheten i fengselet, var også krevende, sier Berg. Han sier at om tida var satt til klokka elleve, så kunne vaktene slå opp døra kvart på og spørre hvorfor han ikke var klar. Andre ganger kunne de komme en time seinere enn det som var planen.</p>
      <p>Han beskriver kosten som ensidig, bestående av grøt og kålsupper og en fiskebit. Gjerne det samme til lunsj og middag. Han var imidlertid heldig, da ambassaden handlet mat for ham.</p>
      <p>
        <b>- Kostholdet er ensidig. Du er avhengig av støtte, sier Berg.</b>
      </p>
      <p>Berg sier blant annet at det er to år siden han har spist et måltid med kniv og gaffel, og ikke minst har sittet ved et bord.</p>
      <h3>Løslatt</h3>
      <p>Onsdag i forrige uke møtte Bergs russiske advokat opp i fengselet:</p>
      <p>
        <b>«Frode. Nå er det virkelig alvor. Nå skjer det.»</b>
      </p>
      <figure>
        <img src="https://dbstatic.no/71838924.jpg?imageId=71838924&amp;width=512&amp;height=308"/>
        <figcaption><b>BENÅDET:</b> Her kunne Frode Berg gå ut dørene natt til fredag. Foto: Henning Lillegård/Dagbladet Vis mer</figcaption>
      </figure>
      <p>Han fikk tilbake koffert og personlige eiendeler som ble beslaglagt da han ble pågrepet for to år siden.</p>
      <p>Klokka 3.15 natt til fredag ble han vekket av vaktene i fengsel. Han hadde en halvtime på seg til å komme seg til en ventende bil, som igjen skulle frakte ham til et fly på vei til Kaliningrad.</p>
      <p>Derfra gikk ferden til Litauen og hovedstaden Vilnius, der to personer fra norsk UD møtte ham. Lørdag kom han hjem til Norge med privatfly, og har siden oppholdt seg på hemmelig adresse.</p>
      <h3>Pågrepet i Moskva</h3>
      <p>Frode Berg ble pågrepet av den russiske sikkerhetstjenesten FSB under et besøk i Moskva. 5. desember 2017.</p>
      <p>16. april 2019 ble den tidligere grenseinspektøren funnet skyldig i spionasje og dømt til 14 års fengsel.</p>
      <p>I oktober ble det kjent at Litauen og Russland var blitt enige om å utveksle to russere mot to litauere og en ikke navngitt nordmann som var dømt i Russland. En måned seinere, 15. november, ble den spiondømte nordmannen overlevert til den norske ambassaden i Litauen.</p>
      <p>
        <b>Dagen etter var Berg tilbake i Norge. <a href="https://www.dagbladet.no/nyheter/hentet-hjem-av-e-tjenesten/71828742">Det var E-tjenesten som fikk oppdraget </a>med å frakte Berg trygt hjem etter fangeutvekslingen.</b>
      </p>
    </article>
  </body>
</html>