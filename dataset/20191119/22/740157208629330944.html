<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/ponad-43-7-mln-zl-na-infrastrukture-drogowa-w-powiecie-wolominskim,135237.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T22:53:00+00:00"/>
    <meta property="og:title" content="Ponad 43,7 mln zł na infrastrukturę drogową w powiecie wołomińskim"/>
    <meta property="og:description" content="Przebudowa i rozbudowa dróg powiatowych oraz przebudowa i doposażenie Szpitala Matki Bożej Nieustającej Pomocy w Wołominie to zadania, które sfinansowano z rezerwy ogólnej budżetu państwa na potrzeby powiatu wołomińskiego. Umowy, opiewające na łączną kwotę ponad 45,6 mln zł, podpisał z jego przedstawicielami Wicewojewoda Mazowiecki Sylwester Dąbrowski."/>
  </head>
  <body>
    <article>
      <h1>Ponad 43,7 mln zł na infrastrukturę drogową w powiecie wołomińskim</h1>
      <address><time datetime="2019-11-19T22:53:00+00:00">19 Nov 2019, 22:53</time> by <a rel="author">JS  </a></address>
      <h4>Przebudowa i rozbudowa dróg powiatowych oraz przebudowa i doposażenie Szpitala Matki Bożej Nieustającej Pomocy w Wołominie to zadania, które sfinansowano z rezerwy ogólnej budżetu państwa na potrzeby powiatu wołomińskiego. Umowy, opiewające na łączną kwotę ponad 45,6 mln zł, podpisał z jego przedstawicielami Wicewojewoda Mazowiecki Sylwester Dąbrowski.</h4>
      <hr/>
      <p>W ramach dofinansowania z Funduszu Dróg Samorządowych, w powiecie wołomińskim zrealizowane zostaną: rozbudowa drogi powiatowej nr 4312W, na odcinku od ronda w Zagościńcu na połączeniu ul. 100-lecia, Podmiejskiej, Szkolnej do ul. Boryny w Helenowie – kwota dotacji: 13 340 097 zł; rozbudowa dróg powiatowych: nr 4359W – ul. Wileńskiej w Wołominie, nr 4304W – ul. Szkolnej w Słupnie (gm. Radzymin), nr 4352W – ul. Mareckiej w Kobyłce – kwota dotacji: 9 129 306 zł; rozbudowa i przebudowa drogi powiatowej nr 4314W od skrzyżowania z drogą wojewódzką nr 634 w Wołominie do miejscowości Ręczaje Polskie w gminie Poświętne – kwota dotacji 21 300 376 zł.</p>
      <p>W trakcie uroczystości w urzędzie, w której uczestniczyli m.in. I Wicewojewoda Mazowiecki Sylwester Dąbrowski i II Wicewojewoda Mazowiecki Artur Standowicz oraz Starosta Powiatu Wołomińskiego Adam Lubiak i Wicestarosta Wołomiński Robert Szydlik, podpisano również umowę na remont w Szpitalu Matki Bożej Nieustającej Pomocy w Wołominie.</p>
      <p>W jego zakresie dostosowana do potrzeb osób niepełnosprawnych oraz obowiązujących przepisów przeciwpożarowych zostanie klatka schodowa. Środki z dotacji przeznaczone zostaną ponadto na wykonanie prac związanych z demontażem istniejących wind, a także zaprojektowaniem, wykonaniem, dostawą i zainstalowaniem nowych dźwigów. Zakupiony zostanie sprzęt medyczny. Na to zadanie z rezerwy ogólnej budżetu państwa przeznaczono 1 837 873 zł.</p>
    </article>
  </body>
</html>