<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/india/2019/11/19/Centre-Adamant-on-PF-Case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-19T22:13:00+00:00"/>
    <meta property="og:title" content="ഉയർന്ന ശമ്പളത്തിന് ആനുപാതികമായി പിഎഫ് പെൻഷൻ; തീരുമാനമാകില്ല, കേസ് തീരാതെ"/>
    <meta property="og:description" content="ന്യൂഡൽഹി∙ ഉയർന്ന ശമ്പളത്തിന് ആനുപാതികമായി പിഎഫ് പെൻഷൻ നൽകുന്ന കാര്യം സുപ്രീം കോടതിയിലെ കേസ് തീരുമാനമാകാതെ പരിഗണിക്കില്ലെന്ന് വീണ്ടും തൊഴിൽ.Provident Fund. pf case. Malayalam News. Manorama Online. പിഎഫ് പെൻഷൻ. .India News. National News. Malayalam News. Manorama Online"/>
  </head>
  <body>
    <article>
      <h1>ഉയർന്ന ശമ്പളത്തിന് ആനുപാതികമായി പിഎഫ് പെൻഷൻ; തീരുമാനമാകില്ല, കേസ് തീരാതെ</h1>
      <address><time datetime="2019-11-19T22:13:00+00:00">19 Nov 2019, 22:13</time> by <a rel="author">മനോരമ ലേഖകൻ</a></address>
      <p>ന്യൂഡൽഹി∙ ഉയർന്ന ശമ്പളത്തിന് ആനുപാതികമായി പിഎഫ് പെൻഷൻ നൽകുന്ന കാര്യം സുപ്രീം കോടതിയിലെ കേസ് തീരുമാനമാകാതെ പരിഗണിക്കില്ലെ ന്ന് വീണ്ടും തൊഴിൽ മന്ത്രാലയം. മുൻ ചീഫ് ജസ്റ്റിസ് രഞ്ജൻ ഗൊഗോയ് അധ്യക്ഷനായ ബെഞ്ചിന്റെ പരിഗണനയിലായിരുന്നു ഈ കേസ്. അയോധ്യ കേസുകളുടെ പരസ്യവിചാരണ തുടങ്ങിയപ്പോൾ ഈ കേസ് പിന്നീടു പരിഗണിക്കാൻ മാറ്റിവയ്ക്കുകയായിരുന്നു.</p>
      <p>ഗൊഗോയ് വിരമിക്കുന്നതിനു മുൻപ് കേസ് ലിസ്റ്റ് ചെയ്തതുമില്ല. ഡിസംബറിൽ വർഷാവസാന അവധിക്കു പിരിയും മുൻപേ ഈ കേസ് പരിഗണിച്ചേക്കുമെന്നാണ് സൂചന. രഞ്ജൻ ഗൊഗോയ്, ജസ്റ്റിസ് ദീപക് ഗുപ്ത, ജസ്റ്റിസ് സഞ്ജീവ് ഖന്ന എന്നിവരടങ്ങിയ ബെഞ്ചാണ് കേസ് പരിഗണിച്ചിരുന്നത്. ഇനി പുതിയ ബെഞ്ച് രൂപീകരിച്ച ശേഷമായിരിക്കും കേസെടുക്കുന്നത്.</p>
      <p>പിഎഫ് നിയമഭേദഗതി റദ്ദാക്കിയ കേരള ഹൈക്കോടതി വിധിക്കെതിരെ ഇപിഎഫ്ഒ അപ്പീൽ നൽകിയിരുന്നു. ഇത് സുപ്രീം കോടതി തള്ളി. ഹൈക്കോടതി വിധി സുപ്രീം കോടതി ശരിവച്ചതോടെ യഥാർഥ ശമ്പളത്തിന്റെ അടിസ്ഥാനത്തിൽ വിഹിതമടച്ചവർക്ക് ആനുപാതിക പെൻഷന് അർഹതയുണ്ട്. ഇപ്പോൾ സർവീസിലുള്ളവർക്ക് യഥാർഥ ശമ്പളത്തിന്റെ അടിസ്ഥാനത്തിൽ വിഹിതമടയ്ക്കാനും അവസരമുണ്ടാകും. മുൻ സർക്കാരിന്റെ കാലത്ത് പെൻഷൻ പരിഷ്കരണവുമായി രൂപവൽക്കരിച്ച സമിതി പെൻഷൻകാർക്ക് അനുകൂലമായ ഒട്ടേറെ ശുപാർശകൾ സമർപ്പിച്ചിരുന്നെങ്കിലും പരിഗണിക്കപ്പെട്ടില്ല.</p>
      <p>തങ്ങളുടെ അപ്പീൽ തള്ളിയതിനെതിരെ ഇപിഎഫ്ഒ പുനഃപരിശോധനാ ഹർജി നൽകി. ഇതോടൊപ്പം തൊഴിൽ മന്ത്രാലയവും പ്രത്യേകാനുമതി ഹർജി നൽകി. ഇതു രണ്ടും ചേർന്നാണ് പരിഗണിക്കുന്നത്. ഒരു തവണ ചേംബറിൽ ഈ കേസ് പരിഗണനയ്ക്കു വന്നപ്പോൾ ഹർജി സുപ്രീം കോടതി അനുകൂലിച്ചിരുന്നില്ല. ഉയർന്ന പെൻഷൻ നടപ്പാക്കുന്നത് 10 ലക്ഷം കോടിയുടെ അധികബാധ്യതയുണ്ടാക്കുമെന്ന് തൊഴിൽ മന്ത്രാലയത്തിന്റെ അഭിഭാഷകൻ ചൂണ്ടിക്കാണിച്ചപ്പോഴാണ് ഇപിഎഫ്ഒയുടെ പുനഃപരിശോധനാ ഹർജിയും തൊഴിൽ മന്ത്രാലയത്തിന്റേതും ചേർന്നു പരിഗണിക്കാമെന്നു പറഞ്ഞത്. അപ്പീൽ നൽകിയ കാര്യം ചൂണ്ടിക്കാട്ടിയാണ് ഉയർന്ന പെൻഷൻ നൽകാൻ ഇപിഎഫ്ഒയും കേന്ദ്രവും തടസ്സം നിൽക്കുന്നത്. </p>
      <p>എൻ.കെ. പ്രേമചന്ദ്രൻ പാർലമെന്റിൽ വിഷയം ഉന്നയിച്ചപ്പോഴും ഇതായിരുന്നു തൊഴിൽ മന്ത്രിയുടെയും മറുപടി.</p>
      <p>
        <b>ലൈഫ് സർട്ടിഫിക്കറ്റ് നൽകണം</b>
      </p>
      <p>ഇപിഎഫ് പെൻഷൻകാർ ഈ മാസം 30നകം ലൈഫ് സർട്ടിഫിക്കറ്റ് നൽകണമെന്ന് ഇപിഎഫ്ഒ വ്യക്തമാക്കി. പെൻഷൻ ലഭിക്കുന്ന ബാങ്ക് മുഖേനയാണ് ഇതു നൽകേണ്ടത്. സർക്കാർ പെൻഷൻകാർ ലൈഫ് സർട്ടിഫിക്കറ്റ് ഹാജരാക്കണമെന്ന് നേരത്തേ തന്നെ നിയമമുണ്ട്. ആധാർ കാർഡ് നമ്പർ, പെൻഷൻ പേയ്മെന്റ് ഓർഡർ നമ്പർ, ബാങ്ക് അക്കൗണ്ട് വിവരങ്ങൾ, മൊബൈൽ നമ്പർ എന്നിവയാണ് ആവശ്യമുള്ളത്.</p>
      <p>ജനസേവന കേന്ദ്രങ്ങൾ, പെൻഷൻ ലഭിക്കുന്ന ബാങ്കുകൾ, പോസ്റ്റ് ഓഫിസുകൾ തുടങ്ങിയ സ്ഥലങ്ങളിൽ നിന്ന് ഡിജിറ്റൽ ലൈഫ് സർട്ടിഫിക്കറ്റുകൾ ലഭിക്കുമെന്ന് ഇപിഎഫ്ഒയുടെ അറിയിപ്പിൽ പറയുന്നു. ജീവൻ പ്രമാൺ പോർട്ടലിൽനിന്ന് സ്വയം സർട്ടിഫിക്കറ്റ് എടുക്കാമെങ്കിലും വിരലടയാളം എടുക്കേണ്ടതിനാൽ സേവന കേന്ദ്രങ്ങളിൽനിന്ന് എടുക്കുന്നതായിരിക്കും ഉത്തമം.</p>
    </article>
  </body>
</html>