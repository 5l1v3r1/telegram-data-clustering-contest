<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.nl/nieuws/904423/oranje-rolt-estland-op-hattrick-wijnaldum-droomdebuut-voor-boadu.html"/>
    <meta property="og:site_name" content="VoetbalPrimeur.nl"/>
    <meta property="article:published_time" content="2019-11-19T22:34:00+00:00"/>
    <meta property="og:title" content="Oranje rolt Estland op: hattrick Wijnaldum, droomdebuut voor Boadu"/>
    <meta property="og:description" content="Het Nederlands elftal heeft de EK-kwalificatiereeks afgesloten met een 5-0 overwinning op Estland. Georginio Wijnaldum eiste in de Johan Cruijff Arena met drie treffers de hoofdrol op. Omdat Duitsland thuis met 6-1 van Noord-Ierland wist te winnen gaat de ploeg van bondscoach Ronald Koeman niet als groepswinnaar naar het EK. Oranje plaatste zich afgelopen vrijdag al voor het EK, maar toch had de ploeg nog iets om voor te spelen. Bij winst op Estland en verlies van Duitsland tegen Noord-Ierland zou Oranje als groepshoofd naar het EK gaan. Zover kwam het niet, ondanks dat Oranje zelf wel won. Spelersrapport: Wijnaldum scoort 9 op 'zijn' avond, één onvoldoende voor Oranje Bayern-feest in Frankfurt, Duitsland boven Oranje, Ramsey held van Wales"/>
  </head>
  <body>
    <article>
      <h1>Oranje rolt Estland op: hattrick Wijnaldum, droomdebuut voor Boadu</h1>
      <address>
        <time datetime="2019-11-19T22:34:00+00:00">19 Nov 2019, 22:34</time>
      </address>
      <p>
        <b>Het Nederlands elftal heeft de EK-kwalificatiereeks afgesloten met een 5-0 overwinning op Estland. Georginio Wijnaldum eiste in de Johan Cruijff Arena met drie treffers de hoofdrol op. Omdat Duitsland thuis met 6-1 van Noord-Ierland wist te winnen gaat de ploeg van bondscoach Ronald Koeman niet als groepswinnaar naar het EK.</b>
      </p>
      <p>Oranje plaatste zich afgelopen vrijdag al voor het EK, maar toch had de ploeg nog iets om voor te spelen. Bij winst op Estland en verlies van Duitsland tegen Noord-Ierland zou Oranje als groepshoofd naar het EK gaan. Zover kwam het niet, ondanks dat Oranje zelf wel won.</p>
      <p>Koeman koos tegen Estland voor een groot aantal spelers dat weinig in actie kwam tijdens de kwalificatie. AZ-revelatie Calvin Stengs mocht zijn basisdebuut maken en ook Luuk de Jong stond in de basis. Nederland had tegen Estland weinig om zich zorgen over te maken. Wijnaldum maakte na zes minuten spelen het eerste doelpunt. Die treffer werd samen met de volledige selectie gevierd, als statement tegen racisme. Tien minuten later kopte Nathan Aké de 2-0 binnen.</p>
      <figure>
        <iframe data-src="https://twitter.com/NOSsport/status/1196879478573731841?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De zege was al binnen en dat bood Koeman de gelegenheid om andere spelers minuten te geven in de tweede helft. Zo mocht ook Myron Boadu zijn debuut maken voor Nederland. De jonge aanvaller startte als linksbuiten en speelde een uitstekende tweede helft. Wijnaldum maakte na 66 minuten de 3-0 en completeerde zijn hattrick twaalf minuten later. Stengs leverde de assists af bij de 4-0.</p>
      <p>Koeman bracht in de slotfase Wout Weghorst en Kevin Strootman, die zijn tweede wedstrijd in de kwalificatie speelde. Uit bij Estland mocht hij zes minuten meedoen. De ingevallen Boadu luisterde zijn debuut een paar minuten voor tijd op met een goal en is daarmee de jongste speler sinds Ryan Babel die scoort voor Oranje. Na 92 minuten floot de scheidsrechter af.</p>
      <p>Oranje weet op 30 november wie de tegenstanders zijn op het EK. Dat Oekraïne er daar één van is lijkt zeker.</p>
      <figure>
        <iframe data-src="https://twitter.com/NOSsport/status/1196901577627492354?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Lees meer</h4>
        <a href="https://www.voetbalprimeur.nl/nieuws/904421/spelersrapport-wijnaldum-leider-en-hattrick-held-n-onvoldoende-voor-oranje.html?itm_source=www.voetbalprimeur.nl&amp;itm_medium=highlighted-content"/>
        <a href="https://www.voetbalprimeur.nl/nieuws/904429/bayern-feest-in-frankfurt-duitsland-boven-oranje-ramsey-held-van-wales.html?itm_source=www.voetbalprimeur.nl&amp;itm_medium=highlighted-content"/>
      </related>
    </article>
  </body>
</html>