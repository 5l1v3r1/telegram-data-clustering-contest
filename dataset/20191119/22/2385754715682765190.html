<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/598204/agkyra-treis-nekroi-apo-epithesi-tis-ypg-se-sxoleio"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T22:57:00+00:00"/>
    <meta property="og:title" content="Άγκυρα: Τρεις νεκροί από επίθεση της YPG σε σχολείο"/>
    <meta property="og:description" content="Το τουρκικό υπουργείο Άμυνας ανέφερε σήμερα ότι τρεις άνθρωποι σκοτώθηκαν και οκτώ άλλοι τραυματίστηκαν από επίθεση με πύραυλο που εξαπέλυσαν δυνάμεις..."/>
  </head>
  <body>
    <article>
      <h1>Άγκυρα: Τρεις νεκροί από επίθεση της YPG σε σχολείο</h1>
      <address><time datetime="2019-11-19T22:57:00+00:00">19 Nov 2019, 22:57</time> by <a rel="author">SigmaLive</a></address>
      <p><b>Το τουρκικό υπουργείο Άμυνας ανέφερε σήμερα ότι τρεις άνθρωποι σκοτώθηκαν και οκτώ άλλοι τραυματίστηκαν από επίθεση με πύραυλο που εξαπέλυσαν δυνάμεις της κουρδικής πολιτοφυλακής Μονάδες Προστασίας του Λαού (YPG) σε ένα σχολείο σε χωριό στο Τελ Αμπιάντ της βόρειας Συρίας, σε μια περιοχή από την οποία υποτίθεται ότι οι κουρδικές δυνάμεις θα έπρεπε να έχουν αποσυρθεί με βάση μια συμφωνία εκεχειρίας.<br/></b> <br/>Χθες, η Άγκυρα απείλησε με νέα στρατιωτική επιχείρηση στη βορειοανατολική Συρία, αν η περιοχή δεν έχει εκκαθαριστεί από την κουρδική πολιτοφυλακή.<br/> <br/>«Οι PKK/YPG, που συνεχίζουν τις παρενοχλήσεις και τις επιθέσεις, και έχουν διεξάγει βομβαρδισμούς στην περιοχή όπου πραγματοποιείται η επιχείρηση Πηγή Ειρήνης, τώρα έπληξαν ένα σχολείο στο χωριό Τσουρν της Τελ Αμπιάντ», υπογράμμισε η ανακοίνωση του τουρκικού υπουργείου Άμυνας.<br/> <br/>Η Τελ Αμπιάντ είναι μία από τις δύο μεγαλύτερες μεθοριακές πόλεις όπου σημειώθηκαν οι σφοδρότερες μάχες όταν η Άγκυρα εξαπέλυσε τη στρατιωτική της επίθεση στις 9 Οκτωβρίου.<br/> <br/>«Τρεις αθώοι άμαχοι σκοτώθηκαν και οχτώ άμαχοι, ανάμεσά τους παιδιά, τραυματίστηκαν», σημείωσε το υπουργείο.</p>
      <p>Πηγή: ΑΠΕ-ΜΠΕ </p>
    </article>
  </body>
</html>