<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.csakfoci.hu/magyar-foci/valogatott/rossi-kemeny-szavai-walesben-ha-kell-elmegyek-kepessegbeli-hianyossagokrol-is-beszelt"/>
    <meta property="og:site_name" content="csakfoci.hu"/>
    <meta property="article:published_time" content="2019-11-19T22:10:27+00:00"/>
    <meta property="og:title" content="Rossi kemény szavai Walesben: “Ha kell, ma elmegyek” – súlyos hiányosságokról is beszélt"/>
    <meta property="og:description" content="A szövetségi kapitány szerint Wales megérdemelten nyert, de súlyos hibák sokasága vezetett a 2-0-s kudarchoz. Marco Rossi a távozását is megpendítette, illetve alapvető képességbeli problémákról is beszélt."/>
  </head>
  <body>
    <article>
      <h1>Rossi kemény szavai Walesben: “Ha kell, ma elmegyek” – súlyos hiányosságokról is beszélt</h1>
      <address><time datetime="2019-11-19T22:10:27+00:00">19 Nov 2019, 22:10</time> by <a rel="author">csakfoci.hu</a></address>
      <p>
        <b>
          <b>A szövetségi kapitány szerint Wales megérdemelten nyert, de súlyos hibák sokasága vezetett a 2-0-s kudarchoz. Marco Rossi a távozását is megpendítette, illetve alapvető képességbeli problémákról is beszélt.</b>
        </b>
      </p>
      <p><b>Marco Rossi</b> szomorúan és csalódottan értékelte <a href="http://www.csakfoci.hu/magyar-foci/valogatott/egy-alommal-kevesebb-a-valogatott-kikapott-walesben-csak-potselejtezon-juthat-az-eb-re">a Wales ellen 2-0-ra elveszített Eb-selejtezőt</a>, amelyen eldőlt, hogy a magyar válogatott egyenes ágon nem juthat ki a 2020-as kontinenstornára.</p>
      <p>– <i>A hozzáállás megfelelő volt, próbáltunk harcolni a meccs elejétől a végéig. Az első félidőben sokkal jobbak voltunk, ott Walesnek egy esélye volt, abból gólt is szerzett. Utána nekünk volt egy egyértelmű gólhelyzetünk, azt be kellett volna lőnünk, Ha szeretnénk megvalósítani az Eb-álmainkat, az ilyen ziccereket be kell lőnünk, gólokat kell szereznünk. A második gól is egy olyan szituációból jött nem sokkal a szünet után, amit sokkal jobban is megoldhattunk volna. Túl sok szabálytalanságot követtünk el a 16-osunk környékén. Tudtuk pedig, hogy ezt a képességüket használni is fogják, felkészültünk Moore-ból is, de nem fogtuk elég jól, túl sok hibát követtünk el. Túl sok játékos teljesített a saját szintje alatt. De az ellenfél jelentette minőség is sokat számított, elég, ha csak Ramsey-t említem, akiről tudtuk, milyen játékos, de nem tudtunk ellene mit tenni. Wales megérdemelten nyert, ehhez gratulálunk nekik, de mi is kellettünk a győzelmükhöz</i> – mondta az olasz szakember az M4 Sportnak.</p>
      <figure>
        <img src="http://www.csakfoci.hu/wp-content/uploads/2019/11/rossisal.jpg"/>
      </figure>
      <p>Rossi azt a kérdést is megkapta, hogy miért nem sikerültek igazán a selejtezősorozatban az idegenbeli meccsek?</p>
      <p>– <i>Az utolsó két idegenbeli meccsen előbb a komplett középpálya, aztán a komplett védelem hiányzott. Az ilyen helyzet mindig komoly problémát jelent, még egy nálunk erősebb csapatnál is, pláne nálunk. Ebből a szempontból komoly balszerencsénk is volt. Vannak azonban határai is a képességeinknek, ez pedig különösen az idegenbeli mérkőzéseken jött ki, nem tudtunk ezen túllendülni. Ez egy pszichológiai probléma is, amin dolgozni fogunk, de nem egyszerű a megoldás.  </i></p>
      <p>Ami a Nemzetek Ligája-rájátszást és a tavaszi Eb-reményeket illeti, a kapitány így fogalmazott:</p>
      <p>– <i>Nem szeretek veszíteni, de ha ki is kapunk, én máshogy szeretnék vereséget szenvedni, ha érti, mire gondolok. Nem egyszerű ez a pillanat, ezt a játékosoknak is elmondtam. Megtettek mindent, de ez nem volt elég.</i></p>
      <blockquote>
        <b>
          <i>Fel kell fognia mindenkinek Magyarországon, hogy képességbeli hiányosságok vannak, ezt elég egyértelműen ki kell jelentenünk.</i>
        </b>
      </blockquote>
      <blockquote>
        <i>Nekem is megvan a felelősségem, túl sok meccset elveszítettünk, úgyhogy én elmegyek, ha kell. Nem hogy holnap, de akár ma este is, nekem ez nem probléma. De szeretném megoldani a gondokat is, ha lehetséges lesz</i>
      </blockquote>
      <p>– tette hozzá a tréner.</p>
      <hr/>
      <h3>Európa-bajnoki selejtezők, E-csoport:</h3>
      <h4>Wales – MAGYARORSZÁG 2-0 (Ramsey 15., 48.) <a href="http://www.csakfoci.hu/elo_kozvetitesek/eb-selejtezo-elo-wales-magyarorszag">– a meccs minden fontos mozzanata itt!</a></h4>
      <p>
        <b>
          <i>Szlovákia – Azerbajdzsán 2-0 (Bozenik 19., Hamsík 86.)</i>
        </b>
      </p>
      <p>A csoport végeredménye: 1. Horvátország 17 pont (17-7), 2. Wales 14 (10-6), 3. Szlovákia 13 (13-11), 4. MAGYARORSZÁG 12 (8-11), 5. Azerbajdzsán 1 (5-18)</p>
      <hr/>
      <p> </p>
    </article>
  </body>
</html>