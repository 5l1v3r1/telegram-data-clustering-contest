<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zpravy.aktualne.cz/zahranici/utocnik-na-verejne-prednasce-v-berline-zabil-recnika-podle-n/r~f3285e520b1911ea8d520cc47ab5f122/"/>
    <meta property="og:site_name" content="Aktuálně.cz - Víte, co se právě děje"/>
    <meta property="article:published_time" content="2019-11-19T22:14:00+00:00"/>
    <meta property="og:title" content="Útok na přednášce v Berlíně: Muž ubodal syna německého exprezidenta"/>
    <meta property="og:description" content="Obětí byl lékař Fritz von Weizsäcker, syn bývalého německého prezidenta Richarda von Weizsäckera."/>
  </head>
  <body>
    <article>
      <h1>Útok na přednášce v Berlíně: Muž ubodal syna německého exprezidenta</h1>
      <address>
        <time datetime="2019-11-19T22:14:00+00:00">19 Nov 2019, 22:14</time>
      </address>
      <p>Útočnou zbraní byl nůž. Berlínské státní zastupitelství uvedlo, že muž nebude kvůli psychickému onemocnění, kterým trpí, převezen do vazby, ale na psychiatrickou kliniku. Motivem činu podle prokuratury byla "všeobecná averze" vůči rodině zabitého.</p>
      <p>Útočník, který vyběhl z obecenstva, zabil šéfa interního oddělení kliniky Schlosspark v berlínské čtvrti Charlottenburg krátce před 19:00 SEČ na veřejné přednášce. Von Weizsäcker byl na místě mrtvý. Policie uvedla, že pachatel u ní dosud neměl žádné záznamy.</p>
      <figure>
        <iframe data-src="https://twitter.com/c_lindner/status/1196909157611442176?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Berlínská policie potvrdila informace médií, že útočník pochází z Porýní-Falce na západě Německa, kde má trvalé bydliště. V Berlíně nemá žádné. Policejní mluvčí televizi n-tv řekla, že muž nebyl pacientem kliniky, kde se čin odehrál.</p>
      <p>Berlínská prokuratura také informovala, že muž se vydal ze svého bydliště do Berlína vlakem poté, co si na internetu našel, že bude mít Fritz von Weizsäcker přednášku. Před cestou si koupil nůž. Na lékaře podle státního zástupce zaútočil až na samém konci jeho vystoupení a nožem ho zasáhl do krku. Oběť a pachatel se osobně neznali, řekl prokurátor.</p>
      <p>Motivem činu byla podle státního zastupitelství "všeobecná averze vůči rodině zabitého". Prokurátor přitom zdůraznil, že tato averze byla zřejmě "podmíněná bludy", kterými pachatel trpí. Vzhledem k jeho "akutnímu psychickému onemocnění" nebyl na útočníka vydán zatykač a místo vazby bude umístěn na psychiatrickou kliniku. Jakou přesně nemocí muž trpí, berlínský prokurátor nesdělil.</p>
      <p>Policista v civilu, který se náhodou přednášky účastnil, se snažil pachatele zadržet a byl vážně zraněn. Útočníka nakonec přemohlo několik dalších posluchačů a krátce poté ho předali policii. Zraněný policista byl operován a je mimo ohrožení života.</p>
      <p>Podle německých médií von Weizsäcker přednášel na téma steatózy (ztučnění) jater a na akci přišlo asi dvacet lidí. Klinika podobné přednášky pro laickou veřejnost pořádá pravidelně.</p>
      <p>Zavražděný lékař měl za sebou dlouhou kariéru. Působil ve Freiburgu, Bostonu a Curychu a primářem oddělení interní medicíny na klinice Schlosspark byl od roku 2005. Fritz von Weizsäcker byl jedním ze čtyř dětí někdejšího primátora západního Berlína a pozdějšího šestého prezidenta Spolkové republiky Německo Richarda von Weizsäckera, který stál v čele státu v letech 1984 až 1994. Bývalý prezident zemřel v roce 2015.</p>
      <p>Soustrast pozůstalým vyjádřila mimo jiné kancléřka Angela Merkelová. "Je to strašlivá rána pro rodinu von Weizsäckerových a soustrast spolkové kancléřky, a jistě i všech členů spolkové vlády, patří vdově a celé rodině," řekl mluvčí vlády Steffen Seibert.</p>
    </article>
  </body>
</html>