<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dn.se/nyheter/varlden/tre-doda-nar-militaren-brot-blockad-i-bolivia/"/>
    <meta property="og:site_name" content="DN.SE"/>
    <meta property="article:published_time" content="2019-11-19T22:58:24+00:00"/>
    <meta property="og:title" content="Tre döda när militären bröt blockad i Bolivia"/>
    <meta property="og:description" content="Tre anhängare till förre presidenten Evo Morales dödades och 30 skadades när militären bröt upp en blockad av ett bränsleverk i bolivianska El Alto,"/>
  </head>
  <body>
    <article>
      <h1>Tre döda när militären bröt blockad i Bolivia</h1>
      <address><time datetime="2019-11-19T22:58:24+00:00">19 Nov 2019, 22:58</time> by <a rel="author" href="https://www.dn.se/av/tt/" target="_blank">TT</a></address>
      <p>
        <b>Tre anhängare till förre presidenten Evo Morales dödades och 30 skadades när militären bröt upp en blockad av ett bränsleverk i bolivianska El Alto, uppger Bolivias ombudsman för mänskliga rättigheter.</b>
      </p>
      <p>– Vi kommer att be myndigheterna om en utredning, säger en talesperson för ombudsmannen och tillägger att två av offren sköts till döds.</p>
      <p>Morales anhängare blockerade bränsleverket förra veckan, i protest mot vad de kallar en kupp från interimspresidenten Jeanine Áñez, vilket resulterat i omfattande bränslebrist i närliggande La Paz.</p>
      <p>Bolivias armé säger i ett uttalande att ”vandaler” attackerat och delvis demolerat bränsleverket med ”kraftfulla sprängämnen”.</p>
      <p><b>Dödsfallen innebär att</b> totalt 27 personer mist livet i oroligheterna som inleddes med det omstridda valet den 20 oktober, enligt siffror från människorättsorganet IACHR som är knutet till den panamerikanska samarbetsorganisationen OAS.</p>
      <p>Från sin exil i Mexiko, där han beviljades exil efter att militären uppmanat honom att avgå, fördömde Evo Morales att interimsregeringen ”i stil med militära diktaturer återigen dödar mina bröder och systrar i El Alto, som gör fredligt motstånd mot kuppen och kämpar för att försvara livet och demokratin”.</p>
      <p>
        <a href="https://www.dn.se/nyheter/varlden/svenske-adolfo-i-bolivia-dodsskjutningarna-eldade-pa-folkets-ilska/">Svenske Adolfo i Bolivia: Dödsskjutningarna eldade på folkets ilska</a>
      </p>
    </article>
  </body>
</html>