<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904433/rode-duivels-komen-in-pot-1-sowieso-rusland-en-denemarken-als-tegenstander.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T22:50:00+00:00"/>
    <meta property="og:title" content="Rode Duivels komen in Pot 1: sowieso Rusland en Denemarken als tegenstander"/>
    <meta property="og:description" content="Dat was het dan voor wat betreft de kwalificatiecyclus: de Rode Duivels zullen van de partij zijn tijdens het allereerste EK dat 'all over Europe' gespeeld zal worden. En hoe gaat het dan verder? Op zaterdag 30 november wacht de loting in Boekarest, waarin België in Pot 1 ingedeeld wordt. Een snelle uitleg."/>
  </head>
  <body>
    <article>
      <h1>Rode Duivels komen in Pot 1: sowieso Rusland en Denemarken als tegenstander</h1>
      <address>
        <time datetime="2019-11-19T22:50:00+00:00">19 Nov 2019, 22:50</time>
      </address>
      <p>
        <b>Dat was het dan voor wat betreft de kwalificatiecyclus: de Rode Duivels zullen van de partij zijn tijdens het allereerste EK dat 'all over Europe' gespeeld zal worden. En hoe gaat het dan verder? Op zaterdag 30 november wacht de loting in Boekarest, waarin België in Pot 1 ingedeeld wordt. Een snelle uitleg.</b>
      </p>
      <p><b>EK-kwalificatie<br/></b>De bepalende factor in de potindeling is de einduitslag van de huidige EK-kwalificatie. De zes groepswinnaars met de meeste punten komen in Pot 1 terecht. Let op: aangezien de koplopers in Groep F tot J twee wedstrijden meer spelen dan de koplopers in de overige poules, worden hun resultaten tegen de hekkensluiters weggestreept.</p>
      <p>De vier overige groepswinnaars belanden in Pot 2, samen met de beste nummers twee uit de kwalificatiegroepen. De acht resterende runner-ups worden op basis van hun puntentotaal onderverdeeld in Pot 3 en 4. De laatste groep zal uiteindelijk aangevuld worden met vier play-offwinnaars. De Rode Duivels eindigden hun kwalificatiepoule met 30 op 30 en waren het beste elftal van de hele kwalificatieronde. Logischerwijze komen ze dan ook in pot 1 terecht.</p>
      <p><b>Voorlopige potindeling (tussen haakjes het aantal punten in de kwalificatiereeks)</b><br/>Pot 1: <br/>BELGIË (24), <b>Italië (24)</b>, <b>Engeland (21)</b>, <b>Duitsland (21)</b>, <b>Spanje (20)</b>, Oekraïne (20)<br/><br/>Pot 2: <br/>Frankrijk (19), Polen (19), Zwitserland (17), Kroatië (17), <b>Nederland (19)</b>, <b>Rusland (18)</b></p>
      <p>Pot 3:<br/>Portugal (17), Turkije (17), <b>Denemarken (16)</b>, Oostenrijk (16), Tsjechië (15), Zweden (15)<br/><br/>Pot 4:<br/>Wales (14), Finland (12), N.t.b., N.t.b., N.t.b., N.t.b.</p>
      <p>
        <b>De gastlanden van het toernooi zijn vetgedrukt.</b>
      </p>
      <p><b>Gastlanden<br/></b>De reglementen van de UEFA schrijven voor dat twee aan elkaar gekoppelde gastlanden niet bij elkaar in de pot mogen komen. Mede daardoor weten de Rode Duivels al met zekerheid dat ze tegen Rusland en Denemarken zullen uitkomen. Ook de overige gastlanden zijn niet bij elkaar in de pot beland.</p>
      <p>Groep A: Italië-Azerbeidzjan.<br/>Groep B: Rusland-Denemarken.<br/>Groep C: Nederland-Roemenië.<br/>Groep D: Engeland-Schotland.<br/>Groep E: Spanje-Ierland.<br/>Groep F: Duitsland-Hongarije.</p>
      <p><b>Waarom al zeker Rusland en Denemarken?<br/></b>De tegenstander uit Pot 2 en 3 zijn al bekend: Rusland en Denemarken dus. Hoe komt dat nu? Rusland en Nederland zijn de enige gastlanden in Pot 2, terwijl ons land en Oekraïne de enige niet-gastlanden in Pot 1 zijn. Deze landen zijn dus onvoorwaardelijk aan elkaar gekoppeld. Aangezien Rusland en Oekraïne elkaar vanwege politieke spanningen niet mogen treffen in de poulefase, blijven België-Rusland en Oekraïne-Nederland als enige combinatie over.</p>
      <p>De tegenstander uit Pot 4 zal naar alle waarschijnlijkheid Finland worden. Zij kwalificeerden zich voor het eerst voor een groot eindtoernooi in het voetbal.</p>
      <p><b>Belangrijke data</b><br/>30 november 2019: Loting EK<br/>26-31 maart 2020: Play-offs voor EK-kwalificatie<br/>12 juni 2020: Openingswedstrijd EK<br/>12 juli 2020: Finale EK</p>
      <p><b>Bron:</b> <a href="https://www.uefa.com/uefaeuro-2020/news/0255-0d9929d9bae9-c143d7348369-1000--finals-draw-all-the-details/?iv=true">UEFA</a></p>
      <p>(<i>Hein Nooijens/VoetbalPrimeur</i>)</p>
    </article>
  </body>
</html>