<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_20/mamma-gemelline-mortenel-tevere-ho-sensi-colpa-78406e72-0b01-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Mamma e gemelline morte nel Tevere, il medico: «Ho sensi di colpa»"/>
    <meta property="og:description" content="Giovanni Vento, primario della Terapia intensiva neonatale del Policlinico Gemelli: «Più di così non potevamo fare». Poi è stato riorganizzato il centro inserendo nella pianta organica gli psichiatri (che prima erano consulenti). E i genitori posso entrare sempre"/>
  </head>
  <body>
    <article>
      <h1>Mamma e gemelline morte nel Tevere, il medico: «Ho sensi di colpa»</h1>
      <h2>Giovanni Vento, primario della Terapia intensiva neonatale del Policlinico Gemelli: «Più di così non potevamo fare». Poi è stato riorganizzato il centro inserendo nella pianta organica gli psichiatri (che prima erano consulenti). E i genitori posso entrare sempre</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Margherita De Bac</a></address>
      <p>È commosso Giovanni Vento quando, al convegno organizzato alla Fondazione Gemelli sul «Neonato prematuro al centro delle cure di terapia intensiva», racconta l’esperienza vissuta con Pina: «Mi porto dietro sensi di colpa anche se più di così per lei non avremmo potuto fare». <a href="https://roma.corriere.it/notizie/cronaca/18_dicembre_20/roma-mamma-trentenne-si-getta-ponte-testaccio-coi-gemelli-6-mesi-dc714c7a-0442-11e9-99fb-7abecb367628.shtml">La mamma a dicembre del 2018 si gettò nel Tevere con le due gemelline partorite premature l’agosto precedente, dimesse dall’ospedale dopo circa 4 mesi di ricovero</a> (la prima Benedetta, il 21 novembre, la seconda, Sara, il 18 dicembre). Non è riuscita a sopportare il peso di un futuro che le appariva insormontabile, Pina, oppressa dal pensiero che le bambine volute con tanto amore, frutto di un azzardato intervento di procreazione medicalmente assistita compiuto in una clinica fuori Roma, forse non sarebbero cresciute perfettamente sane a causa dei danni legati alla prematurità. Erano nate alla 25ma settimana di gestazione, tra i 600 e gli 800 grammi di peso. La prematurità (sotto le 37 settimane) è una malattia grave, oggi però molte situazioni limite possono essere riprese.</p>
      <figure>
        <img src="https://images2-roma.corriereobjects.it/methode_image/2019/11/20/Roma/Foto%20Roma%20-%20Trattate/FotoVento2-0442-U43040552767777yoF-U31501133295180PAG-140x180@Corriere-Web-Roma.jpg?v=201911201102"/>
        <figcaption>Giovanni Vento</figcaption>
      </figure>
      <p><b>A circa un anno da quel dramma, Vento non dimentica:</b> «È stato uno stimolo a migliorare l’organizzazione del reparto favorendo il contatto tra operatori e genitori». <a href="https://roma.corriere.it/notizie/cronaca/19_gennaio_20/pina-orlando-dramma-prematuri-neonatologi-non-lasciare-sole-madri-0ad71378-1c9a-11e9-abf6-3879de3c5581.shtml">Il risultato è un centro con caratteristiche speciali</a>: aperto 24 ore su 24, psicologi strutturati nel team anziché chiamanti on demand, i genitori muniti di un badge per entrare in terapia intensiva e accostarsi alle incubatrici senza barriere. Dal 7 gennaio è il primo esperimento pilota in Italia.</p>
      <p><b>Professore, si rimprovera qualcosa? La tragedia di quella donna avrebbe potuto essere evitata?</b><br/>«Quando un bambino muore, esaminiamo subito l’intero percorso di cura per capire se abbiamo commesso un errore o sottovalutato una situazione critica. Gli psicologi e lo psichiatra non avevano individuato in quella donna segnali di rischio. Noi neonatologi, fin dalla nascita delle gemelline, <a href="https://roma.corriere.it/notizie/cronaca/19_febbraio_18/tevere-sospese-ricerchedelle-gemelline-scomparse-be3617e0-32f0-11e9-ab13-b1bad8396d5f.shtml">avevamo però allertato gli psicologi perché Pina nel parto aveva perso un terzo gemello e ne era uscita scossa</a>. Però non aveva voluto ricorrere al sostegno offerto».</p>
      <p><b>Forse Pina ha avuto paura?</b><br/>«Nel parlarle siamo stati realisti, non nascondendo che le bambine avrebbero dovuto recuperare gli esiti di emorragia cerebrale. Un’informazione come questa probabilmente è stata interpretata in modo negativo da un genitore fragile come era lei. Abbiamo fatto tutto ciò che era possibile allora. Però questa storia dolorosissima ci ha insegnato che non basta, che dobbiamo fare e dare di più ai genitori dei neonati prematuri in termini di vicinanza e condivisione. Il nostro impegno non deve esaurirsi nell’assistenza ai bambini, deve andare oltre e focalizzarsi sul gruppo familiare. Noi infatti proponiamo che le terapie intensive anziché neonatali si chiamino familiari. I genitori fanno parte delle cure».</p>
      <p><b>Cosa è cambiato da quella volta?</b><br/>«È stata velocizzata una riorganizzazione già in programma e di cui è stata avvertita l’urgenza. La limitazione degli orari è un problema in diversi centri e non è un aiuto per i piccoli pazienti».</p>
      <p><b>E il servizio di psicologia? </b><br/>«Gli psicologi adesso sono integrati nella nostra equipe. È un punto fondamentale. La fragilità di madri e padri provati dall’esperienza di un bimbo nato pretermine, che potrebbe non sopravvivere, deve essere intercettata spontaneamente. Nessuno di loro verrà a dirti di aver bisogno ».</p>
      <p><b>E poi?</b><br/>«Noi medici dobbiamo parlare di più con i familiari e non solo quando sono loro a chiederci notizie. Il dialogo deve essere continuo. Dobbiamo vivere le loro emozioni momento per momento. Il neonato è un esserino speciale. Compie progressi molto lentamente e all’improvviso regredisce».</p>
      <p><b>Cosa ricorda del 20 dicembre dello scorso anno?</b><br/>«Il papà delle bambine si presentò la mattina presto in ospedale chiedendoci notizie della moglie. Sperava che fosse passata a farle visitare. Purtroppo non era così. Poco dopo <a href="https://roma.corriere.it/notizie/cronaca/18_dicembre_22/roma-mamma-suicida-tevere-dolore-testaccio-le-gemelle-se-solo-qualcuno-avesse-viste-77ad87d2-0559-11e9-af08-7a4d04b4d2e4.shtml">abbiamo saputo in televisione di una donna che era stata vista gettarsi dal ponte</a>».</p>
    </article>
  </body>
</html>