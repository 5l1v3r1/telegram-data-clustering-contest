<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/742571"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T22:35:00+00:00"/>
    <meta property="og:title" content="อินทรีเหล็ก-อัศวินสีส้มควงแขนยำใหญ่คู่แข่ง"/>
    <meta property="og:description" content="'อินทรีเหล็ก-อัศวินสีส้ม' ควงแขนยำใหญ่คู่แข่ง 'กนาบรี-ไวจ์นัลดุม' นัดกันกดแฮตทริกโชว์"/>
  </head>
  <body>
    <article>
      <h1>อินทรีเหล็ก-อัศวินสีส้มควงแขนยำใหญ่คู่แข่ง</h1>
      <address>
        <time datetime="2019-11-19T22:35:00+00:00">19 Nov 2019, 22:35</time>
      </address>
      <p>
        <b>"อินทรีเหล็ก-อัศวินสีส้ม" ควงแขนยำใหญ่คู่แข่ง "กนาบรี-ไวจ์นัลดุม" นัดกันกดแฮตทริกโชว์</b>
      </p>
      <p>การแข่งขันฟุตบอลยูโร 2020 รอบคัดเลือก เมื่อวันอังคารที่ผ่านมา ในกลุ่ม C นัดสุดท้าย 2 ทีมดัง "อินทรีเหล็ก" เยอรมนี กับ "อัศวินสีส้ม" ฮอลแลนด์ ควงแขนกันไล่ถล่มคู่แข่งยับเยิน<br/><br/>โดย เยอรมนี เปิดบ้านไล่ต้อน ไอร์แลนด์เหนือ เละเทะครึ่งโหล 6-1 ทางทีมเยือนสร้างเซอร์ไพร้ส์ขึ้นนำไปก่อนในนาทีที่ 7 จาก ไมเคิล สมิธ แต่หลังจากนั้นเป็นเจ้าถิ่นที่รัว 6 เม็ดรวดจาก แซร์จ กนาบรี กดแฮตทริกโชว์ ในนาที 19, 47 และ 60, เลออน โกเรตซ์กา ซัดเบิ้ลในนาที 43 และ 73 อีกหนึ่งประตูมาจาก ยูเลียน บรันด์ต นาที 90<br/><br/>ส่วน ฮอลแลนด์ เปิดบ้านรัว เอสโตเนีย 5-0 ได้ จอร์จินิโอ ไวจ์นัลดุม ยิงแฮตทริกในนาทีที่ 6, 66 และ 79 อีก 2 ประตูได้จาก นาธาน อาเก นาที 19, ไมรอน โบดู นาที 87<br/><br/>สรุปผลกลุ่มนี้ เยอรมนี คว้าแชมป์กลุ่มมี 21 คะแนน จาก 8 นัด ทาง ฮอลแลนด์ มี 19 คะแนน ได้อันดับ 2 ทั้งคู่จูงมือกันเข้ารอบ ฝั่ง ไอร์แลนด์เหนือ มี 13 คะแนน ได้อันดับ 3 ขณะที่ เบลารุส มี 4 คะแนน ได้อันดับ 4 ทั้งสองทีมได้ไปต่อในรอบเพลย์ออฟ<br/><br/>ผลในกลุ่มอื่น ๆ มีดังต่อไปนี้<br/><b>กลุ่ม E</b><br/>สโลวาเกีย ชนะ อาเซอร์ไบจาน 2-0<br/>เวลส์ ชนะ ฮังการี 2-0<br/>กลุ่มนี้ โครเอเชีย กับ เวลส์ ได้ผ่านเข้ารอบสุดท้าย ทาง สโลวาเกีย กับ ฮังการี ได้ไปเพลย์ออฟ<br/><br/><b>กลุ่ม G</b><br/>ลัตเวีย ชนะ ออสเตรีย 1-0<br/>มาเซโดเนียเหนือ ชนะ อิสราเอล 1-0<br/>โปแลนด์ ชนะ สโลวีเนีย 3-2<br/>กลุ่มนี้ โปแลนด์ กับ ออสเตรีย ได้ผ่านเข้ารอบสุดท้าย ทาง มาเซโดเนียเหนือ กับ อิสราเอล ได้ไปเพลย์ออฟ<br/><br/><b>กลุ่ม I</b><br/>เบลเยียม ชนะ ไซปรัส 6-1<br/>ซานมารีโน แพ้ รัสเซีย 0-5<br/>สกอตแลนด์ ชนะ คาซัคสถาน 3-1<br/>กลุ่มนี้ เบลเยียม กับ รัสเซีย ได้ผ่านเข้ารอบสุดท้าย ทาง สกอตแลนด์ ไปเพลย์ออฟ.</p>
    </article>
  </body>
</html>