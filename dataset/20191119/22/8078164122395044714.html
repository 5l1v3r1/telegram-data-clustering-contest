<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_20/davis-fognini-mantiene-viva-speranza-batte-opelka-italia-usa-1-0-ae391c1c-0bd4-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Coppa Davis, Fognini vince,Berrettini spreca. Azzurri eliminati nel doppio finito alle 4 del mattino"/>
    <meta property="og:description" content="Dopo una battaglia di servizi con il gigante americano durata tre set, l’azzurro conquista il primo punto alimentando le chance di approdare ai quarti di finale"/>
  </head>
  <body>
    <article>
      <h1>Coppa Davis, Fognini vince,<br/>Berrettini spreca. Azzurri eliminati nel doppio finito alle 4 del mattino</h1>
      <h2>Dopo la vittoria di Fognini, la sconfitta Berrettini con Fritz compromette le speranze degli azzurri, che crollano definitivamente con la vittoria americana nel doppio</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">redazione sport</a></address>
      <p>Italia appesa a un filo alle finali di Coppa Davis a Madrid. È la sconfitta di Matteo Berrettini con Taylor Fritz, in tre set ( 5-7, 7-6, 6-2) a compromettere terribilmente le speranze degli azzurri di accedere ai quarti di finale. Peccato perché la sfida si era messa in discesa grazie al successo di Fabio Fognini (foto) con il gigante americano Opelka. <br/><br/>La vittoria di Fognini e la sconfitta di Berrettini<br/>Fognini, numero 12 del mondo, aveva disinnescato in tre set le bordate al servizio di Reilly Opelka, bombardiere di 211 centimetri di altezza, complicandosi la vita nel secondo (zavorrato da una volée fuori di metri nel momento più delicato del tie break), ma alla fine portando a casa il punto dell’1-0 che consentiva all’Italia di continuare a sperare nel passaggio ai quarti di finale del nuovo format come migliore seconda del gruppo F dominato dall’Olanda. 6-4, 6-7, 6-3 il risultato finale di Fognini contro il n.35 del ranking. <br/><br/>Spagna e Olanda qualificate<br/>Si qualifica per i quarti, oltre all’Olanda, anche la Spagna di Rafa Nadal: battuta la Croazia campionessa in carica in una sfida di cui protagonista indiscusso è stato il numero uno del ranking. Nadal ha sconfitto Borna Gojo 6-4, 6-4, mentre in precedenza Bautista Agut aveva battuto Nika Mektic 6-1, 6-3. «L’atmosfera era incredibile», ha detto il padrone di casa Nadal. Alla domanda sul successo della competizione organizzata dall’amico Gerard Piqué, ha glissato: «Aspettiamo la fine per avere un’opinione chiara». Ma, al di là delle polemiche sugli assurdi orari notturni delle partite, molte cose andranno riviste</p>
      <h4>La Davis dell’Italia è già finita</h4>
      <p>Il risultato del doppio tra la coppia azzurra Bolelli/Fognini contro gli americani Querry/Sock , iniziata all’una e mezza di notte e finita alle 4 del mattino a favore dei degli Usa per 6-7 7-6 6-4 è diventato ininfluente per la Davis italiana.</p>
    </article>
  </body>
</html>