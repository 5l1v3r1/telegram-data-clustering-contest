<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_20/ezio-greggio-mio-padre-nereo-suoi-3-anni-lager-rifiuto-cittadinanza-chi-nega-segre-127d7f6c-0b10-11ea-8154-aec48996c720.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Ezio Greggio: «Mio padre Nereo e i suoi 3 anni nel lager. Rifiuto la cittadinanza da chi la nega alla Segre»"/>
    <meta property="og:description" content="Il conduttore di Striscia la Notizia ha rifiutato l’onorificenza di Biella per rispetto verso la senatrice a vita Liliana Segre e per coerenza con la storia della sua stessa famiglia"/>
  </head>
  <body>
    <article>
      <h1>Ezio Greggio: «Mio padre Nereo e i suoi 3 anni nel lager. Rifiuto la cittadinanza da chi la nega alla Segre»</h1>
      <h2>Il conduttore di Striscia la Notizia ha rifiutato l’onorificenza di Biella per rispetto verso la senatrice a vita Liliana Segre e per coerenza con la storia della sua stessa famiglia</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Elvira Serra</a></address>
      <p>Doveva essere una notizia bella. «Il sindaco di Biella <b>Claudio Corradino </b>e la sua giunta <a href="https://www.corriere.it/cronache/19_novembre_19/biella-da-cittadinanza-onoraria-ezio-greggio-averla-negata-liliana-segre-5459a544-0aea-11ea-8154-aec48996c720.shtml">conferiranno sabato 23 novembre la cittadinanza onoraria</a> al conduttore tv <b>Ezio Greggio</b>». E poco importa che Cossato, il paese dove il conduttore di Striscia la Notizia è nato il 7 aprile 1954, ai tempi fosse provincia di Vercelli. La cosa bella erano le motivazioni, peraltro meritate: «Per la popolarità televisiva come conduttore, giornalista, attore e regista; per il suo costante impegno con l’associazione dedicata ai bambini prematuri; per aver contribuito a diffondere in Italia e nel mondo il nome di Biella». Meno bello è che una settimana fa la stessa cittadinanza sia stata negata alla senatrice a vita <b>Liliana Segre</b>, perché giudicata «strumentale». «Nulla contro la senatrice Segre — aveva spiegato Alessio Ercoli, capogruppo della Lega, lo stesso partito del sindaco —: la mozione presentata credo sia avvilente nei suoi stessi confronti. Biella lo sta facendo solo sull’inutile onda del consenso».</p>
      <h4>La scelta di Greggio</h4>
      <p>Ne è nato subito un caso, al quale Ezio Greggio ha scelto di replicare rifiutando il riconoscimento e prendendo le distanze da una polemica che non gli poteva essere più estranea, per storia personale e familiare. «Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me», ha fatto sapere ieri sera. Aggiungendo che «non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio padre che ha trascorso diversi anni nei campi di concentramento».</p>
      <h4>La storia del padre</h4>
      <p>Il papà <b>Nereo</b>, scomparso nel gennaio del 2018 a 95 anni, è sempre stato un motore e un faro nella vita del conduttore, attore e regista. Di lui una volta raccontò: «<b>Soldato in Grecia </b>durante la Seconda Guerra Mondiale, si rifiutò di tornare in Italia per combattere contro i partigiani, tra i quali c’erano i suoi parenti. E fu internato per oltre<b> tre anni in un campo di concentramento in Germania</b>». Diceva che aveva avuto una vita cinematografica, soprattutto in gioventù, e di aver imparato da lui tutto, anche l’ironia, perché l’umorismo lo aveva accompagnato fino all’ultimo giorno. Il conduttore salutava il padre alla fine di ogni puntata di Striscia chiamandolo «<b>Nereus</b>». E solo dopo qualche tempo aveva spiegato ai telespettatori chi fosse quel Nereo a cui deve il secondo nome: era suo padre.</p>
      <h4>La lezione dei genitori</h4>
      <p>Naturalmente il botta e risposta tra centrosinistra e centrodestra è volato sopra la testa di Greggio, che trovandosi in mezzo a una polemica surreale ha voluto prendere subito le distanze, con una dichiarazione composta, ma definitiva. Perché l’idea che si negasse la cittadinanza a Liliana Segre deve essere stata «incredibile» anche per lui e non solo per la sottosegretaria all’Istruzione Lucia Azzolina (Movimento 5 Stelle), che però ha messo in mezzo l’attore: «Incredibile. Il sindaco di Biella nega la cittadinanza a Liliana Segre, sopravvissuta all’Olocausto, ma non esita a darla in pompa magna, con festante annuncio sul sito istituzionale, a Ezio Greggio. Senza nulla togliergli, si fa fatica a capire perché a lui sì e alla Segre no. Il senso delle istituzioni avrebbe imposto altre scelte». <br/>È difficile trovare il lato positivo, adesso, provare a smorzare con una battuta, che è quello che fa ogni giorno Greggio davanti a milioni di telespettatori nel nome del padre dal quale ha ereditato «il dono della battuta». Non è diventato bancario, come volevano papà Nereo, direttore di un’azienda tessile, e mamma Luciana, che lavorava assieme a lui. Ma non ha dimenticato la loro lezione di Storia.</p>
    </article>
  </body>
</html>