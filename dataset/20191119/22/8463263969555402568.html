<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sportowefakty.wp.pl/pilka-nozna/855239/eliminacje-euro-2020-polska-w-2-koszyku-znamy-wszystkich-potencjalnych-rywali"/>
    <meta property="og:site_name" content="WP SportoweFakty"/>
    <meta property="article:published_time" content="2019-11-19T22:55:59+00:00"/>
    <meta property="og:title" content="Eliminacje Euro 2020: Polska w 2. koszyku! Znamy wszystkich potencjalnych rywali"/>
    <meta property="og:description" content="Reprezentacja Polski ostatecznie w 2. koszyku podczas losowania grup turnieju finałowego Euro 2020! Znamy już osiem zespołów, z którymi na pewno nie zagramy."/>
  </head>
  <body>
    <article>
      <h1>Eliminacje Euro 2020: Polska w 2. koszyku! Znamy wszystkich potencjalnych rywali</h1>
      <address><time datetime="2019-11-19T22:55:59+00:00">19 Nov 2019, 22:55</time> by <a rel="author" href="https://sportowefakty.wp.pl/autor/szymon-mierzynski" target="_blank">Szymon Mierzyński</a></address>
      <h4>Reprezentacja Polski ostatecznie w 2. koszyku podczas losowania grup turnieju finałowego Euro 2020! Znamy już osiem zespołów, z którymi na pewno nie zagramy.</h4>
      <related>
        <a href="https://sportowefakty.wp.pl/pilka-nozna/855220/eliminacje-euro-2020-polacy-bezkonkurencyjni-w-swojej-grupie-zobacz-koncowa-tabe"/>
      </related>
      <p>Przy szeregowaniu drużyn, które wezmą udział w turnieju, nie liczy się ranking FIFA, ani inne tego typu klasyfikacje. Znaczenie mają wyłącznie rezultaty osiągnięte podczas kwalifikacji.</p>
      <p>Przydział do koszyków odbywa się w oparciu o bilans w grupach eliminacyjnych, z tym zastrzeżeniem że ekipy, które rywalizowały w grupach sześciozespołowych, nie mają liczonych meczów z najsłabszym przeciwnikiem (Polsce odjęto więc punkty zainkasowane w starciach z Łotwą).</p>
      <p>Do koszyka pierwszego trafiło sześciu zwycięzców grup z najlepszym bilansem, do koszyka drugiego - czterech pozostałych zwycięzców, a także dwie drużyny z drugich miejsc z najlepszym bilansem, do koszyka trzeciego - następne ekipy z drugich miejsc, zaś do koszyka czwartego - dwie najsłabsze z drugich miejsc oraz zwycięzcy barażów.</p>
      <p>Wśród ekip, które wygrały swoje grupy, Biało-Czerwoni okazali się lepsi od Chorwacji i Szwajcarii, ale to za mało, by liczyć na rozstawienie. Do uzyskania tego przywileju konieczne było wyprzedzenie jeszcze dwóch rywali.</p>
      <p>Znając pełny podział na koszyki, wiemy, że podczas turnieju finałowego na pewno nie wpadniemy na Francję, Szwajcarię, Chorwację, Holandię oraz Rosję. Ze względów regulaminowych (gospodarze będą grać u siebie i trafiają automatycznie do odpowiednich grup), wiadomo, że naszymi przeciwnikami nie będą też Ukraińcy, gdyż do ich grupy C (rywalizacja w niej toczyć się będzie w Amsterdamie i Bukareszcie) przydzielono z 2. koszyka Holandię. Nie zmierzymy się też na pewno z Belgią i Danią (te zespoły wraz z Rosją wystąpią w grupie B, której spotkania będą rozgrywane w Kopenhadze oraz Sankt Petersburgu).</p>
      <p>Do wyłonienia pozostało jeszcze czterech uczestników imprezy głównej, lecz ich poznamy dopiero po turniejach barażowych, które zostaną rozegrane w końcówce marca przyszłego roku.</p>
      <p><b>Skład grup</b>:</p>
      <p>Grupa A (Baku, Rzym): Włochy<br/>Grupa B (Kopenhaga, Sankt Petersburg): Belgia, Rosja, Dania<br/>Grupa C (Amsterdam, Bukareszt): Ukraina, Holandia<br/>Grupa D (Glasgow, Londyn): Anglia<br/>Grupa E (Bilbao, Dublin): Hiszpania<br/>Grupa F (Budapeszt, Monachium): Niemcy</p>
      <p>Polska może trafić do grupy A, D, E lub F. Na pewno nie zagra z Belgią, Rosją, Danią, Ukrainą, Holandią, Francją, Szwajcarią oraz Chorwacją.</p>
      <table bordered="">
        <tr>
          <th>M</th>
          <th>Drużyna</th>
          <th>Pkt. / bramki</th>
        </tr>
        <tr>
          <td/>
          <td>
            <b>KOSZYK 1.</b>
          </td>
          <td/>
        </tr>
        <tr>
          <td>1</td>
          <td>Belgia (1I)</td>
          <td>24 / 27:3</td>
        </tr>
        <tr>
          <td>2</td>
          <td>Włochy (1J)</td>
          <td>24 / 26:4</td>
        </tr>
        <tr>
          <td>3</td>
          <td>Anglia (1A)</td>
          <td>21 / 37:6</td>
        </tr>
        <tr>
          <td>4</td>
          <td>Niemcy (1C)</td>
          <td>21 / 30:7</td>
        </tr>
        <tr>
          <td>5</td>
          <td>Hiszpania (1F)</td>
          <td>20 / 22:5</td>
        </tr>
        <tr>
          <td>6</td>
          <td>Ukraina (1B)</td>
          <td>20 / 17:4</td>
        </tr>
        <tr>
          <td/>
          <td>
            <b>KOSZYK 2.</b>
          </td>
          <td/>
        </tr>
        <tr>
          <td>7</td>
          <td>Francja (1H)</td>
          <td>19 / 19:4</td>
        </tr>
        <tr>
          <td>8</td>
          <td>Polska (1G)</td>
          <td>19 / 13:5</td>
        </tr>
        <tr>
          <td>9</td>
          <td>Szwajcaria (1D)</td>
          <td>17 / 19:6</td>
        </tr>
        <tr>
          <td>10</td>
          <td>Chorwacja (1E)</td>
          <td>17 / 17:7</td>
        </tr>
        <tr>
          <td>11</td>
          <td>Holandia (2C)</td>
          <td>19 / 24:7</td>
        </tr>
        <tr>
          <td>12</td>
          <td>Rosja (2I)</td>
          <td>18 / 19:8</td>
        </tr>
        <tr>
          <td/>
          <td>
            <b>KOSZYK 3.</b>
          </td>
          <td/>
        </tr>
        <tr>
          <td>13</td>
          <td>Portugalia (2B)</td>
          <td>17 / 22:6</td>
        </tr>
        <tr>
          <td>14</td>
          <td>Turcja (2H)</td>
          <td>17 / 10:3</td>
        </tr>
        <tr>
          <td>15</td>
          <td>Dania (2D)</td>
          <td>16 / 23:6</td>
        </tr>
        <tr>
          <td>16</td>
          <td>Austria (2G)</td>
          <td>16 / 13:8</td>
        </tr>
        <tr>
          <td>17</td>
          <td>Szwecja (2F)</td>
          <td>15 / 16:9</td>
        </tr>
        <tr>
          <td>18</td>
          <td>Czechy (2A)</td>
          <td>15 / 13:11</td>
        </tr>
        <tr>
          <td/>
          <td>
            <b>KOSZYK 4.</b>
          </td>
          <td/>
        </tr>
        <tr>
          <td>19</td>
          <td>Walia (2E)</td>
          <td>14 / 10:6</td>
        </tr>
        <tr>
          <td>20</td>
          <td>Finlandia (2J)</td>
          <td>12 / 11:10</td>
        </tr>
        <tr>
          <td>21</td>
          <td>zwycięzca barażu dywizji A</td>
          <td/>
        </tr>
        <tr>
          <td>22</td>
          <td>zwycięzca barażu dywizji B</td>
          <td/>
        </tr>
        <tr>
          <td>23</td>
          <td>zwycięzca barażu dywizji C</td>
          <td/>
        </tr>
        <tr>
          <td>24</td>
          <td>zwycięzca barażu dywizji D</td>
          <td/>
        </tr>
      </table>
      <p>
        <a href="https://sportowefakty.wp.pl/pilka-nozna/855239/eliminacje-euro-2020-polska-w-2-koszyku-znamy-wszystkich-potencjalnych-rywali#">Pokaż całą tabelę</a>
      </p>
      <p>
        <b>
          <a href="https://pilot.wp.pl/tv#tvp-1-hd?utm_source=sportowefakty.wp.pl&amp;utm_medium=relacja_live&amp;utm_campaign=pol_slowenia_eliminacje2020">Oglądaj na żywo mecz eliminacji do Euro 2020 Polska - Słowenia. Już we wtorek od godz. 20:30!</a>
        </b>
      </p>
      <p>WP SportoweFakty</p>
    </article>
  </body>
</html>