<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/candidats-premi-Impulsa-Cultura_0_2347565273.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T22:40:15+00:00"/>
    <meta property="og:title" content="10 candidats al primer premi Impulsa Cultura"/>
    <meta property="og:description" content="La gala de la Fundació Catalunya Cultura serà al Liceu"/>
  </head>
  <body>
    <article>
      <h1>10 candidats al primer premi Impulsa Cultura</h1>
      <h2>La gala de la Fundació Catalunya Cultura serà al Liceu</h2>
      <address>
        <time datetime="2019-11-19T22:40:15+00:00">19 Nov 2019, 22:40</time>
      </address>
      <p>“La qualitat dels projectes és molt bona, i en tots hi ha alguna cosa molt potent”, explica l’artista Paula Bonet, que forma part del jurat del premi Impulsa Cultura que promou la Fundació Catalunya Cultura. “Jo he sigut jurat moltes vegades en diferents premis, i aquesta vegada he trobat obres més bones del que m’imaginava”, afegeix el publicista i col·leccionista d’art Lluís Bassat, membre del consell de mecenatge que assessora la fundació. El premi es lliurarà dijous al Foyer del Liceu a les 18 h durant la quarta edició d’Impulsa, un esdeveniment que té com a objectiu donar a conèixer diferents projectes culturals al sector empresarial. Una manera de fer-ho és precisament a través d’un guardó que té deu finalistes: el Teatre del Raval, el Festival de Fotografia In Cadaqués, el Cicle Gaudí de cinema, La Nit més In, Silencis al Territori, Brigde 48, Catalonia Sacra, Galacticat, l’Escola de Circ Rogelio Rivel i la Sant Andreu Jazz Band. És a dir, projectes culturals i artístics molt connectats amb l’àmbit social.</p>
      <p>“Hi ha circ, cinema, música, teatre, dansa... L’aspecte social és molt important en tots, i la part artística és molt bona. Només trobo a faltar algun projecte d’art contemporani”, diu Bassat, propietari d’una col·lecció que s’exhibeix al Museu d’Art Contemporani de Mataró. “Jo els voldria premiar tots, perquè cadascun em colpeja a nivell emocional, visual, intel·lectual...”, assegura Bonet, que manté una intensa activitat creativa amb llibres il·lustrats, gravats, projectes compartits amb el músic Ramón Rodríguez (The New Raemon) i, esclar, amb la pintura. “Porto vuit anys a Barcelona, i només he aconseguit pintar fa un any”, diu Bonet, posant de manifest les dificultats de finançament a què s’enfronten molts artistes.</p>
      <h3>Segell de compromís cultural</h3>
      <p>Bonet i Bassat comparteixen jurat amb la presidenta de la Fundació Joan Miró, Sara Puig; l’empresari joier Joan Oliveras, i el científic i farmacèutic Antoni Esteve. Tots cinc reflecteixen el tipus de relació entre art, cultura i empresa que defensa la Fundació Catalunya Cultura. És una col·laboració que, segons explica Bassat, necessita eines eficaces com una nova llei de mecenatge: “En el fons el que volem és una llei de mecenatge. Si la tinguéssim, moltíssima gent donaria diners per a la música, el teatre, l’art...” En aquest sentit, la fundació treballa en un estudi per avaluar quins serien els efectes del mecenatge en la cultura si s’apliquessin aquí alguns models legislatius europeus.</p>
      <p>Al Foyer del Liceu, on Israel Ruiz, vicepresident executiu del MIT, oferirà la ponència ¿<i> Cultura per caritat o convicció?</i>, la fundació hi presentarà un segell d’empresa o entitat compromesa amb la cultura, que ha desenvolupat amb la Càtedra de Responsabilitat Social Universitària de la Universitat de Girona. “El segell servirà perquè la gent sàpiga que una empresa està col·laborant amb la cultura”, diu Bassat, convençut que quan una empresa “patrocina la cultura és perquè té uns valors”. “Les empreses que no tenen valors no patrocinen ni art ni cultura”, afegeix. Paula Bonet, lluitadora amb una ferma convicció feminista, és “plenament conscient” de les contradiccions inherents a la relació entre empresa i art. “I encara més en els temps que estem vivint”, diu l’artista de Vila-real, que dels mecenes demana “llibertat” i alhora que no desvirtuïn l’obra. “Jo he tardat 38 anys a fer aquesta pinzellada, i no permetré que una marca la capitalitzi i la desvinculi del lloc d’on surt”, diu Bonet.</p>
    </article>
  </body>
</html>