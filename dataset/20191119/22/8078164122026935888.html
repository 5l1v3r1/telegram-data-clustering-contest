<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_20/tiziano-ferro-contro-fedez-in-tua-canzone-bullo-contro-omosessuali-avevo-solo-19-anni-b05d0be4-0bab-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Tiziano Ferro contro Fedez: «in una tua canzone, bullo contro gli omosessuali». «Avevo solo 19 anni»"/>
    <meta property="og:description" content="Il cantante di Latina, alla presentazione del suo ultimo album: «Non si scherza sulla sessualità». L’altro risponde su Instagram"/>
  </head>
  <body>
    <article>
      <h1>Tiziano Ferro contro Fedez: «in una tua canzone, bullo contro gli omosessuali». «Avevo solo 19 anni»</h1>
      <h2>Durante la presentazione del suo ultimo album «Accetto miracoli», il cantante di Latina è intervenuto così: «Non si scherza sulla sessualità». L’altro è intervenuto così</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Andrea Laffranchi</a></address>
      <p>L’unica cosa che per Tiziano Ferro non cambia è l’emozione per l’uscita di un disco. “Ogni volta è come entrare nella macchina del tempo e tornare alla prima presentazione pubblica, quella di “111””, racconta con la voce rotta dall’emozione. Per il resto, nulla è rimasto uguale a quando lo avevamo (discograficamente) lasciato con “Il mestiere della vita”. “Accetto miracoli”, il suo nuovo album è il “testimone di un cambiamento completo”. “Mi sono trovato a vivere a Los Angeles, posto che non amo ma ormai la mia famiglia e lì, anche se questo farà dispiacere a mamma e papà”. Le novità sono anche professionali. Tutti i suoi album, dal debutto all’ultimo, erano stati prodotti da Michele Canova: questa volta ha scelto Timbaland, guru della musica black e hip hop con Missy Elliott, Justin Timberlake, Jay-Z e altri nel curriculum. “Quasi per caso ho preso un caffè con lui, uno dei miei idoli di gioventù. Da quell’incontro siamo usciti con una canzone e mezza e il giorno dopo mi ha dato la sua disponibilità a lavorare su tutto l’album. Dopo 18 anni di zona di conforto mi sono rimesso in gioco da alunno”. Ultimo anello, la vita privata: “L’ultima cosa che avrei pensato era imbarcarmi in una relazione che avrebbe portato al matrimonio”. E mostra la fede. “Sulla mia c’è la data americana delle nozze, su quella di Victor quella italiana”.</p>
      <h4>La disfida con Fedez</h4>
      <p>In “Casa a Natale”, ballad con arrangiamento minimal, però canta ancora “sono solo ed è sempre stato così”. “E’ il tema più complesso della mia vita. Mi sono sempre sentito un outsider, da bambino perché grasso, bullizzato, sfigato. Ho sempre avuto un senso di inadeguatezza enorme, una linea di separazione dagli altri che mi devastava. A 40 anni mi sono accorto che si inizia non ad essere felici, ma ad accogliere quello che arriva come parte di un copione che prima o poi troverà un senso”. Tutto trova senso, anche le offese. Lo canta in “Il destino di chi visse per amare”. “Ho imparato a non rispondere. La meditazione è anche quel minuto che ti permette di non reagire. Se replichi vinci una battaglia da due soldi, la pausa aggiunge peso specifico al tuo valore umano. Il bullismo non è finito a 18 anni. Ci sono molte persone che parlano a caso di me, anche persone che scrivono canzoni…”. Sembra un riferimento a Fedez. Che in un brano con J-Ax aveva inserito una rima sui guai col fisco di Ferro (è stato assolto) ma soprattutto aveva fatto riferimenti grevi al coming out di Tiziano in “Tutto il contrario”, uno dei suoi primi brani. “Lui è uno dei… Sono ironico, ma mi spiace quando una presa in giro si lega al mondo del sentimento e sessualità. Anche una battuta può mettere adolescente in condizione di disagio. Che un idolo dei ragazzini possa prendermi in giro su quelle tematiche è mancanza di civiltà e bullismo. Mi spiace che in Italia non ci sia un legge contro l’odio”. Il rapper ha replicato via Instagram: “Avevo 19-20 anni quando ho scritto quella canzone e a quell’età si è persone diverse, ci si esprime con toni e temi diversi. Io e l’omofobia viaggiamo in parallelo e non ci incontriamo mai. Mi spiace se poteva prestarsi a cattive interpretazioni. Sono sicuro che sul tema omofobia e bullismo io e Tiziano possiamo trovarci d’accordo e fare cose insieme rendendo costruttiva questa cosa”. Inoltre, il rapper è tornato sul discorso anche il giorno dopo, sempre sul suo profilo Instagram, su cui ha scritto: «La verità è che certi temi purtroppo diventano importanti solo nei momenti di presentazione di un disco e non vedo volontà per altro».</p>
      <h4>«Sanremo? Non farò il conduttore»</h4>
      <p>Nel disco la scrittura di Tiziano rimane solida, l’amore e la vita non sono mai una passeggiata. Timbaland a volte spinge su ritmo e frequenze basse che arrivano allo stomaco, altre gioca sull’emozione con interventi minimal e misurati. Mentre in radio gira ancora “Accetto miracoli”, il prossimo singolo sarà “In mezzo a questo inverno”. “Parla di una perdita. La canzone è al maschile, ma l’ho scritta per mia nonna Margherita. Ho perso una colonna della mia vita, ho anche vissuto con lei dopo essermene andato di casa per una lite con i miei”. Uno dei momenti leggeri lo offre il duetto con Jova su “Balla per me”, canzone che sa di estate. “E’ stato il mio primo idolo, il primo a occupare posto sulla parete della mia camera con un poster. Un anno mi vestii da Jova per carnevale. Fondai anche un fan club a scuola, ma persi la sfida con un compagno che fece quello di Gianni Morandi: riuscì a far iscrivere la maestra….”. In estate ci sarà il tour negli stadi: “Sarà la mia festa dei 40 anni: una scaletta fatta solo dai singoli”. Prima lo vedremo a Sanremo: “Mi fido di Amadeus e assieme cercheremo un’idea vincente. Ma di sicuro non farò il conduttore”.</p>
    </article>
  </body>
</html>