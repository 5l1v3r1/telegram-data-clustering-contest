<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/auto/motorusports/alekss-markess-pievienojas-honda-un-nakamsezon-brauks-kopa-ar-brali-marku.d?id=51651583"/>
    <meta property="og:site_name" content="DELFI"/>
    <meta property="article:published_time" content="2019-11-19T22:06:02+00:00"/>
    <meta property="og:title" content="Alekss Markess pievienojas 'Honda' un nākamsezon brauks kopā ar brāli Marku "/>
    <meta property="og:description" content="Motošosejas braucējs &quot;Moto2&quot; klasē Alekss Markess (attēlā pa kreisi) vienojies ar spēcīgākās klases &quot;MotoGP&quot; vienību &quot;Honda&quot;, tādējādi nākamsezon viņš brauks plecu pie pleca ar savu brāli un seškārtējo pasaules čempionu Marku (attēlā pa labi), pirmdien vēstīja komanda."/>
  </head>
  <body>
    <article>
      <h1>Alekss Markess pievienojas 'Honda' un nākamsezon brauks kopā ar brāli Marku </h1>
      <address><time datetime="2019-11-19T22:06:02+00:00">19 Nov 2019, 22:06</time> by <a rel="author">LETA</a></address>
      <p>
        <b>Motošosejas braucējs "Moto2" klasē Alekss Markess (attēlā pa kreisi) vienojies ar spēcīgākās klases "<a href="https://www.delfi.lv/temas/motogp">MotoGP</a>" vienību "Honda", tādējādi nākamsezon viņš brauks plecu pie pleca ar savu brāli un seškārtējo pasaules čempionu Marku (attēlā pa labi), pirmdien vēstīja komanda.</b>
      </p>
      <p>23 gadus vecais A. Markess, kurš šosezon savam 2014. gada "Moto3" čempiona titulam pievienoja arī "Moto2" trofeju, līgumu ar "Honda" noslēdzis uz vienu sezonu.</p>
      <p>"Viņš no vidējās klases pacelsies uz augstāko līmeni, kurā brauks blakus seškārtējam pasaules čempionam Markam Markesam," teikts "Honda" komandas paziņojumā.</p>
      <p>Jaunākais no Markesiem stāsies trīskārtējā "MotoGP" čempiona Horhes Lorenso vietā, kurš pēc šīs sezonas pēdējā posma Valensijā, noslēdza profesionāļa karjeru.</p>
      <p>A. Markess aizvadītajā sezonā "Moto2" klasē pārstāvēja "Kalex" komandu, uzvaru izcīnot piecos posmos, kas viņam par trim punktiem ļāva apsteigt otrajā vietā palikušo Dienvidāfrikas braucēju Bredu Binderu.</p>
      <p>Līdz ar jaunākā Markesa pievienošanos "Honda" komandai, cerības uz vietu spēcīgajā vienībā zaudējis francūzis Žuans Zarko.</p>
      <related>
        <h4>Lasi vēl</h4>
        <a href="https://www.delfi.lv/auto/motorusports/motogp-sezona-nosledzas-ar-markesa-uzvaru-un-lorenso-atvadam.d?id=51647105"/>
        <a href="https://www.delfi.lv/auto/motorusports/triskartejais-motogp-cempions-lorenso-sonedel-liks-punktu-savai-karjerai.d?id=51641763"/>
        <a href="https://www.delfi.lv/auto/motorusports/markess-cetrus-posmos-pirms-sezonas-beigam-nodrosina-sesto-motogp-cempiontitulu.d?id=51523475"/>
      </related>
    </article>
  </body>
</html>