<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.diarilaveu.com/save-the-children-denuncia-continu-incompliment-10-drets-basics-infancia"/>
    <meta property="og:site_name" content="Diari La Veu"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Save the Children denuncia &quot;el continu incompliment&quot; dels 10 drets bàsics de la infància"/>
    <meta property="og:description" content="Save the Children demana una estratègia per a la protecció i la inclusió d'aquests menors que incloga mecanismes de responsabilitat i repartiment de tasques entre els actors en l'àmbit estatal, autonòmic i local."/>
  </head>
  <body>
    <article>
      <h1>Save the Children denuncia "el continu incompliment" dels 10 drets bàsics de la infància</h1>
      <h2>L'organització indica que Espanya és el tercer estat de la Unió Europea amb més pobresa infantil i alerta que un de cada tres menors de 16 anys al País Valencià es troba en risc de pobresa o exclusió social</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">DLV</a></address>
      <p>VALÈNCIA. El 20 de novembre del 1989, ara fa 30 anys, es va aprovar la Convenció sobre els Drets de l'Infant. Amb motiu d'aquesta data, Save the Children denuncia "el continu incompliment" dels 10 drets bàsics dels xiquets i les xiquetes; entre aquests es troba el dret a l'educació, el dret a la protecció o el dret a tindre una alimentació adequada.<br/><br/>El director de Save the Children al País Valencià, Rodrigo Hernández, afirma que aquesta convenció és "l'acord de drets humans més ratificat de la història amb 195 estats signants, entre els quals es troba Espanya". "Però encara presenciem cada dia com milions de xiquets i xiquetes pateixen pobresa, explotació, violència o són assassinats", lamenta. "Fins i tot a la Comunitat Valenciana existeixen xiquets i xiquetes els drets dels quals, per uns motius o per uns altres, no s'estan complint, i és una cosa que com a societat no podem tolerar", assegura el director.<br/><br/>Malgrat que aquest dimecres se celebra el Dia Universal del Xiquet, l'organització denuncia que encara hi ha greus vulneracions dels drets de la infància. Per exemple, encara hui en una de cada dues denúncies per violència sexual la víctima és menor d'edat; s'estima que més del 25% dels menors ha patit algun tipus de maltractament, i 7 de cada 10 joves <a href="https://www.diarilaveu.com/pais-valencia-segon-territori-estat-mes-ciberdelictes-contra-menors-denuncien">han patit violència digital durant la seua infància</a>.<br/><br/>Pel que fa al País Valencià, el 2018 un total de 6.027 delictes van tindre com a víctima un menor; es van interposar un total de 846 denúncies per violència contra infants dins de l'àmbit familiar, i 818 denúncies més per violència sexual.<br/><br/>Hernández assegura que, des de principi d'any, "almenys 3 menors han mort per causes violentes a la Comunitat Valenciana, i 22 a tot Espanya; és la conseqüència més greu de la violència contra la infància, quan ja hem arribat massa tard". "Per això, des de Save the Children demanem als líders polítics que, quan s'inicie la legislatura, s'aprove de manera urgent la Llei orgànica de Protecció Integral a la Infància i Adolescència enfront de la Violència. A més, en l'àmbit autonòmic és imprescindible implementar el model nòrdic de les Cases dels Xiquets per a atendre de manera integral la infància que ha patit violència, especialment abusos sexuals", destaca Hernández.<br/><br/>L'organització també apunta que Espanya és el tercer estat de la Unió Europea amb més pobresa infantil: més de dos milions de xiquets i xiquetes viuen en exclusió. En total, a la Unió Europea hi ha 25 milions d'infants en situació de pobresa, segons l'Eurostat. "Tots aquests xiquets i xiquetes veuen vulnerat el seu dret a una alimentació, un habitatge i uns recursos bàsics per a poder desenvolupar-se de manera adequada", explica l'organització.<br/><br/>Les xifres de pobresa infantil al País Valencià, <a href="https://www.diarilaveu.com/comarques-taxa-risc-de-pobresa-i-exclusio-social-infantil-mes-alta">tot i que han descendit lleugerament, "també són preocupants"</a>. El Portal Estadístic de la Generalitat estima que un de cada tres xiquets i xiquetes menors de 16 anys es troba en risc de pobresa o exclusió social.<br/><br/><b>Què es pot fer per a acabar amb la pobresa?</b><br/><br/>Entre les mesures que proposa Save the Children per a acabar amb la pobresa infantil en l'àmbit autonòmic hi ha l'ampliació i millora de la Renda Valenciana d'Inclusió, augmentant la cobertura a tots els possibles perceptors i prioritzant les famílies amb fills a càrrec i famílies monoparentals. L'organització també proposa augmentar l'oferta de lloguers assequibles mitjançant polítiques i plans públics de foment del lloguer amb criteris d'equitat, entenent com a lloguer assequible aquell que representa menys del 30% dels ingressos de la llar.<br/><br/>Save the Children també posa el focus en el dret a una educació de qualitat i assenyala que el 65,1% dels xiquets i xiquetes de 0 a 3 anys al País Valencià no estan escolaritzats, per sobre de la mitjana estatal, que se situa en un 61,3%. "L'accés a l'educació 0-3 anys redueix la probabilitat de repetició i abandó escolar, taxes que Espanya encapçala en l'àmbit europeu", indica l'organització.<br/><br/><b>Contra l'estigma i la criminalització dels menors migrants</b><br/><br/>"En els últims mesos també ens estem enfrontant a l'estigma i a la criminalització que pateixen els menors migrants, no sols a la Comunitat Valenciana, sinó també en el conjunt de l'Estat", afirma el director territorial de Save the Children. I afegeix: "No hem d'oblidar mai qui són aquests xiquets i xiquetes; menors que fugen de situacions de violència i pobresa als seus països d'origen. Hem de garantir el compliment dels seus drets, així com conscienciar i informar la societat civil, els representants polítics els mitjans de comunicació perquè no es criminalitze aquests xiquets i xiquetes".<br/><br/>"A més, cal recordar que aquests xiquets i xiquetes representen el 0,1% del total de menors que resideixen a la Comunitat Valenciana. S'ha de potenciar l'acolliment familiar per a garantir la seua protecció i inclusió, ja que el millor lloc en el qual poden estar i desenvolupar-se és dins d'una família", assegura Hernández.<br/><br/>Per això, Save the Children demana una estratègia per a la protecció i la inclusió d'aquests menors que incloga mecanismes de responsabilitat i repartiment de tasques entre els actors en l'àmbit estatal, autonòmic i local.</p>
      <h3>AGERMANA'T</h3>
      <p>
        <b>Necessitem la teua ajuda per a fer econòmicament viable Diari La Veu. Si vols continuar informant-te en valencià, <a href="https://diarilav.eu/agermanat">agermana't ara</a>!</b>
      </p>
      <related>
        <h4>Les més llegides</h4>
        <a href="https://www.diarilaveu.com/punta-lamazones-brasiler-dos-lluites-populars-territori-contra-mateix-model"/>
        <a href="https://www.diarilaveu.com/apunt/77873/dates-i-fets-del-20-de-novembre"/>
        <a href="https://www.diarilaveu.com/presidencia-deixara-comptar-becaris-any-que-ve"/>
        <a href="https://www.diarilaveu.com/politica-linguistica-a-la-valenciana"/>
        <a href="https://www.diarilaveu.com/save-the-children-denuncia-continu-incompliment-10-drets-basics-infancia"/>
      </related>
    </article>
  </body>
</html>