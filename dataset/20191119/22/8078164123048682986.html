<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_20/cagliari-pasticcere-che-ogni-sera-regala-dolci-invenduti-poveri-una-mamma-si-messa-piangere-3f4c2998-0b84-11ea-a21c-9507e0a03cd5.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-19T22:00:00+00:00"/>
    <meta property="og:title" content="Cagliari, il pasticcere che ogni sera regala i dolci invenduti ai poveri. «Una mamma si è messa a piangere»"/>
    <meta property="og:description" content="Nicola Loi ha un laboratorio a Quartu Sant'Elena: «Lavoriamo dalle 3 del mattino e dispiace vedere la nostra fatica finire nella spazzatura». E l'iniziativa benefica diventa virale sui social"/>
  </head>
  <body>
    <article>
      <h1>Cagliari, il pasticcere che ogni sera regala i dolci invenduti ai poveri. «Una mamma si è messa a piangere»</h1>
      <h2>Nicola Loi ha un laboratorio a Quartu Sant'Elena: «Lavoriamo dalle 3 del mattino e dispiace vedere la nostra fatica finire nella spazzatura». E l'iniziativa benefica diventa virale sui social</h2>
      <address><time datetime="2019-11-19T22:00:00+00:00">19 Nov 2019, 22:00</time> by <a rel="author">Alberto Pinna</a></address>
      <p>CAGLIARI «A volte un dolce rende meno amara la vita». Nicola Loi ha una pasticceria a Quartu Sant’Elena. Ogni sera alla chiusura prepara i sacchetti e li lascia fuori:«Li regaliamo a chi non può permetterseli. Lavoriamo dalle 3 del mattino e dispiace vedere la nostra fatica finire nella spazzatura. Ci sono sempre più persone in difficoltà; se possiamo aiutare non ci tiriamo indietro». Quartu Sant’Elena è la terza città della Sardegna, 70 mila abitanti, hinterland di Cagliari.</p>
      <h4>L'associazione</h4>
      <p>Loi, titolare dela Miky’s Dream Bakery, collabora da qualche mese con l’associazione «Il sogno di Giulia Zedda», che ha per scopo regalare giocattoli a bimbi bisognosi. Giulia aveva 10 anni, è scomparsa nel 2017 dopo aver lottato a lungo per un tumore mal cervello. Le sue ultime volontà:«Mamma, vorrei che i miei giocattoli andassero ai bambini poveri». Per ricordarla i genitori raccolgono balocchi e li donano. «L’associazione ci segnala famiglie che non hanno i soldi per acquistare la torta per il compleanno dei loro bimbi. Noi le prepariamo due volte al mese — dice Loi — e le regaliamo con gioia, perché sappiamo di regalare un sorriso».</p>
      <h4>La reazione</h4>
      <p>Così ogni giorno per tutti i dolci invenduti: paste, focacce, pizzette. «Prepariamo i sacchetti e quando abbassiamo le serrande, poco dopo le 9 di sera, li appendiamo accanto alla vetrina. Qualcuno si avvicina e ringrazia; altri forse si vergognano e vanno via subito. Ma noi siamo contenti comunque . Raccomandiamo soltanto una cosa: che chi accetta questo dono prenda soltanto un sacchetto, in modo da poter accontentare quante più persone si può». Su Twitter c'è chi ha raccontato la storia e nel giro di poco tempo il post è diventato virale.</p>
      <h4>«Grazie»</h4>
      <p>Con Loi, 35 anni, lavorano la moglie e due collaboratori. «Ho cominciato a far dolci che ero un ragazzino, avevo 17 anni. La notte in laboratorio, poi al bar e al bancone di vendita anche quindici ore di seguito. Si fatica ma mi piace e se posso dare una mano a chi soffre lo faccio volentieri. Una signora, disoccupata da tre mesi e con due figli piccoli, una sera ha ritirato il sacchetto con i dolci. Il giorno dopo è ritornata, mi ha abbracciato, mi ha detto “grazie” ed è andata via in lacrime. Fare qualcosa di utile per gli altri non fa felice solo chi riceve».</p>
    </article>
  </body>
</html>