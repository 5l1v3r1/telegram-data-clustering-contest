<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23501770-dancila-raspunde-romana-unei-intrebari-adresate-engleza-angela-merkel-vorbeste-doar-germana-toate-deplasarile-vedeti-raspund-limba-engleza.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T22:07:00+00:00"/>
    <meta property="og:title" content="Dăncilă răspunde în română unei întrebări adresate în engleză: Angela Merkel vorbește doar în germană în toate deplasările / O să vedeți că o răspund și în limba engleză"/>
    <meta property="og:description" content="Viorica Dăncilă a refuzat, marți, să răspundă în limba engleză unei întrebări în limba engleză despre programul Visa Waiver, ea spunând că și cancelarul german Angela Merkel"/>
  </head>
  <body>
    <article>
      <h1>Dăncilă răspunde în română unei întrebări adresate în engleză: Angela Merkel vorbește doar în germană în toate deplasările / O să vedeți că o răspund și în limba engleză</h1>
      <address><time datetime="2019-11-19T22:07:00+00:00">19 Nov 2019, 22:07</time> by <a rel="author">Redactia</a></address>
      <p><b>Viorica Dăncilă a refuzat, marți, să răspundă în limba engleză unei întrebări în limba engleză despre programul Visa Waiver, ea spunând că și cancelarul german Angela Merkel vorbește în limba germană la toate reuniunile cu șefi de stat și de guvere. "Aș fi putut să vă răspund și în engleză", a adăugat liderul PSD.<br/></b><br/>În conferința de presă de marți seară, Viorica Dăncilă a fost întrebată de o jurnalistă, în limba engleză, despre programul Visa Waiver.<br/><br/>"O să vă răspund în română pentru că sunt foarte mulți români care se uită la noi în acest moment și nu aș vrea să ducem în derizoriu această dezbatere deschisă cu presa. O să vă dau un exemplu: Angela Merkel, în toate deplasările, întâlnirile pe care le are cu președinții sau șefii de guvern ai altor state, vorbește în limba germană. Haideți să nu încercăm să ducem o dezbatere serioasă în derizoriu. Haideți să vedem lucrurile bune pe care putem să le luăm din abordarea fiecărui șef de stat și de guvern. Eu cred că avem datoria ca, în România, să fim mândri de limba noastră. Credeți-mă, că aș fi putut să vă răspund și în engleză. Credeți-mă. Și o să vedeți că o răspund și în limba engleză", a susținut Viorica Dăncilă.<br/><br/>Nu este prima dată când jurnaliștii o provoacă pe Dăncilă să vorbească în limba engleză. La începutul lunii, aflată în vizită electorală la Timișoara, ea a fost rugată de o jurnalistă, în conferință de presă, să dea răspunsul întrebării pe care i-a pus-o și în limba engleză. ”Legat de limba engleză, suntem în România, haideţi să fim mândri că suntem români. Să nu ducem în derizoriu anumite realizări ale guvernului”, a spus atunci Dăncilă.<br/><br/>Săptămâna trecută, ea le-a spus jurnaliștilor să vorbește și înțelege limba engleză: "Vorbesc limba engleză şi înţeleg, dar nu vorbesc foarte bine. Din teama de a nu face o anumită greşeală, nu am vorbit în limba engleză, dar asta nu înseamnă că nu înţeleg sau că nu vorbesc limba engleză". Ea a spus atunci că în aproximativ o lună va avea un discurs și în limba engleză.</p>
    </article>
  </body>
</html>