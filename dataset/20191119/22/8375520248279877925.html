<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/danilyuk-stverdzhuje-shcho-zhartoma-proponuvav-amerikancyu-vindmanu-ocholiti-minoboroni-641046.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T22:37:10+00:00"/>
    <meta property="og:title" content="Данилюк стверджує, що жартома пропонував американцю Віндману очолити Міноборони"/>
    <meta property="og:description" content="Данилюк сказав, що не зміг би серйозно запропонувати Віндману цю посаду без прямого підпису президента"/>
  </head>
  <body>
    <article>
      <h1>Данилюк стверджує, що жартома пропонував американцю Віндману очолити Міноборони</h1>
      <address>
        <time datetime="2019-11-19T22:37:10+00:00">19 Nov 2019, 22:37</time>
      </address>
      <h4>Данилюк сказав, що не зміг би серйозно запропонувати Віндману цю посаду без прямого підпису президента</h4>
      <p>Колишній секретар Ради національної безпеки і оборони України Олександр Данилюк стверджує, що жартома пропонував провідному спеціалісту по Україні в Раді національної безпеки США Олександру Віндману очолити Міністерство оборони України.</p>
      <p>Про це повідомл<a href="https://www.thedailybeast.com/ukraine-pol-i-was-joking-when-i-asked-vindman-to-be-our-defense-minister">яє Daily Beast. </a></p>
      <p>Данилюк підкреслив, що ніколи не мав повноважень робити подібні пропозиції. </p>
      <p>Екс-секретар РНБО України сказав, що пам'ятає, як одного разу говорив з Віндманом про посаду міністра оборони. Це сталося під час їх розмови про те, як вони жили недалеко один від одного ще за часів СРСР. І тоді Данилюк нібито жартома сказав Віндману, що він повинен влаштуватися міністром оборони в Україні.</p>
      <p>«Ми обидва посміхалися і сміялися. Це був явно жарт», - сказав Данилюк.</p>
      <p>Данилюк сказав, що не зміг би серйозно запропонувати Віндману цю посаду без прямого підпису президента Володимира Зеленського.</p>
      <p>Нагадаємо, Віндман під час публічних слухань в Конгресі в рамках розслідування щодо імпічменту президента США Дональда Трампа заявив, що <a href="https://glavcom.ua/news/danilyuk-proponuvav-spivrobitnikovi-nacbezpeki-ssha-posadu-ministra-oboroni-ukrajini-641028.html">колишній секретар Ради національної безпеки і оборони України Олександр Данилюк тричі пропонував йому очолити Міністерство оборони України.</a></p>
      <related>
        <a href="https://glavcom.ua/news/impichment-trampa-u-kongresi-ssha-sluhayut-volkera-641045.html"/>
        <a href="https://glavcom.ua/country/society/ukrajinski-diplomati-je-toksichnimi-u-vashingtoni-jelisjejev--640921.html"/>
        <a href="https://glavcom.ua/news/danilyuk-proponuvav-spivrobitnikovi-nacbezpeki-ssha-posadu-ministra-oboroni-ukrajini-641028.html"/>
      </related>
    </article>
  </body>
</html>