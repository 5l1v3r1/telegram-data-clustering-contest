<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-opinii-23501811-cum-iesit-iohannis-dancila-din-dezbaterile-separate-care-organizat-reactie-cald.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T22:51:00+00:00"/>
    <meta property="og:title" content="Cum au ieșit Iohannis și Dăncilă din dezbaterile separate pe care și le-au organizat. Reacție la cald"/>
    <meta property="og:description" content="În ciuda a ceea ce au spus și s-a spus în această campanie electorală, Viorica Dăncilă și Klaus Iohannis au avut până la urmă „dezbaterile” pe care și le-au dorit. Eu"/>
  </head>
  <body>
    <article>
      <h1>Cum au ieșit Iohannis și Dăncilă din dezbaterile separate pe care și le-au organizat. Reacție la cald</h1>
      <address><time datetime="2019-11-19T22:51:00+00:00">19 Nov 2019, 22:51</time> by <a rel="author">Gabriel Bejan</a></address>
      <p><b>​În ciuda a ceea ce au spus și s-a spus în această campanie electorală, Viorica Dăncilă și Klaus Iohannis au avut până la urmă „dezbaterile” pe care și le-au dorit. Eu cred că cele două lumi, complet diferite, așa cum au arătat în această seară, nu s-ar fi putut întâlni într-un act de campanie electorală pentru prezidențiale din care votanții să aibă efectiv ceva de câștigat. </b><br/><br/>Lucrurile au fost clare încă de la început: Klaus Iohannis a trimis invitații nominale unor jurnaliști specializați pe politică, justiție etc, plus politologului Cristian Pârvulescu. La fel de bine i-ar fi putut invita la un simpozion tematic. Iar întâlnirea cu aceștia a avut loc la Biblioteca Centrală Universitară. <br/><br/>De cealaltă parte, Viorica Dăncilă a trimis invitațiile în redacții, sugerând că poate să vină cine vrea. Iar „dezbaterea” a avut loc la Palatul Parlamentului. Adică la Casa Poporului. <br/><br/>Deși a fost un eveniment de campanie electorală, în care actualul președinte ar fi trebuit să convingă români din toate bulele să-l voteze, lucrurile nu au arătat așa. Dar Iohannis nici nu și-a propus acest lucru. Președintele s-a poziționat undeva sus și, în ciuda unor întrebări mai incomode, nu a fost scos din zona de confort. <br/><br/>Când chemi la dezbatere doar oameni care scriu și fac analize de ani de zile despre politică, justiție, Constituție etc e greu de crezut că vreunul dintre ei îți va pune o întrebare din afara ariei lor de competență. Îți va da o „perversă ca la Târgu Ocna”, te vei trezi pus într-o situație cu adevărat complicată. <br/><br/>Nimic de zis, dezbatarea a fost interesantă. Iar Iohannis a avut răspunsuri și a vrut să transmită senzația că nu a stat degeaba cinci ani la Cotroceni. Și probabil că i-a reușit. <br/><br/>În seara asta nu am aflat însă nimic despre latura umană a președintelui. <br/><br/>A încercat la sfârșit să mai destindă atmosfera, invitând niște studenți din public să pună întrebări incomode, dar nu a reușit. Și mai mult ca sigur, după acest ultim (probabil) moment de campanie electorală Iohannis a rămas pentru mulți tot „robotul” de la Cotroceni. <br/><br/>De cealaltă parte, Viorica Dăncilă și-a făcut un calcul foarte simplu și curajos: ce mi se mai poate întâmpla? A început la ora 6, cu o oră înainte de președintele Iohannis, apoi a vorbit și a răspuns la întrebări două ore și jumătate. <br/><br/>În prima parte nu a ieșit din punctajul partidului: și-a enumerat „realizările” ca premier și l-a atacat pe Iohannis pe temele deja consacrate: președintele se teme de dezbatere, vrea să scadă pensiile și salariile românilor, este extremist, oportunist politic și așa mai departe. Aceleași prostii pe care le tot auzim din 2016. <br/><br/>Pe cine mai surprind însă prostiile debitate de Dăncilă? <br/><br/>Pe asta a mizat de fapt și candidata PSD. Pe faptul că nimeni nu mai are vreo așteptare de la ea. A răspuns la toate întrebările cu nonșalanța omului care nu are nimic de pierdut. <br/><br/>Cine ar mai putea să râdă, după atâția ani de gafe incredibile, că cea care se lăuda acum câteva zile că a dat meditații la matematică unor copii nevoiași nu a știut să răspundă la întrebarea: care este aria cercului? <br/><br/>Viorica Dăncilă nu a părut deranjată nici măcar când a fost întrebată de reporterul Hotnews ce le-ar răspunde tinerilor cărora le cere votul și care se gândesc că ea și-a angajat fiul consilier la Curtea de Conturi. A răspuns că nu l-a angajat ea la Curtea de Conturi și că fiul ei are propria carieră. Previzibil. <br/><br/>Viorica Dăncilă a reușit să puncteze însă într-un anumit domeniu: a părut foarte umană. Candidatul PSD a vrut să arate ca un om care nu se mai teme de ridicol. „Puteți să râdeți de mine cât vreți, asta sunt eu!” <br/><br/>Klaus Iohannis și Viorica Dăncilă au avut practic dezbaterile pe care și le-au dorit. Fiecare cu propriile limite. <br/><br/><br/></p>
    </article>
  </body>
</html>