<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Columns/Diamantopoulos/to-skamni-ths-kremalas.5643045.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-19T22:19:00+00:00"/>
    <meta property="og:title" content="Το σκαμνί της κρεμάλας..."/>
    <meta property="og:description" content="Ο Παντελής Διαμαντόπουλος είδε τον Ολυμπιακό να βαδίζει εκ του ασφαλούς στη νίκη και ξαφνικά σε τέσσερα λεπτά να... διαλύει τα πάντα."/>
  </head>
  <body>
    <article>
      <h1>Το σκαμνί της κρεμάλας...</h1>
      <h2>Ο Παντελής Διαμαντόπουλος είδε τον Ολυμπιακό να βαδίζει εκ του ασφαλούς στη νίκη και ξαφνικά σε τέσσερα λεπτά να... διαλύει τα πάντα.</h2>
      <address><time datetime="2019-11-19T22:19:00+00:00">19 Nov 2019, 22:19</time> by <a rel="author">Παντελής Διαμαντόπουλος</a></address>
      <p>Δεν κατάφερε <a href="https://www.sport24.gr/Basket/Euroleague/eb-news/eb_olympiacos/mpagern-monaxoy-olympiakos-85-82-klwtshse-thn-eykairia.5642747.html">ο Ολυμπιακός να πάρει δεύτερη συνεχόμενη νίκη</a>. Και εκεί που ήταν ομάδα των… διαβολοβδομάδων, πλέον χάνει και αυτό το χάρισμα. Με τρόπο εκνευριστικό.Η πιο σπαστική φετινή ήττα, μακράν της δεύτερης. Γιατί όπως κυλούσαν τα πράγματα, όλα έδειχναν ότι η ελληνική ομάδα θα το κέρδιζε το ματσάκι. Τέσσερα λεπτά με άστοχες "ερυθρόλευκες" επιλογές και σκληρό γερμανικό μπάσκετ, ήταν αρκετό.</p>
      <p>Η φετινή Ευρωλίγκα είναι μεγάλο βάσανο για τον κόσμο των Πειραιωτών, αλλά μη λέμε τα ίδια. Θα υπομείνουν, θα στηρίξουν και θα περιμένουν να έρθει η… άνοιξη. Όχι η εποχή. Η αγωνιστική άνοιξη στο ταλαιπωρημένο εδώ και ενάμιση χρόνο τμήμα από τα "πειράματα". Και τέτοιες ήττες όπως αυτή στο Μόναχο, δεν βλάπτουν μόνο τη θέση στην βαθμολογία, αλλά και την ψυχολογία των αποδυτηρίων.</p>
      <p>Βρέθηκε και με δέκα πόντους πίσω στο ξεκίνημα η ομάδα και είναι αλήθεια ότι αν δεχθείς 23 στο δεκάλεπτο σίγουρα δεν έχεις μπει καλά σε αγώνα της EuroLeague. Οι Γερμανοί είχαν διασυρθεί πριν λίγα βράδια στη Βαλένθια, ήταν δεδομένο λοιπόν ότι και θα πίεζαν και θα έμπαιναν με "σφίξιμο", άσχετα αν μετά το εγκατέλειψαν και το ξαναθυμήθηκαν στο τέλος.</p>
      <p>Το αρχικό πλάνο του Κεμζούρα, έπεσε στο κενό και η κατάσταση άλλαξε με τις πρώτες αλλαγές. Βελτιώθηκε ο ρυθμός και καλυτέρεψαν οι επιλογές. Η μανία να περνάει με επιπολαιότητα η μπάλα στο καλάθι και κάποιες βεβιασμένες προσπάθειες, έφεραν εύκολα καλάθια στην Μπάγερν. Οι γηπεδούχοι δούλεψαν και με κάποια μις ματς, αλλά ο Ρότσεστι με τον Μπάλντγουιν ήταν αυτό που χρειαζόταν η περιφέρεια για να… ανακατευτεί λίγο το πράγμα. Ο πολύ έμπειρος και ο άπειρος, συνέθεσαν ένα ντουετάκι που δεν περίμενε ο γερμανικός πάγκος. Και μόλις άρχισαν να ζαλίζονται οι Βαυαροί, επέστρεψε το αρχικό σχήμα με καλύτερη διάθεση. Ο <a href="https://www.sport24.gr/basket/omadesbasket/a1olympiakos/">Ολυμπιακός</a> πήγε στα αποδυτήρια μπροστά στο σκορ γιατί ηρέμησαν μετά το 7’ στην επίθεση και δεν έτρεχαν "σαν ακέφαλα κοτόπουλα". Ο Πρίντεζης πήρε τις μπάλες σε σωστό τάιμινγκ και πάνω απ’ όλα, ο πάγκος της ομάδας έβαλε 22 πόντους!!! Το πιο αρνητικό; Έλλειψη ομαδικότητας, μεταφραζόμενη σε τρεις μόλις τελικές πάσες.</p>
      <p>O Κεμζούρα ζυγίζοντας το 20λεπτο, γύρισε τούμπα του ροτέισον. Αν το τηρούσε θα ‘χε κερδίσει. Έφερε μπροστά τους Μπάλντγουιν- Ρότσεστι και άφησε σε όλη την τρίτη περίοδο τον Παπανικολάου. Οι δυο Αμερικανοί έδωσαν ρεσιτάλ, και το κυριότερο; Ο έμπειρος Τέιλορ, έδωσε ώθηση και στον ταλαντούχο Μπάλντγουιν που είχε -επιτέλους- την ευκαιρία να δείξει περισσότερα από όσα μπορεί να κάνει. Τα ‘παμε και άλλες φορές. Στο δίλημμα "επίθεση Μπάλνγουιν ή άμυνα Τσέρι", η απάντηση του Κεμζούρα κάποια στιγμή, θα ήταν "επίθεση". Ειδικά όταν μιλάμε για μια ομάδα που ‘χει ανάγκη από φρέσκα πόδια. Η άμυνα δούλεψε καλά, μόνο 12 πόντοι παθητικό στο τρίτο δεκάλεπτο και ποσοστά ευστοχίας στα ύψη με ένα εξαιρετικό 71% στα δίποντα. Ωραία η τρίτη περίοδος ε; Ως εκεί…</p>
      <p>Ο Μπάλντγουιν δεν είχε ίδια συνεργασία με τον Σπανούλη, Ο Κεμζούρα στο 33’ έβγαλε τον Ρότσεστι και έβαλε τον αρχηγό του. Οι Γερμανοί πέρασαν μπροστά πιέζοντας στη μπάλα, ρίχνοντας μπασκετικό "ξύλο" και το ματς έγινε "πόλεμος". Ο Ολυμπιακός εκεί που ήλεγχε τα πάντα, ήταν πλέον ζαλισμένος και έτοιμος να πέσει στο καναβάτσο. Αφήστε που η διαχείριση στα φάουλ ήταν για τα πανηγύρια. Τα έκαναν μαζεμένα δίνοντας βολές από το 31’50’’ και ενώ οι Γερμανοί είχαν μόνο ένα φαουλάκι μέχρι… βάθος αγώνα.</p>
      <p>Όταν ο Λιθουανός προπονητής θυμήθηκε ξανά τον Ρότσεστι, είχαν όλα αλλάξει και -κυρίως- ο Λο είχε ζεσταθεί. Ο Ολυμπιακός εκεί που ήταν πανέτοιμος να κερδίσει και με φρέσκα πρόσωπα, βρέθηκε στην "κρεμάλα" και ο Λο απλά, κλώτσησε το σκαμνί. Φυσικά όλα γίνονται για κάποιο λόγο. Στα σκουπίδια τα ποσοστά στα σκουπίδια και η άμυνα. Μόλις οι Γερμανοί πίεσαν το σχήμα ήταν ακατάλληλο στο παρκέ. Βαρύ και ασήκωτο. Και ήρθε η τιμωρία. Το 61- 69, έγινε 72- 71. Μετά, αφήστε το. Στο τελευταίο ενάμιση λεπτό ήπιαν όλοι… θάλασσα. Η ανάγκη να μοιράσει χρόνους και να τους έχει ευτυχισμένους, κατέστρεψαν το καλό κοουτσάρισμα του Κεμζούρα. Κρίμα και για αυτόν. Ίσως του γίνει μάθημα ενόψει Άλμπα.</p>
      <p>Η ομάδα θα συνεχίσει, τα ‘χουμε πει αυτά. Οι ασθένειες πολλές, αλλά η θεραπεία θα αργήσει…</p>
      <p>
        <b>Photo Credits: Eurokinissi</b>
      </p>
    </article>
  </body>
</html>