<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821495-spivucasnik-kilera-pisla-strilanini-bila-supermarketu-harkova-piski-potrapiv-do-rf.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T22:51:00+00:00"/>
    <meta property="og:title" content="Співучасник кілера після стрілянини біля супермаркету Харкова пішки потрапив до РФ"/>
    <meta property="og:description" content="Імовірний напарник кілера, який після стрілянини біля супермаркету в Харкові 25 жовтня підірвав себе гранатою, через 2 дні після гучної події перетнув кордон із Росією."/>
  </head>
  <body>
    <article>
      <h1>Співучасник кілера після стрілянини біля супермаркету Харкова пішки потрапив до РФ</h1>
      <h2>Імовірний напарник кілера, який після стрілянини біля супермаркету в Харкові 25 жовтня підірвав себе гранатою, через 2 дні після гучної події перетнув кордон із Росією.</h2>
      <address>
        <time datetime="2019-11-19T22:51:00+00:00">19 Nov 2019, 22:51</time>
      </address>
      <p>Про це йдеться в матеріалах <a href="http://reyestr.court.gov.ua/Review/85484535">судової ухвали</a>, опублікованої в Єдиному реєстрі судових рішень.</p>
      <p>"Під час перевірки на причетність до вказаних кримінальних правопорушень ОСОБА_4 встановлено, що він разом з ОСОБА_3 мешкали неподалік один від одного у м. Горлівка, є однолітками та за наявними оперативними даними були знайомими з дитинства. Також, у ході досудового розслідування встановлено, що 27.10.2019 ОСОБА_4 пішки перетнув державний кордон України до Російської Федерації та до теперішнього часу на територію України не повертався", - йдеться в тексті документа.</p>
      <p>За даними слідства, імовірний співучасник часто перебував поблизу дачі загиблого, де згодом правоохоронці виявили значний арсенал. Про це свідчать дані, отримані від телефонних операторів.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2813827-u-harkivskomu-supermarketi-14ricnij-pidlitok-ulastuvav-strilaninu-dvoe-postrazdalih.html">У харківському супермаркеті 14-річний підліток улаштував стрілянину, є постраждалі</a>
      </blockquote>
      <p>Як повідомляв Укрінформ, 25 жовтня опівдні на вулиці Клочковській у Харкові сталася стрілянина між групою чоловіків.</p>
      <p>Два харків'янина вийшли з супермаркету і попрямували до свого автомобіля. Там на них чекав зловмисник, який відкрив вогонь. Чоловіки теж були озброєні, тому зав'язалася стрілянина. В результаті події один з постраждалих помер у кареті швидкої, іншого доставили до Інституту невідкладної хірургії. Зараз його життя поза загрозою.</p>
      <p>Після скоєння злочину нападник кинув зброю на місці події і зник на автомобілі Toyota. Через кілька кварталів він зупинився і підпалив іномарку.</p>
      <p>Згодом патрульні виявили в районі Південного залізничного вокзалу людину, за прикметами схожу на зловмисника. Його штани були в крові. Патрульні поліціянти дістали зброю, втікач відвернувся і підірвав себе гранатою.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2816314-u-harkovi-policejskij-vlastuvav-strilaninu-u-metro.html">У Харкові поліцейський влаштував стрілянину у метро</a>
      </blockquote>
      <p>За словами начальника ГУНП у Харківській області Сокуренка, слідство розглядає версію, що зловмисник навмисно покінчив життя самогубством, оскільки більше боявся замовників злочину, а не поліцію.</p>
      <p>Поліція встановила особу кілера. Ним виявився житель міста Горлівка Донецької області Олексій Тітов, який раніше вже притягувався до кримінальної відповідальності.</p>
      <p>Слідство по вказаним подіям ведеться за ч. 2 ст. 115 (умисне вбивство) та ч.2 ст.15 ч.2 ст. 115 (замах на умисне вбивство) Кримінального кодексу України.</p>
    </article>
  </body>
</html>