<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.crimesite.nl/zes-mannen-en-cocaine-gepakt-bij-wasserij-in-brabant/"/>
    <meta property="og:site_name" content="Crimesite"/>
    <meta property="article:published_time" content="2019-11-19T09:54:06+00:00"/>
    <meta property="og:title" content="Zes mannen en cocaïne gepakt bij wasserij in Brabant"/>
    <meta property="og:description" content="Maandagavond heeft de politie in een loods aan de Dorpsstraat in Sint Willebrord een cocaïnewasserij ontdekt. Uren daarna zagen agenten zes mannen die die zich probeerden te verstoppen. (beeld uit archief) Oppervlaktewater De gemeente kreeg rond 17.45 uur een melding van een vreemde lucht aan de Dorpsstraat en ging met de brandweer op onderzoek uit. […]"/>
  </head>
  <body>
    <article>
      <h1>Zes mannen en cocaïne gepakt bij wasserij in Brabant</h1>
      <address>
        <time datetime="2019-11-19T09:54:06+00:00">19 Nov 2019, 09:54</time>
      </address>
      <p>Maandagavond heeft de politie in een loods aan de Dorpsstraat in Sint Willebrord een cocaïnewasserij ontdekt. Uren daarna zagen agenten zes mannen die die zich probeerden te verstoppen.</p>
      <p>
        <i>(beeld uit archief)</i>
      </p>
      <h3>Oppervlaktewater</h3>
      <p>De gemeente kreeg rond 17.45 uur een melding van een vreemde lucht aan de Dorpsstraat en ging met de brandweer op onderzoek uit. In het oppervlaktewater werden restanten van drugsafval gemeten. Hierop werd een loods, in de buurt van een benzinestation, onderzocht, waarin een cocaïnewasserij werd ontdekt. Op dat moment was er niemand in de loods. De omgeving werd afgezet en het team Landelijke Faciliteit Ondersteuning Ontmantelen (LFO) werd gewaarschuwd om het drugslab te ontmantelen. In een cocaïnewasserij wordt het halffabrikaat cocaïnepasta (basecoke) “gewassen” door chemicaliën toe te voegen om cocaïne in poedervorm te verkrijgen.</p>
      <h3>Verlichting</h3>
      <p>De brandweer spoot het riool schoon het terrein werd van de nodige verlichting voorzien om veilig te kunnen werken. Toen ontdekte de politie rond 21.00 op het terrein zes mannen, die vermoedelijk met de wasserij te maken hadden. Ze werden aangehouden, waarbij agenten werden geholpen door aanwezige brandweermannen. De mannen werden gefouilleerd en kregen een overall aan om te voorkomen dat sporen werden vernietigd. Hierna werd het zestal door verschillende politie-eenheden naar een politiecellencomplex gebracht. Het gaat (voorlopig) om mannen variërend in de leeftijd van 29 tot en met 58 jaar, waarvan enkelen zonder vaste woon- of verblijfplaats in Nederland (exacte gegevens volgen later).</p>
      <p>De politie zal nog geruime tijd bezig zijn met onderzoek en ontmanteling van de cocaïnewasserij. Rond 23.00 ontdekte de politie hierbij een onbekende hoeveelheid cocaïne.</p>
    </article>
  </body>
</html>