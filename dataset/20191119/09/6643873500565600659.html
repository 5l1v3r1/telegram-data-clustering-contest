<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/MRX4EM/dommen-mot-mazyar-keshvari-ankes"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T09:57:29+00:00"/>
    <meta property="og:title" content="Dommen mot Mazyar Keshvari ankes"/>
    <meta property="og:description" content="Statsadvokaten anker straffeutmålingen i saken mot Mazyar Keshvari som i oktober ble dømt til sju måneders fengsel for grovt bedrageri mot Stortinget."/>
  </head>
  <body>
    <article>
      <h1>Dommen mot Mazyar Keshvari ankes</h1>
      <h2>Statsadvokaten anker straffeutmålingen i saken mot Mazyar Keshvari som i oktober ble dømt til sju måneders fengsel for grovt bedrageri mot Stortinget.</h2>
      <address><time datetime="2019-11-19T09:57:29+00:00">19 Nov 2019, 09:57</time> by <a rel="author">NTB</a></address>
      <p>– Påtalemyndigheten mener at tingretten har utmålt en for mild straff. Tingretten har etter påtalemyndighetens oppfatning i skjerpende retning lagt for liten vekt på at det grove bedrageriet er begått i anledning vervet som stortingsrepresentant, heter det i en pressemelding fra Oslo statsadvokatembeter.</p>
      <p>Den tidligere Fremskrittsparti-politikeren ble i Nedre Romerike tingrett 23. oktober i år dømt til sju måneders ubetinget fengsel for å ha lurt Stortingets administrasjon til urettmessig å utbetale ham 450.000 kroner i reiserefusjon.</p>
      <h3>Påstand om 18 måneder</h3>
      <p>Påtalemyndighetens påstand var ett og et halvt års ubetinget fengsel. Saken vil om kort tid bli oversendt Eidsivating lagmannsrett som skal ta stilling til om anken skal tas under behandling.</p>
      <p>Keshvaris forsvarer, John Christian Elden, sier til <a href="https://www.nettavisen.no/nyheter/patalemyndigheten-anker-keshvari-dommen---mener-straffen-er-for-mild/3423875158.html">Nettavisen</a> at de ikke vil ha saken behandlet i lagmannsretten.</p>
      <p>– Men dersom den tas opp til behandling, vil vi påstå at straffen settes ned til fire måneders fengsel, sier han.</p>
      <h3>Innrømmet grovt bedrageri</h3>
      <p>Keshvari var siktet for og har innrømmet grovt bedrageri ved å ha forledet Stortingets administrasjon til urettmessig å utbetale ham totalt 450.000 kroner i reiserefusjon.</p>
      <p>Det var <a href="https://www.aftenposten.no/norge/politikk/i/Rx0GR2/aftenposten-avsloerer-frp-profil-leverte-fiktive-reiseregninger-til-stortinget">Aftenposten som i fjor avdekket</a> at Keshvari systematisk hadde levert fiktive reiseregninger. Ifølge siktelsen fikk Keshvari urettmessig utbetalt reiserefusjon i perioden desember 2014 til oktober 2018 ved 73 tilfeller. Pengene er nå tilbakebetalt.</p>
      <p>Den tidligere Fremskrittsparti-politikeren beklaget overfor Stortinget og det norske folk da han kom med en uforbeholden tilståelse i retten. Saken gikk som en såkalt tilståelsessak, som innebærer en forenklet rettsprosess.</p>
      <p>– Jeg har ikke vist meg tillit verdig, uttalte 38-åringen i retten.</p>
      <h3>Meldte seg ut</h3>
      <p>Keshvari sa også at han ville ta fullt ut konsekvensene av sine valg og har derfor trukket seg fra alle politiske verv. Han har også meldt seg ut av Fremskrittspartiet.</p>
      <p>Keshvari har vært sykmeldt fra vervet som stortingsrepresentant siden oktober i fjor. Det er uklart om og eventuelt når Keshvari kan komme tilbake til Stortinget. En stortingsrepresentant har i utgangspunktet plikt til å sitte perioden ut.</p>
      <h3>Nok en etterforskning</h3>
      <p>Keshvari er også under etterforskning i en annen sak. I februar ble han pågrepet i hjemmet sitt i Rælingen i Akershus, siktet for grove trusler. Det ble gjort beslag av våpen i forbindelse med pågripelsen.</p>
      <p>Keshvari har ikke erkjent straffskyld i denne saken, som etterforskes uavhengig av bedragerisaken.</p>
      <related>
        <h4>Mest lest akkurat nå</h4>
        <a href="https://www.bt.no/sport/i/3Jel4e/johaugs-kjaereste-legger-opp"/>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/nyheter/lokalt/i/kJxea9/i-retten-lovet-mangemilliardaeren-aa-gjoere-opp-for-seg-ombestemte-seg"/>
        <a href="https://www.bt.no/nyheter/lokalt/i/GGXoqB/foer-var-dette-en-bilvei-naa-kan-frigg-5-springe-fritt-rundt"/>
        <a href="https://www.bt.no/nyheter/lokalt/i/2GgLJG/fjerner-masse-i-bunnen-av-joelstravatnet-etter-nytt-metallfunn"/>
        <a href="https://www.bt.no/btmeninger/debatt/i/8mVAbA/norske-psykologer-er-vanvittig-arrogante"/>
      </related>
    </article>
  </body>
</html>