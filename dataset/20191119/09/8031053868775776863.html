<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pentapostagma.gr/2019/11/%ce%b7-%cf%83%ce%ba%ce%b9%ce%ac%ce%b8%ce%bf%cf%82-%cf%84%cf%89%ce%bd-%cf%80%ce%bf%ce%b9%ce%b7%cf%84%cf%8e%ce%bd-%ce%b5%ce%ba%ce%b4%ce%ae%ce%bb%cf%89%cf%83%ce%b7-%ce%bc%ce%bd%ce%ae%ce%bc%ce%b7%cf%82.html"/>
    <meta property="og:site_name" content="ΠΕΝΤΑΠΌΣΤΑΓΜΑ"/>
    <meta property="article:published_time" content="2019-11-19T09:00:53+00:00"/>
    <meta property="og:title" content="Η Σκιάθος των ποιητών: Εκδήλωση μνήμης και τιμής για τον παπα-Γιώργη Ρήγα (βίντεο)"/>
    <meta property="og:description" content="Ο Δήμος Σκιάθου συνεχίζοντας τον κύκλο δράσεων κάτω από τον γενικό τίτλο «Η Σκιάθος των ποιητών» διοργανώνει εκδήλωση μνήμης και τιμής για τον παπα-Γιώργη Ρήγα (Σκιάθος 20/11/1884 – Αθήνα 11/7/1960)."/>
  </head>
  <body>
    <article>
      <h1>Η Σκιάθος των ποιητών: Εκδήλωση μνήμης και τιμής για τον παπα-Γιώργη Ρήγα (βίντεο)</h1>
      <address>
        <time datetime="2019-11-19T09:00:53+00:00">19 Nov 2019, 09:00</time>
      </address>
      <p>
        <b>Ο Δήμος Σκιάθου συνεχίζοντας τον κύκλο δράσεων κάτω από τον γενικό τίτλο «Η Σκιάθος των ποιητών» διοργανώνει εκδήλωση μνήμης και τιμής για τον παπα-Γιώργη Ρήγα (Σκιάθος 20/11/1884 – Αθήνα 11/7/1960).</b>
      </p>
      <blockquote>Ο παπα-Γιώργης Ρήγας είναι στυλοβάτης της μεταβυζαντινής λογιοσύνης μέσα από την αγιορείτικη παράδοση, είναι Λαογράφος με βαρύτητα και θεωρείται αυθεντία σε θέματα που αφορούν το τυπικό της εκκλησίας .Η αξία και η χρησιμότητα του έργου του ξεπερνά τα σύνορα της Σκιάθου αλλά και της Ελλάδος απευθυνόμενο προς όλο τον Δυτικό πολιτισμό .Υπήρξε αγαπημένος δημοδιδάσκαλος και ιερέας στην Σκιάθο για 39 χρόνια, ενώ ασχολήθηκε με την λαογραφία με ευσυνειδησία και επιμέλεια συγκεντρώνοντας και διασώζοντας για τις επόμενες γενιές ολόκληρο τον λαογραφικό θησαυρό του νησιού.</blockquote>
      <p>Ασχολήθηκε σοβαρά με την παραδοσιακή, την βυζαντινή μουσική και την υμνογραφία γράφοντας ύμνους και μουσική σε διπλή παρασημαντική Βυζαντινή και Ευρωπαϊκή . Δημιούργησε πρότυπο καταγραφής της λαογραφίας δείχνοντας τον δρόμο στους επόμενους με υποδειγματική οργάνωση υλικού ,κριτικό πνεύμα κ εγγύηση ποιότητας της πληροφορίας . Πάνω του θα στηριχτεί η σύγχρονη έρευνα που δεν σταματά στην περιγραφή της μορφής των λαογραφικών φαινομένων αλλά προχωρεί στον μηχανισμό της δημιουργίας τους από το πώς είναι ,στο πως έφτασαν να γίνουν όπως είναι ,με κέντρο τους τον άνθρωπο.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fteo.tzoymas%2Fvideos%2F10220331806582493%2F&amp;show_text=&amp;width=640" width="640" height="480" data-service="Facebook" scrolling="no"/>
      </figure>
      <p>Ιδέα στην οποία εύκολα διακρίνει κάποιος την Αριστοτελική αρχή : Εἰ δή τις ἐξ ἀρχῆς τὰ πράγματα φυόμενα βλέψειεν, ὥσπερ ἐν τοῖς ἄλλοις, καὶ ἐν τούτοις κάλλιστ’ ἂν οὕτω θεωρήσειεν . (Πολιτικῶν α΄) Ο Δήμος Σκιάθου θα προσπαθήσει μέσα στα επόμενα χρόνια και με δράσεις σαν αυτή της Παρασκευής 22 Νοεμβρίου 2019 να λάμψει ξανά το πολυεπίπεδο και σημαντικό έργο του παπα-Γιώργη Ρήγα .Η εκδήλωση θα γίνει στο Πνευματικό Κέντρο Ιερών Ναών Σκιάθου όπου παράλληλα θα λειτουργήσει λαογραφική έκθεση. Θα προηγηθεί επιμνημόσυνη δέηση στις 17.00 στον ναό των τριών ιεραρχών.</p>
      <p>Στην εκδήλωση θα απευθύνουν χαιρετισμό ο <b>δήμαρχος Σκιάθου</b> Θοδωρής Τζούμας και ο επίτιμος <b>Αρχηγός Στόλου Αντιναύαρχος</b> ε.α. Γεώργιος Μπεζεριάνος ως εκπρόσωπος <b>απογόνων του συγγραφέως</b> . Ομιλητής θα είναι ο Αιδεσιμωλογιότατος π. Γεώργιος Σταματάς με θέμα «Στα χρόνια του παπα-Γιώργη Ρήγα» . Δραματοποιημένη ανάγνωση έργων του συγγραφέως θα γίνει από μέλη του συλλόγου γυναικών .Στην συνέχεια η εξαιρετική βυζαντινή χορωδία του Κωνσταντίνου Κουτούμπα «Σκιαθίων Υμνωδοί» θα ψάλλει συνθέσεις του Παπα-Ρήγα και του Α.Μωραϊτίδη και τέλος η Χορωδία παραδοσιακής μουσικής του συλλόγου γυναικών Σκιάθου,θα τραγουδήσει σκιαθίτικα παραδοσιακά τραγούδια που ο τιμώμενος διέσωσε.</p>
      <figure>
        <img src="https://www.pentapostagma.gr/wp-content/uploads/2019/11/72723641_10220331326850500_8177911597541359616_o.jpg"/>
      </figure>
    </article>
  </body>
</html>