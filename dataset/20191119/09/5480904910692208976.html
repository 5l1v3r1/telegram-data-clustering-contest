<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/tenistka-strycova-se-po-zivotni-sezone-louci-s-trenerem-kotyzou/1822717?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T09:23:00+00:00"/>
    <meta property="og:title" content="Tenistka Strýcová se po životní sezoně loučí s trenérem Kotyzou"/>
    <meta property="og:description" content="Praha - Tenistka Barbora Strýcová ukončila po úspěšné sezoně spolupráci s trenérem Davidem Kotyzou, s nímž se připravovala poslední dva roky. Světová jednička ve čtyřhře to oznámila na instagramu, na rozchodu se dohodli po Turnaji mistryň v Šen-čenu."/>
  </head>
  <body>
    <article>
      <h1>Tenistka Strýcová se po životní sezoně loučí s trenérem Kotyzou</h1>
      <address><time datetime="2019-11-19T09:23:00+00:00">19 Nov 2019, 09:23</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Tenistka Barbora Strýcová ukončila po úspěšné sezoně spolupráci s trenérem Davidem Kotyzou, s nímž se připravovala poslední dva roky. Světová jednička ve čtyřhře to oznámila na instagramu, na rozchodu se dohodli po Turnaji mistryň v Šen-čenu.</p>
      <p>"David je jeden z nejlepších trenérů v Česku, a protože se můj tenisový důchod přibližuje, přišlo mi trošku sobecký ho držet u sebe za každou cenu," napsala třiatřicetiletá Strýcová o trenérovi, jenž v minulosti dovedl mezi elitu Petru Kvitovou a spolupracoval i s Karolínou Plíškovou či Caroline Wozniackou z Dánska.</p>
      <p>Strýcová má za sebou životní sezonu, v níž mimo jiné získala s tchajwanskou partnerkou Sie Šu-wej wimbledonský titul ve čtyřhře a ve dvouhře si v All England Clubu zahrála semifinále. Rok zakončila porážkou v deblovém finále na Turnaji mistryň.</p>
      <p>"S Davidem jsme si před dvěma lety stanovili cíle. Říkala jsem tomu spíše 'reálné tenisové sny'. A i když je samozřejmě vždycky prostor, aby bylo lépe, všechny velké cíle, kterých jsem pod Davidovým vedením chtěla dosáhnout, se povedly. Třeba letos jsme vše směřovali k Wimbledonu a byl to můj nejkrásnější turnaj v životě," napsala Strýcová.</p>
      <p>"Davide, díky za tvrdou práci, za všechny rady a za tvoji trpělivost. Byla to jízda, bylo to nahoru a dolů a bylo to skvělý!" poděkovala.</p>
    </article>
  </body>
</html>