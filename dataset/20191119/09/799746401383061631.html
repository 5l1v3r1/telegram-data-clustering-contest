<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103203/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T09:49:29+00:00"/>
    <meta property="og:title" content="Прем’єр Чехії заявив у Києві, що підтримує територіальну цілісність України"/>
    <meta property="og:description" content="Чехія підтримує територіальну цілісність України і реформи, які проводяться в країні, заявив прем’єр-міністр Чехії Андрей Бабіш."/>
  </head>
  <body>
    <article>
      <h1>Прем’єр Чехії заявив у Києві, що підтримує територіальну цілісність України</h1>
      <address>
        <time datetime="2019-11-19T09:49:29+00:00">19 Nov 2019, 09:49</time>
      </address>
      <p>Чехія підтримує територіальну цілісність України і реформи, які проводяться в країні, заявив прем'єр-міністр Чехії Андрей Бабіш.</p>
      <p>Як повідомляє "Європейська правда" з посиланням на <a href="https://www.unian.net/">УНІАН</a>, про це він сказав під час українсько-чеського бізнес-форуму у Києві.</p>
      <p>"Ми бачимо в Україні нове політичне середовище, яке має серйозну підтримку українського суспільства. Звичайно, ми підтримуємо територіальну цілісність, суверенітет України, і, звісно, реформи, які відбуваються в різних сферах", - сказав Бабіш.</p>
      <p>Він також зазначив, що багато чеських підприємства зацікавлені вести бізнес в Україні або співпрацювати з українськими компаніями.</p>
      <p>"Ми вранці з паном прем'єром Олексієм Гончаруком зустрічалися і маємо цілий список від наших компаній, що б вони хотіли, яку вести діяльність. Це і енергетика, ІТ, наші компанії також могли б поставляти і транспортну техніку, і військову техніку", - зазначив він, додавши, що товарообіг між країнами збільшується.</p>
      <p>Нагадаємо, у вересні до МЗС України <b><a href="https://www.eurointegration.com.ua/news/2019/09/11/7100638/">запросили</a></b> посла Чехії у зв’язку із <b><a href="https://www.eurointegration.com.ua/news/2019/09/10/7100578/">зустріччю</a></b> президента Чехії Мілоша Земана з представниками чеської неурядової організації "Світова рада підкарпатських русинів".</p>
      <p>Представники цієї організації заявили, що "представляють інтереси русинів, які домагаються автономії в складі України".</p>
      <p>Чеський дипломат заперечив будь-які заклики з боку Чехії щодо русинської автономії у Закарпатті та підтвердив підтримку територіальної цілісності України.</p>
      <p>31 жовтня до МЗС знову запросили посла Чехії через візит прокремлівської кримськотатарської організації "<b><a href="https://www.eurointegration.com.ua/news/2019/11/1/7102539/">Къирым бирлиги</a></b>" на офіційний прийом у Празькому Граді. Тоді Земан заявив, що <b><a href="https://www.eurointegration.com.ua/news/2019/11/8/7102820/">не запрошував</a></b> їх, а тільки русинів, які привели з собою кримських татар.</p>
      <p>Представниця "Къырым бирлиги" Таміла Німетуллаєва на заході <b><a href="https://www.eurointegration.com.ua/news/2019/10/30/7102465/">сфотографувалася </a></b>з прем’єром Чехії Андреєм Бабішем.</p>
      <p>Речник Земана запевнив, що президент вважає анексію Криму незаконною. </p>
      <related>
        <a href="https://www.eurointegration.com.ua/news/2019/11/1/7102539/"/>
        <a href="https://www.eurointegration.com.ua/news/2019/09/17/7100824/"/>
      </related>
    </article>
  </body>
</html>