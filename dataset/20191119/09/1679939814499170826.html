<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.publika.md/un-nou-scandal-cu-presupusi-ofiteri-gru-in-europa-un-agent-rus-a-fost-filmat-in-timp-ce-i-ar-fi-dat-mita-unui-inalt-oficial-din-serbia_3059567.html"/>
    <meta property="og:site_name" content="PUBLIKA"/>
    <meta property="article:published_time" content="2019-11-19T09:52:10+00:00"/>
    <meta property="og:title" content="Un nou scandal cu presupuşi ofiţeri GRU în Europa. Un agent rus a fost filmat în timp ce i-ar fi dat mită unui înalt oficial din Serbia"/>
    <meta property="og:description" content="Un nou scandal cu presupuşi ofiţeri GRU în Europa. Pe internet a devenit viral un clip în care apare un agent rus filmat în timp ce i-ar fi dat mită unui înalt oficial din Serbia. Din primele imagini se vede cum doi bărbaţi se întâlnesc într-o parcare din"/>
  </head>
  <body>
    <article>
      <h1>Un nou scandal cu presupuşi ofiţeri GRU în Europa. Un agent rus a fost filmat în timp ce i-ar fi dat mită unui înalt oficial din Serbia</h1>
      <address><time datetime="2019-11-19T09:52:10+00:00">19 Nov 2019, 09:52</time> by <a rel="author">PUBLIKA.MD</a></address>
      <p><b>Un nou scandal cu presupuşi ofiţeri GRU în Europa. Pe internet a devenit viral un clip în care apare un agent rus filmat în timp ce i-ar fi dat mită unui înalt oficial din Serbia. Din primele imagini se vede cum doi bărbaţi se întâlnesc într-o parcare din Belgrad. Ulterior, presupusul agent de informaţii rus îi dă o pungă de plastic oficialului sârb, iar cel din urmă o lasă într-o maşină.</b> <br/><br/>Ei merg apoi într-o cafenea din apropiere, după care se despart. În cele din urmă, oficialul sârb intră în automobilul în care a lăsat punga şi o deschide. De acolo, el scoate un plic cu bani. Clipul a fost postat pe Youtube de un utilizator necunoscut, care s-a înregistrat pe platformă chiar în ziua în care a încărcat filmuleţul.</p>
      <p>Utilizatorul a etichetat trusturi media din mai multe ţări, printre care Bosnia, Croaţia, Macedonia de Nord, Cehia şi Ungaria. Un jurnalist de investigaţii bulgar a confirmat că unul dintre bărbaţii din imagini este, într-adevăr, un membru GRU, diplomatul rus Georgy Viktorovich Kleban.</p>
      <p>El lucrează la ambasada Rusiei din capitala Serbiei. Jurnalistul spune că l-a identificat folosind o aplicaţie de recunoaştere facială. Autenticitatea clipului nu a fost stabilită.</p>
    </article>
  </body>
</html>