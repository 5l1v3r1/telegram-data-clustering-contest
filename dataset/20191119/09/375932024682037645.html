<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/kozelet/kozeleti-hirek/tobb-tizmillios-penzmosas-miatt-emeltek-vadat-ket-ferfi-ellen-1877397/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T09:16:00+00:00"/>
    <meta property="og:title" content="Több tízmilliós pénzmosás miatt emeltek vádat két férfi ellen"/>
    <meta property="og:description" content="A banki alkalmazottak minden esetben felismerték a hamis megbízásokat, ezért nem teljesítették az átutalásokat."/>
  </head>
  <body>
    <article>
      <h1>Több tízmilliós pénzmosás miatt emeltek vádat két férfi ellen</h1>
      <address><time datetime="2019-11-19T09:16:00+00:00">19 Nov 2019, 09:16</time> by <a rel="author">MTI</a></address>
      <p>Pénzmosás és más bűncselekmények miatt emeltek vádat két zalai férfi ellen, aki vállalta, hogy német cégektől csalással megszerzett összegeket vesz fel magyar bankokban – közölte a Zala Megyei Főügyészség szóvivője.</p>
      <p>Az 55 éves, büntetett előéletű zalaszentiváni férfi 2015-ben megállapodott 49 éves, büntetlen zalaegerszegi társával, hogy külföldi cégektől bűncselekménnyel megszerzett átutalásokat fogadjon számláira.</p>
      <p>Egy ismeretlen 2015 októberében egy müncheni székhelyű cég nevében kiállított hamis átutalási megbízással Németországból több mint 23 ezer eurót, vagyis mintegy hétmillió forintot utalt át a zalaegerszegi férfi egyik számlájára. A férfi az összeg jelentős részét három részletben felvette és átadta a társának, aki több mint 100 ezer forintot fizetett neki közreműködéséért.</p>
      <figure>
        <img src="https://www.vg.hu/wp-content/uploads/2018/11/shutterstock565647019.jpg"/>
        <figcaption>Fotó: Shutterstock</figcaption>
      </figure>
      <p>Az említett ismeretlen tettes 2015 októbere és 2016 januárja között további németországi cégek számláiról kísérelt meg hamis megbízásokkal pénzt átutalni a magyarországi bankszámlákra.</p>
      <aside>Több német város bankfiókjaiba postán eljuttatott, de hamis átutalási megbízásokkal összesen még csaknem 70 millió forintot akartak Magyarországra küldeni.</aside>
      <p>A banki alkalmazottak minden esetben felismerték a hamis megbízásokat, ezért nem teljesítették az átutalásokat. A Zala Megyei Főügyészség pénzmosás bűntette és más bűncselekmények miatt emelt vádat a két férfi ellen a Zalaegerszegi Törvényszéken.</p>
    </article>
  </body>
</html>