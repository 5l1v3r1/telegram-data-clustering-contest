<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/patronul-firmei-de-deratizare-din-timisoara-a-cumparat-produsele-folosite-pe-piata-neagra-18594080"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T09:02:48+00:00"/>
    <meta property="og:title" content="Patronul firmei de deratizare din Timişoara a cumpărat produsele folosite pe piaţa neagră"/>
    <meta property="og:description" content="Patronul firmei de deratizare din Timişoara a cumpărat substanţele folosite de la „o cunoştinţă”, fără documente. El ştia că substanţele sunt mai puternice decât de obicei, dar a primit asigurări că apartamentele în care a făcut dezinsecţia nu erau locuite, spune avocatul său."/>
  </head>
  <body>
    <article>
      <h1>Patronul firmei de deratizare din Timişoara a cumpărat produsele folosite pe piaţa neagră</h1>
      <address><time datetime="2019-11-19T09:02:48+00:00">19 Nov 2019, 09:02</time> by <a rel="author" href="https://www.zf.ro/autor/ilinca-nazarie" target="_blank">Ilinca Nazarie</a></address>
      <p>Patronul firmei de deratizare din Timişoara a cumpărat substanţele folosite de la „o cunoştinţă”, fără documente. El ştia că substanţele sunt mai puternice decât de obicei, dar a primit asigurări că apartamentele în care a făcut dezinsecţia nu erau locuite, spune avocatul său.</p>
      <p>„A recunoscut întreaga derulare de evenimente, a dat notă de relaţii suplimentare, aş putea spune că a colaborat întru totul cu organele de urmărire penală, recunoscându-şi faptele. (...) A dat notă de relaţii vis-a-vis de cum a făcut deratizarea, de unde a procurat substanţele, cum a perceput el în mod direct situaţia. Vă daţi seama, nimeni nu a vrut să suprime viaţa nimănui până la urmă. A fost un incident total nefericit şi pentru el chiar surprinzător, aş putea spune, nu se aştept să fie un astfel de deznodământ dramatic", a declarat pentru MEDIAFAX Călin Stăiculescu, avocatul adminstratorului firmei.</p>
      <p>Potrivit acestuia, bărbatul a recunoscut în faţa procurorilor că a cumpărat substanţele fără documente legale.</p>
      <p>„Substanţele le-a cumpărat de o cunoştinţă care se ocupă, printre altele, cu vânzarea de astfel de substanţe. A zis că lucrează chiar la o firmă de profil, urmează să fie audiat în cursul zilei de astăzi acea persoană. Ele ( n.r. substanţele ) nu au fost cumpărate din ce am înţeles cu factură sau cu chitanţă fiscală, prin urmare se prezumă a fi cumpărate din zona asta ( n.r. piaţa neagră ). Fiecare interpretează cum doreşte, nu ştiu în ce măsură pot să etichetez eu, să cataloghez că au fost cumpărate de pe piaţa neagră sau nu. (...) Au fost cumpărate fără facturi şi fără a deţine acte de provenienţă legale. Probabil sunt nişte substanţe care sunt puse într-un circuit public. Ele trebuie să aibe nişte documente care trebuie să le însoţească. Le-a achiziţionat de la un individ care cred că lucrează la o firmă. Nu cunosc detalii suplimentare", a explicat Stăiculescu.</p>
      <p>Potrivit avocatului, nu era prima dată când clientul său achiziţiona substanţe de la acea persoană şi le folosea. Acesta le-a mai folosit la un hotel din judeţul Timiş, unde a avut rezultate foarte bune, ba chiar a fost chemat să revină la acel hotel în decembrie, pentru că erau mai puţini clienţi: „urma să degajeze acele camere şi să continue lucrările şi în camerele în care nu s-a făcut deratizarea. Drept pentru care a şi procurat aceste substanţe, pentru această acţiune de deratizare care urma să aibă loc în decembrie. Primind o nouă solicitare în tot acest răstimp, s-au folosit aceste pastile la această locaţie".</p>
      <p>Administratorul firmei ştia că substanţele achiziţionate sunt mai puternice decât de obicei.</p>
      <p>„Ştia că sunt mai puternice, de aia le-a şi folosit, ca să aibă un rezultat mai bun, care să fie satisfăcător. El ştia că sunt mai tari decât cele care se folosesc în mod uzual, însă a spus că nu se aştepta la o astfel de situaţie de pe urma administrării acestor substanţe. Ştia că sunt puternice, dar nu ştia exact că sunt nocive pentru om sau că sunt letale, până la urmă, nu cunoştea aceste împrejurări.", susţine avocatul.</p>
      <p>Mai mult avocatul spune că apartamente în care s-a făcut dezinsecţia nu erau locuite: „El a şi primit asigurări, de altfel, că aceste locuinţe nu sunt locuite pe de o parte şi nu vor fi locuite în perioada următoare şi urma să facă şi igienizarea ulterioară în aceste locaţii. El a şi sigilat, a închis omul aceste apartamente, le-a zăvorât, le-a închis cu cheia, le-a sigilat cu bandă adezivă. În situaţia în care el a înţeles că trebuie să le izoleze cât mai bine ca să nu fie urmări neplăcute şi să reziste, până la urmă, acea soluţie să îşi facă efectul mai bine", a declarat Călin Stăiculescu.</p>
      <p>Potrivit avocatului, la intrarea în bloc ar fi fost publicat un anunţ: „Am înţeles că s-a postat un anunţ, nu l-am verificat, nu l-am observat, eu nu am fost la faţa locului să văd aceste aspecte să le verific, dar am înţeles că el urmează o procedură, procedura implică inclusiv afişarea la uşa principală din imobil a unui anunţ prin care să anunţe locatarii că în perioada cutare urmează să aibă loc o dezinfecţie, deratizare, după caz", a declarat Călin Stăiculescu.</p>
      <p>Bărbatul a fost reţinut pentru 24 de ore şi în cursul zilei de marţi urmează a fi prezentat instanţei cu propunere de arestare preventivă.</p>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie.</p>
      <p>Ministerul Sănătăţii a anunţat că, după deratizarea de la Timişoara, marţi dimineaţa erau internaţi 12 adulţi şi 16 copii, toţi în stare bună, cu o evoluţie favorabilă. Procurorii au informaţii că în acest caz s-a folosit o substanţă ce conţine fosfură de aluminiu, cu efecte letale în caz de inhalare.</p>
      <p>„S-a reţinut că, în perioada 16.11.2019 - 18.11.2019 mai multe persoane dintr-un imobil situat în Municipiul Timişoara au fost internate în diferite unităţi medicale din mun. Timişoara prezentând simptomele unei posibile intoxicaţii cu o substanţă necunoscută. Dintre aceste persoane s-a stabilit că 3 au decedat şi alte 3 persoane au rămas internate în unităţi medicale din Timişoara prezentând diferite afecţiuni”, se arată în comunicat.</p>
      <p>În urma cercetărilor efectuate, procurorii au stabilit că suspectul este reprezentant al unei societăţi care a realizat deratizarea în imobilul respectiv în perioada 16.11.2019 - 18.11.2019. Oamenii legii au informaţii că pentru deratizare s-a folosit un insecticid denumit „Delicia - GASTOXIN”.</p>
      <p>„Are în compoziţie fosfură de aluminiu, o substanţă foarte toxică, cu efecte letale în caz de inhalare, şi care necesită pentru utilizare autorizaţie specială”, se mai arată în comunicat.</p>
    </article>
  </body>
</html>