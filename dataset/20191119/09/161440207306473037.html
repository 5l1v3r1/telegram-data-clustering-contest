<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/politica/2019/11/19/renzi-niente-elezioni-o-regaliamo-il-paese-a-salvini-1-954402.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T09:14:44+00:00"/>
    <meta property="og:title" content="Renzi: &quot;Niente elezioni o regaliamo il Paese a Salvini&quot;"/>
    <meta property="og:description" content="Politica - Approfondisci su L'Unione Sarda.it"/>
  </head>
  <body>
    <article>
      <h6 class="kicker">italia viva</h6>
      <h1>Renzi: "Niente elezioni o regaliamo il Paese a Salvini"</h1>
      <h2>Andare al voto sarebbe "autolesionista", dice l'ex premier e leader di Italia Viva: "Non credo sia l'interesse degli elettori del Pd, oltre che dei cittadini italiani"</h2>
      <address>
        <time datetime="2019-11-19T09:14:44+00:00">19 Nov 2019, 09:14</time>
      </address>
      <p>"Andare a votare oggi significa regalare a Salvini il Paese, il Quirinale, i pieni poteri. E come se non bastasse significa lasciargli Emilia, Toscana e Lazio".</p>
      <p>Matteo Renzi si rivolge così, indirettamente, ai dem: "Può darsi - afferma - che questa sia la decisione autolesionista di parte del gruppo dirigente del Pd. Ma non credo sia l'interesse degli elettori del Pd, oltre che dei cittadini italiani".</p>
      <p>"Noi siamo nati pronti e non ci fa paura nulla - aggiunge in un'intervista al Corriere della Sera -. Ma faremo di tutto per eleggere un presidente della Repubblica non sovranista. Questa è la nostra sfida. E Italia Viva la vincerà".</p>
      <p>Per quanto riguarda la legge di bilancio, ormai alle battute finali, "noi di Italia Viva pensiamo che dopo la manovra serva il Piano Italia Shock per sbloccare i cantieri, non il rimpasto".</p>
      <p>"La situazione italiana è seria" e "noi - rilancia Renzi - proponiamo di sbloccare i 120 miliardi di euro che sono fermi nei cassetti attraverso l'utilizzo di procedure straordinarie come abbiamo fatto a Milano con l'Expo". E a chi replica che queste risorse non ci sono: "Conosco i numeri. Sono pronto a un duello all'americana in Tv o in un centro studi, con chiunque dica che manchino i soldi".</p>
      <p>Quindi l'appello a Giuseppe Conte: "Fossi il premier cercherei di valorizzare le idee di Italia Viva".</p>
      <p>(Unioneonline/D)</p>
    </article>
  </body>
</html>