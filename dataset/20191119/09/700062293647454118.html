<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.madata.gr/epikairotita/economy/714243-pos-psonizoyn-oi-ellhnes-th-Black-Friday-29-noemvrioy-2019.html"/>
    <meta property="og:site_name" content="madata.gr"/>
    <meta property="article:published_time" content="2019-11-19T09:52:00+00:00"/>
    <meta property="og:title" content="Πώς ψωνίζουν οι Έλληνες τη Black Friday; 29 Νοεμβρίου 2019"/>
    <meta property="og:description" content="Ιδιαίτερα δημοφιλής είναι τα τελευταία χρόνια ο θεσμός της Black Friday και στη χώρα μας. Η μέρα των μεγάλων εκπτώσεων που ξεκίνησε από τις ΗΠΑ"/>
  </head>
  <body>
    <article>
      <h1>Πώς ψωνίζουν οι Έλληνες τη Black Friday; 29 Νοεμβρίου 2019</h1>
      <address>
        <time datetime="2019-11-19T09:52:00+00:00">19 Nov 2019, 09:52</time>
      </address>
      <p>Ιδιαίτερα δημοφιλής είναι τα τελευταία χρόνια ο θεσμός της Black Friday και στη χώρα μας. Η μέρα των μεγάλων εκπτώσεων που ξεκίνησε από τις ΗΠΑ και εξαπλώθηκε σιγά σιγά σε ολόκληρο τον κόσμο, έρχεται φέτος στις 29 Νοεμβρίου.<br/><br/>Σύμφωνα με έρευνα του Black-Friday.Global για το 2018, στη χώρα μας το 85% των ερωτηθέντων γνώριζαν τι είναι η Black Friday. Επίσης σχεδόν 2 στους 5 Έλληνες έκαναν αγορές κατά τη διάρκεια συγκεκριμένης μέρας.<br/><br/>Η πλειονότητα των αγοραστών (64,5%) απάντησε ότι θα επωφεληθεί από τις προσφορές τόσο στα καταστήματα όσο και στο διαδίκτυο, το 20,7% θα αναζητήσει ευκαιρίες μόνο σε φυσικά καταστήματα, ενώ μόλις το 14,8% θα επιλέξει μόνο ηλεκτρονικά καταστήματα για τις αγορές του. Αξίζει να σημειωθεί ότι έναν χρόνο νωρίτερα, το ποσοστό των ανθρώπων που αναζητούσαν τις εκπτώσεις μόνο στα εμπορικά κέντρα ήταν σχεδόν διπλάσιο.<br/><br/>Οι πιο δημοφιλείς ώρες αγορών στην Ελλάδα είναι τα μεσάνυχτα (για τις διαδικτυακές αγορές) καθώς και το μεσημέρι μεταξύ 2 - 3 μ.μ. <br/><br/>Τα στατιστικά στοιχεία δείχνουν ότι η μέση έκπτωση στην Ελλάδα ελαφρώς «έπεσε», από 53% το 2017, σε 52% το 2018. Οι προσδοκίες των καταναλωτών ωστόσο ήταν υψηλότερες, καθώς περίμεναν η μέση έκπτωση να φτάσει το 63%. Στελέχη της αγοράς πάντως εκτιμούν ότι φέτος οι περισσότερες επιχειρήσεις θα προχωρήσουν σε γενναίες εκπτώσεις που θα φτάσουν σε κάποιες περιπτώσεις ακόμη και το 70%.<br/><br/>Σύμφωνα με την έρευνα, ανάμεσα στους Έλληνες οι οποίοι θα ψωνίσουν κατά τη διάρκεια της Black Friday, το 62% παραδέχθηκε ότι ξέρει ήδη τι θα αγοράσει. Κατά μέσο όρο οι Έλληνες καταναλωτές δηλώνουν ότι θα αγοράσουν περίπου 4 προϊόντα και είναι έτοιμοι να ξοδέψουν κατά μέσο όρο 242 ευρώ σε διαδικτυακά και φυσικά καταστήματα.<br/><br/>Παράλληλα τα στατιστικά στοιχεία των τελευταίων ετών δείχνουν ότι στην Ελλάδα οι πέντε δημοφιλέστερες κατηγορίες προϊόντων σε πωλήσεις είναι: είδη ένδυσης, υποδήματα, ηλεκτρονικά είδη, οικιακές συσκευές και καλλυντικά.<br/><br/>Τέλος τα εσωτερικά δεδομένα της πλατφόρμας Black-Friday.Global για το 2018 στην Ελλάδα δείχνουν αύξηση 1141% στις πωλήσεις τη Μαύρη Παρασκευή σε σύγκριση με μια συνηθισμένη ημέρα.<br/><br/>.</p>
    </article>
  </body>
</html>