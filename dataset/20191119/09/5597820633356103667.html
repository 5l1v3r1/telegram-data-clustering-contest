<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/ekonomika/pasaules-latviesu-ekonomikas-un-inovaciju-forumu-vares-skatities-lsmlv-tiesraide.a338861/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T09:16:00+00:00"/>
    <meta property="og:title" content="Pasaules latviešu ekonomikas un inovāciju forumu varēs skatīties LSM.lv tiešraidē"/>
    <meta property="og:description" content="Valmierā 21. un 22. novembrī norisināsies Pasaules latviešu ekonomikas un inovāciju forums (PLEIF), kurā piedalīsies un uzstāsies Latvijas uzņēmēji un profesionāļi no visas pasaules. Īpaša uzmanība tiks veltīta diskusijai par jauno talantu piesaisti Latvijai. Forumam varēs sekot līdzi LSM.lv tiešraidē. "/>
  </head>
  <body>
    <article>
      <h1>Pasaules latviešu ekonomikas un inovāciju forumu varēs skatīties LSM.lv tiešraidē</h1>
      <address><time datetime="2019-11-19T09:16:00+00:00">19 Nov 2019, 09:16</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b><a href="https://www.lsm.lv/raksts/zinas/ekonomika/valmiera-novembri-rikos-pasaules-latviesu-ekonomikas-un-inovaciju-forumu.a334482/">Valmierā</a> 21. un 22. novembrī<a href="https://www.lsm.lv/raksts/zinas/ekonomika/valmiera-novembri-rikos-pasaules-latviesu-ekonomikas-un-inovaciju-forumu.a334482/"> norisināsies</a> Pasaules latviešu ekonomikas un inovāciju forums (PLEIF), kurā piedalīsies un uzstāsies Latvijas uzņēmēji un profesionāļi no visas pasaules. Īpaša uzmanība tiks veltīta diskusijai par jauno talantu piesaisti Latvijai. Forumam varēs sekot līdzi LSM.lv tiešraidē. </b>
      </p>
      <p>PLEIF mērķis ir veicināt Latvijas ekonomisko izaugsmi, stiprinot sadarbību starp dažādās uzņēmējdarbības nozarēs strādājošiem profesionāļiem Latvijā un pasaulē, veicināt inovāciju, finanšu un zināšanu kapitāla piesaisti Latvijai, kā arī stiprināt ārpus Latvijas dzīvojošo latviešu piederību Latvijai.</p>
      <p>Kā norāda Ministru prezidents Krišjānis Kariņš, aicinot piedalīties forumā: “Pasaules latviešu ekonomikas un inovāciju forums ir unikālas pieredzes esence, kur Latvijas uzņēmēji no visas pasaules satiekas ar mērķi attīstīt un atbalstīt mūsu valsts uzņēmējdarbības potenciālu, tādējādi stiprinot Latvijas ekonomiku un konkurētspēju. Mums jātiecas uz tādas uzņēmējdarbības vides radīšanu, kas būtu pievilcīga ārvalstu investīciju piesaistei un uzņēmējiem ļautu būt konkurētspējīgiem, produktīviem un inovatīviem.”</p>
      <p>Šogad forumā iecerēts rast atbildes uz jautājumu, kā pilnveidot Latvijas stratēģisko komunikāciju. “Sekmīgu mūsu valsts stratēģisko komunikāciju nav iespējams veidot ar daudziem, nereti pat pretrunīgiem stāstiem par Latvijas tēlu. Mums ir jākļūst vienotiem savā redzējumā, radot kopīgu vēstījumu par Latviju, lai ne tikai pasaulei, bet arī paši sev varētu ar lepnumu teikt – mēs esam konkurētspējīgi,” par PLEIF mērķi stāsta PBLA valdes priekšsēdētāja Kristīne Saulītis.</p>
      <p>PLEIF pulcēs pieredzējušus uzņēmējus un profesionāļus no visas pasaules, kuri, daloties savā pieredzē, palīdzēs izprast un iepazīt uzņēmējdarbību tādos reģionos kā ASV, Āzija, Skandināvija un Kanāda. </p>
      <p>Pirmajā foruma dienā norisināsies četras paneļdiskusijas:</p>
      <ul>
        <li>“Latvijas stāsts sev un pasaulei”,</li>
        <li>“Izglītība – nākotnes ekonomikas dzinējspēks”,</li>
        <li>“Latvija? Ko stāstīt darījumu partneriem”,</li>
        <li>“Latvijas potenciāls piesaistīt un noturēt talantus”.</li>
      </ul>
      <p>Paneļdiskusijās uzstāsies tādi nozares eksperti kā Jānis Ošlejs (“Primekss Group”), zinātnieks un uzņēmējs Kārlis Gross, Andris K. Bērziņš (“Change Ventures” vadošais partneris), Aivars Flemings (“Valpro”) un daudzi citi. Tāpat līdzdalību forumā apstiprinājuši Latvijas Republikas ekonomikas ministrs Ralfs Nemiro, Latvijas Institūta direktore Vita Timermane-Moora un citi vadošie valsts eksperti.</p>
      <p>Savukārt foruma otrajā dienā praktiskās meistarklasēs par biznesa iespējām un pieredzi ārvalstīs stāstīs tādi latviešu izcelsmes uzņēmēji kā Olavs Ritenis, “Ventures International Group” dibinātājs un vadītājs (Singapūra), Jānis Bergs, “Saf tehnika" valdes loceklis, uzņēmējs un investors (ASV), Kārlis Vasarājs, “Imtex Membranes” vadītājs, Latvijas goda konsuls Ontārio provincē – Toronto (Kanāda), Aleksandrs Čakste, “Massfluencer” īpašnieks un “LWC Properties” valdes priekšsēdētājs (Skandināvija), un citi.</p>
      <p>Ar pilnu pasākuma programmu var iepazīties <a href="https://www.pleif.lv/">PLEIF mājaslapā</a>.</p>
      <p>Pasaules latviešu ekonomikas un inovāciju forumu organizē Pasaules Brīvo latviešu apvienība, Valmieras pilsētas pašvaldība, biedrība “Valmieras Attīstības aģentūra” sadarbībā ar "AmCham", "The RED JACKETS" un "App LV".</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/valdiba-atbalsta-inovaciju-centru-izveidi-cesis-daugavpili-ventspili-un-liepaja-precizeta.a338904/"/>
        <a href="https://www.lsm.lv/raksts/zinas/arzemes/londonas-latviesu-skola-atzime-latvijas-valsts-svetkus.a338734/"/>
        <a href="https://www.lsm.lv/raksts/dzive--stils/cilvekstasti/pec-8-gadiem-irija-atgriezas-latvija-trinisu-mamma-negribeja-lai-berni-augtu-svesuma.a338391/"/>
        <a href="https://www.lsm.lv/raksts/dzive--stils/cilvekstasti/latvijas-vientulie-vecaki-irija-gunta-un-ilonas-verojumi.a338031/"/>
        <a href="https://www.lsm.lv/raksts/zinas/ekonomika/igaunijas-bankas-viceprezidents-abas-baltijas-valstis-zaude-iespeju-sagatavoties-grutakiem-gadiem.a338704/"/>
        <a href="https://www.lsm.lv/raksts/dzive--stils/cilvekstasti/italija-lacplesa-dienai-velta-ipasu-pargajienu.a338642/"/>
        <a href="https://www.lsm.lv/raksts/zinas/latvija/eksperte-diasporas-likumam-ir-risks-palikt-ka-caulai-un-nesasniegt-cilvekus.a338526/"/>
        <a href="https://www.lsm.lv/raksts/dzive--stils/cilvekstasti/latviete-izklust-no-vardarbigam-attiecibam-irija-pabalstiem-sarukot-grib-sakt-biznesu.a337641/"/>
      </related>
    </article>
  </body>
</html>