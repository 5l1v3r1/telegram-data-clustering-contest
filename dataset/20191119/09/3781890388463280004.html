<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742500"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T09:54:00+00:00"/>
    <meta property="og:title" content="คพ.วอนร้านค้าสวนลุมฯใช้เสียงไม่เกิน80เดซิเบลเอ"/>
    <meta property="og:description" content="คพ.มอบป้าย“ร้านค้าร่วมใจงดใช้เครื่องขยายเสียง”งานกาชาดสวนลุมฯ ขอความร่วมมือห้ามหันลำโพงไปทางด้าน รพ.จุฬา ชี้ร้านค้าร้อยละ 40 เสียงดังเกินเกณฑ์ เตือน 3 ครั้งไม่ฟังขอเรียกพบผู้บริหาร"/>
  </head>
  <body>
    <article>
      <h1>คพ.วอนร้านค้าสวนลุมฯใช้เสียงไม่เกิน80เดซิเบลเอ</h1>
      <address>
        <time datetime="2019-11-19T09:54:00+00:00">19 Nov 2019, 09:54</time>
      </address>
      <p>
        <b>คพ.มอบป้าย“ร้านค้าร่วมใจงดใช้เครื่องขยายเสียง”งานกาชาดสวนลุมฯ ขอความร่วมมือห้ามหันลำโพงไปทางด้าน รพ.จุฬา ชี้ร้านค้าร้อยละ 40 เสียงดังเกินเกณฑ์ เตือน 3 ครั้งไม่ฟังขอเรียกพบผู้บริหาร</b>
      </p>
      <p>เมื่อวันที่ 19 พ.ย.นายประลอง ดำรงค์ไทย อธิบดีกรมควบคุมมลพิษ(คพ.)กระทรวงทรัพยากรธรรมชาติและสิ่งแวดล้อม ในฐานะประธานคณะกรรมการแผนกควบคุมเสียงงานกาชาดประจำปี 2562 นำคณะกรรมการฯ จากหน่วยงานต่าง ๆ ในแผนกควบคุมเสียงฯ ได้แก่ สภากาชาดไทย สำนักงานเขตปทุมวัน สำนักอนามัย สำนักสิ่งแวดล้อม สถานีตำรวจนครบาลลุมพินี สถาบันเทคโนโลยีพระจอมเกล้าพระนครเหนือ และผู้แทนจำหน่ายเครื่องวัดเสียง ร่วมมอบป้าย “ร้านค้าร่วมใจ งดใช้เครื่องขยายเสียง” และจากผลการตรวจวัดเสียงงานกาชาด ประจำปี 2562 ร้านค้าที่ใช้เครื่องขยายเสียงกว่าร้อยละ 40 มีเสียงดังเกินเกณฑ์ที่กำหนด โดยมีระดับเสียงอยู่ในช่วง 42.0-102.4 เดซิเบลเอ ซึ่งเกณฑ์ที่กำหนดต้องไม่เกิน 80 เดซิเบลเอ<br/><br/>นายประลอง เปิดเผยว่า ข้อกำหนดการควบคุมเสียงงานกาชาด ประจำปี 2562 กำหนดให้ทุกร้านต้องแจ้งข้อมูลการใช้เครื่องขยายเสียง หรือแสดงความประสงค์เข้าร่วมโครงการ “ร้านค้าร่วมใจ งดใช้เครื่องขยายเสียง” ต่อกองอำนวยการจัดงานกาชาด และกำหนดการใช้เครื่องขยายเสียงโดยใช้ลำโพงน้อยที่สุด หรือเท่าที่จำเป็น และตั้งอยู่ภายในพื้นที่ร้านเท่านั้น และขอความร่วมมือใช้เครื่องขยายเสียงพร้อมลำโพง 1 ร้าน ต่อ 1 ชุด ควบคุมความดังเสียงไม่ให้เกิน 80 เดซิเบลเอ และห้ามหันลำโพงไปทาง รพ. จุฬาฯ โดยเด็ดขาด ซึ่งมีร้านค้าทั้งหมดรวม 259 ร้าน มีร้านที่แจ้งเข้าร่วมโครงการ “ร้านค้าร่วมใจ งด ใช้เครื่องขยายเสียง” 30 ร้าน คิดเป็นร้อยละ 11 แผนกควบคุมเสียงฯ จึงมอบป้าย “ร้านค้าร่วมใจ งดใช้เครื่องขยายเสียง” เพื่อเป็นสัญลักษณ์แห่งความร่วมมือและเป็นเกียรติบัตรให้กับร้านค้าที่ร่วมทำความดี และให้ความสำคัญกับผู้เข้าร่วมงานในบรรยากาศสบายๆ ในสวนลุมพินี ซึ่งเป็นสถานที่สาธารณะ รวมถึงเพื่อไม่ให้ส่งผลกระทบต่อชุมชน โรงพยาบาล โรงเรียน และโรงแรมที่พักต่างๆในพื้นที่ใกล้เคียง<br/><br/>นายประลอง กล่าวว่า สำหรับผลการตรวจวัดเสียงงานกาชาด ประจำปี 2562 ระหว่างวันที่ 15-18 พ.ย. มีระดับเสียงอยู่ในช่วง 42.0-102.4 เดซิเบลเอ ร้านค้าที่ใช้เครื่องขยายเสียงกว่าร้อยละ 40 มีเสียงดังเกินเกณฑ์ที่กำหนด และจากการจำแนกเป็นรายวัน วันที่ 15 พ.ย. ตรวจวัด 84 ร้าน มีระดับเสียงอยู่ในช่วง 42.0-102.4 เดซิเบลเอ เกินเกณฑ์ที่กำหนด 34 ร้าน คิดเป็นร้อยละ 40.5 วันที่ 16 พ.ย. ตรวจวัด 114 ร้าน มีระดับเสียงอยู่ในช่วง 70.8-96.8 เดซิเบลเอ เกินเกณฑ์ที่กำหนด 65 ร้าน คิดเป็นร้อยละ 57.0 วันที่ 17 พ.ย. ตรวจวัด 119 ร้าน มีระดับเสียงอยู่ในช่วง 72.0 – 96.2 เดซิเบลเอ เกินเกณฑ์ที่กำหนด 66 ร้าน คิดเป็นร้อยละ 55.5 วันที่ 18 พ.ย. ตรวจวัด 119 ร้าน มีระดับเสียงอยู่ในช่วง 70.2 – 99.0 เดซิเบลเอ เกินเกณฑ์ที่กำหนด 73 ร้าน คิดเป็นร้อยละ 61.3 ทั้งนี้ ร้านค้าใดใช้เครื่องขยายเสียงและมีระดับเสียงเกินเกณฑ์กำหนด 80 เดซิเบลเอ ติดต่อกัน 3 ครั้ง จะมีหนังสือเชิญผู้บริหารระดับสูงของหน่วยงาน หรือร้านค้ามาพบที่กองอำนวยการจัดงานกาชาด เพื่อแจ้งผลการตรวจวัดและให้ดำเนินการแก้ไขต่อไป.</p>
    </article>
  </body>
</html>