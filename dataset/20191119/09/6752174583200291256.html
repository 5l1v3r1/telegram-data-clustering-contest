<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-moodys-robusztus-novekedes-varhato-a-magyar-gazdasagban/"/>
    <meta property="og:site_name" content="lokál"/>
    <meta property="article:published_time" content="2019-11-19T09:34:02+00:00"/>
    <meta property="og:title" content="Robusztus növekedés várható a magyar gazdaságban"/>
    <meta property="og:description" content="A magyar gazdaság növekedése a valamelyes lassulás ellenére a következő két évben is várhatóan robusztus ütemű marad - áll a Moody's Investors Service kedden Londonban ismertetett éves adósprofil-jelentésében."/>
  </head>
  <body>
    <article>
      <h1>Robusztus növekedés várható a magyar gazdaságban</h1>
      <address><time datetime="2019-11-19T09:34:02+00:00">19 Nov 2019, 09:34</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2015/11/K_EPA20120214019-1280x826.jpg"/>
      </figure>
      <p>
        <b>A magyar gazdaság növekedése a valamelyes lassulás ellenére a következő két évben is várhatóan robusztus ütemű marad – áll a Moody’s Investors Service kedden Londonban ismertetett éves adósprofil-jelentésében.</b>
      </p>
      <p>A Morgan Stanley globális pénzügyi szolgáltató csoport ugyancsak kedden Londonban bemutatott átfogó éves feltörekvő piaci előrejelzése jövőre markánsabb lassulást, 2021-re viszont a konszenzusos várakozást jelentősen meghaladó újbóli fellendülést valószínűsít a magyar gazdaságban.</p>
      <p>A Moody’s 32 oldalas elemzése szerint a magyar szuverén adósprofilt alátámasztó tényezők között van a 2014 óta folyamatosan erőteljes gazdasági növekedés, az államháztartási hiány és az államadósság-teher csökkentése melletti elkötelezettség, valamint a magyar gazdaság külső sérülékenységeinek jelentős mértékű és fenntartható mérséklődése, ami javította a gazdaság külső sokktűrő kapacitását.</p>
      <p>A Moody’s előrejelzése szerint a magyar hazai össztermék (GDP) növekedési üteme a továbbiakban lassul ugyan, de 2020-ban és 2021-ben is 3,2 százalék körül lesz, ami még mindig robusztusnak számít.</p>
      <p>A fő adósminőségi kihívások közé tartozik a továbbra is jelentős államadósság-ráta, amely 2018 végén a GDP-érték 70,2 százaléka volt, de a Moody’s várakozása szerint az erőteljes nominális GDP-növekedés környezetében 2021-re 64 százalék körüli szintre csökken – áll az előrejelzésben.</p>
      <p>A Moody’s szerint Magyarország “Baa3” szintű, stabil kilátású, befektetési ajánlású államadós-besorolására felminősítést valószínűsítő hatást gyakorolhat, ha a gazdasági és a költségvetési mérőszámok tovább javulnak, és ha ennek révén az államadósság-ráta jelentős mértékű csökkenéssel az azonos osztályzatú szuverén adósok mediánértékéhez kezd közelíteni.</p>
      <p>A magyar osztályzatra lefelé ható nyomást gyakorolhat ugyanakkor, ha gyengülne az államháztartási deficit csökkentése és/vagy az elsődleges többletek elérése melletti kormányzati elkötelezettség. Negatív fejlemény lenne az is, ha olyan szakpolitikai intézkedések születnek, amelyek visszafogják a gazdasági növekedést, veszélybe sodorva az államadósság-ráta további csökkenését – áll a Moody’s keddi országjelentésében.</p>
      <p>A hitelminősítő elemzése szerint a magyar gazdaság reagál a hazai fogyasztás élénkítését célzó kormányzati intézkedésekre; ennek jele, hogy a 2014-2018-as időszakban a gazdasági növekedés átlagos évi üteme 3,9 százalék volt, szemben a 2007-2013-as időszak 0,3 százalékos átlagos évi visszaesésével.</p>
      <p>A Moody’s hangsúlyozza, hogy 2016 óta erőteljesen emelkedik a beruházási ráta a magyar gazdaságban. A hitelminősítő várakozása szerint ez a mérőszám 2019 végére a hazai össztermék 30 százalékának közelébe növekszik a 2009-2016-os időszakban mért 21 százalékos éves átlagról.</p>
      <p>A Moody’s az országelemzésben kiemeli, hogy a magyar államadósságon belül a devizakötelezettségek rátája június végéig 21 százalékra csökkent a 2011-ben elért 52,6 százalékos legutóbbi csúcsszintről, a külföldi befektetők portfolióiban lévő magyar államadósság-arány pedig tavaly 39,6 százalékra mérséklődött a 2012-ben mért 66,1 százalékról.</p>
      <p>A hitelminősítő az általa alkalmazott besorolási skála alapján “Alacsony plusz” (L+) értékelést tart érvényben a magyar belpolitikai kockázatra. A jelentés szerint ez azt tükrözi, hogy a cég várakozása szerint a következő években is fennmarad a költségvetés- és gazdaságpolitikai döntéshozatal folytonossága.</p>
      <p>A hitelminősítő hangsúlyozza, hogy ez az értékelés figyelembe veszi az Európai Unióval fennálló feszült viszonyt is.</p>
      <p>A Moody’s jelenlegi “Baa3” magyar államadós-besorolása a másik két globális hitelminősítő, a Fitch Ratings és az Standard &amp; Poor’s módszertanában “BBB mínusz”-nak felel meg.</p>
      <p>A Fitch és az S&amp;P februárban egyaránt egy fokozattal “BBB”-re javította a hosszú futamú magyar államadósság-kötelezettségek besorolását az addigi “BBB mínusz”-ról, a Moody’s így a másik két hitelminősítőnél egy fokozattal alacsonyabb besorolást tart érvényben Magyarországra.</p>
      <p>A Morgan Stanley kedden Londonban bemutatott 50 oldalas prognózisa – amelyet a cég a tágabb értelemben vett feltörekvő európai térség következő két évi növekedéséről állított össze – a magyar gazdaságban az idén 4,8 százalékos növekedést vár.</p>
      <p>A ház elemzőinek megfogalmazása szerint ezután a magyar gazdaság növekedése “visszatér a normális ütemre”. A cég ennek a várakozásnak a jegyében 2020-ra 2,8 százalékra lassuló GDP-növekedést jósol a magyar gazdaságban, mindenekelőtt a gyengülő külső környezet miatt.</p>
      <p>A Morgan Stanley szakértői elismerik, hogy ez valamelyest elmarad a konszenzusos előrejelzési átlagtól, amely jövőre a magyar GDP-érték 3 százalékos reálnövekedését valószínűsíti.</p>
      <p>A cég hangsúlyozza ugyanakkor, hogy 2021-re az általános várakozásnál jóval erőteljesebb, 3,5 százalékra visszagyorsuló GDP-növekedéssel számol Magyarországon.</p>
      <p>A konszenzusos előrejelzési átlag arra az évre 2,7 százalék.</p>
      <p>A Morgan Stanley elemzői a magyar gazdaságban 2021-re általuk várt újbóli robusztus növekedést elsősorban az euróövezetben valószínűsített ciklikus fellendüléssel és a magyar export várható élénkülésével magyarázzák.</p>
      <p>A cég ebben a környezetben azt valószínűsíti, hogy jövőre nem változik a Magyar Nemzeti Bank (MNB) 0,90 százalékos alapkamata, de 2021 második felében megkezdődhet a monetáris politika normalizálása, és annak az évnek a végére 1,00 százalékra emelkedhet a jegybanki kamat.</p>
      <p>
        <b>További cikkek:</b>
      </p>
      <ul>
        <li>
          <a href="https://www.lokal.hu/2019-11-160-millio-dollaros-programot-inditanak-magyar-cegeknek/">160 millió dolláros programot indítanak magyar cégeknek</a>
        </li>
        <li>
          <a href="https://www.lokal.hu/2019-11-magyarorszag-fejlodik-a-leggyorsabban-az-unioban/">Magyarország fejlődik a leggyorsabban az unióban</a>
        </li>
        <li>
          <a href="https://www.lokal.hu/2019-11-folytatodnak-a-gazdasagosztonzo-adointezkedesek/">Folytatódnak a gazdaságösztönző adóintézkedések</a>
        </li>
        <li>
          <a href="https://www.lokal.hu/2019-11-a-gazdasag-egeszseges-szerkezete-all-a-magyar-novekedes-mogott/">A gazdaság egészséges szerkezete áll a magyar növekedés mögött</a>
        </li>
        <li>
          <a href="https://www.lokal.hu/2019-11-50-szazalekkal-nott-a-gdp-a-harmadik-negyedevben/">5,0 százalékkal nőtt a GDP a harmadik negyedévben</a>
        </li>
      </ul>
    </article>
  </body>
</html>