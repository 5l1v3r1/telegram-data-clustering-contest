<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://janamtv.com/80187023/"/>
    <meta property="og:site_name" content="Janam TV"/>
    <meta property="article:published_time" content="2019-11-19T09:15:06+00:00"/>
    <meta property="og:title" content="ലങ്കൻ മാദ്ധ്യമങ്ങളുടെ മുന്നറിയിപ്പ് ഏറ്റു , സ്ഥാനമേറ്റയുടൻ നരേന്ദ്രമോദിയുടെ ക്ഷണം സ്വീകരിച്ച് ഗോതാബയ രജപക്സെ : പ്രധാനമന്ത്രിയെ കാണാൻ 29 ന് ഇന്ത്യയിൽ"/>
    <meta property="og:description" content="കൊളംബോ : ഇന്ത്യയെ പറ്റിയുള്ള ലങ്കൻ മാദ്ധ്യമങ്ങളുടെ മുന്നറിയിപ്പിനു പരിഗണന നൽകി ശ്രീലങ്കൻ പ്രസിഡന്റ് ഗോതാബയ രജപക്സെ . സ്ഥാനമേറ്റയുടൻ ഇന്ത്യൻ പ്രധാനമന്ത്രി"/>
  </head>
  <body>
    <article>
      <h1>ലങ്കൻ മാദ്ധ്യമങ്ങളുടെ മുന്നറിയിപ്പ് ഏറ്റു , സ്ഥാനമേറ്റയുടൻ നരേന്ദ്രമോദിയുടെ ക്ഷണം സ്വീകരിച്ച് ഗോതാബയ രജപക്സെ : പ്രധാനമന്ത്രിയെ കാണാൻ 29 ന് ഇന്ത്യയിൽ</h1>
      <address><time datetime="2019-11-19T09:15:06+00:00">19 Nov 2019, 09:15</time> by <a rel="author">Janam TV Web Desk</a></address>
      <p>കൊളംബോ : ഇന്ത്യയെ പറ്റിയുള്ള ലങ്കൻ മാദ്ധ്യമങ്ങളുടെ മുന്നറിയിപ്പിനു പരിഗണന നൽകി ശ്രീലങ്കൻ പ്രസിഡന്റ് ഗോതാബയ രജപക്സെ . സ്ഥാനമേറ്റയുടൻ ഇന്ത്യൻ പ്രധാനമന്ത്രി നരേന്ദ്രമോദിയുടെ ഇന്ത്യ സന്ദർശിക്കാനുള്ള ക്ഷണമാണ് ഗോതാബയ സ്വീകരിച്ചത് . പ്രധാനമന്ത്രിയെ കാണാൻ 29 ന് ഇന്ത്യയിലെത്തുമെന്ന് ഗോതാബയ പറഞ്ഞു .</p>
      <p>സ്ഥാനമേറ്റ പുതിയ പ്രസിഡന്റിനു അഭിനന്ദനം അറിയിക്കാനെത്തിയ വിദേശകാര്യമന്ത്രി എസ് ജയശങ്കറിനാണ് ഇക്കാര്യത്തിൽ ഗോതാബയ ഉറപ്പ് നൽകിയത് .</p>
      <p>തെരഞ്ഞെടുപ്പിൽ വിജയം ഉറപ്പായതിനു പിന്നാലെ ഗോതാബയയ്ക്ക് പ്രധാനമന്ത്രി നരേന്ദ്രമോദി അഭിനന്ദനം അറിയിച്ചിരുന്നു . ചൈനയുമായി ഏറെ ആഭിമുഖ്യം പുലർത്തുന്ന ഗോതാബയ രജപക്സെ, സഹോദരൻ മഹീന്ദ രജപക്സെ എന്നിവർക്ക് മാറിയ ഇന്ത്യയുടെ പുതിയ മുഖത്തെ പറ്റി ലങ്കൻ മാദ്ധ്യമങ്ങൾ തന്നെ മുന്നറിയിപ്പ് നൽകിയിരുന്നു .</p>
      <p>മുൻഗാമികളിൽ നിന്നും വ്യത്യസ്തമായി നിമിഷങ്ങൾക്കുള്ളിൽ ഏതു തരത്തിലുള്ള ആക്രമണം ആസൂത്രണം ചെയ്യാനും , അവ നടപ്പാക്കാനും കഴിവുള്ള ഭരണാധികാരിയാണ് ഇന്ത്യയിലുള്ള നരേന്ദ്രമോദിയെന്നും , ബാലാക്കോട്ട് അതിനുദാഹരണമാണെന്നും ലങ്കൻ മാദ്ധ്യമങ്ങൾ മുന്നറിയിപ്പ് നൽകിയിരുന്നു . അതുകൊണ്ട് തന്നെ സൗഹൃദപരമായ സമീപനമാകണം ഇന്ത്യയുമായുള്ള നയതന്ത്രത്തിലെ ഘടകമെന്നും മാദ്ധ്യമങ്ങൾ സൂചിപ്പിച്ചിരുന്നു .</p>
      <p>ഈസ്റ്റർ ദിനത്തിൽ ലങ്കയിലെ പള്ളിയിൽ നടന്ന ആക്രമണത്തെ പറ്റി ഇന്ത്യ തുടക്കത്തിൽ മുന്നറിയിപ്പ് നൽകിയിരുന്നതും റിപ്പോർട്ടിലുണ്ട് . അതുകൊണ്ട് തന്നെ അകറ്റി നിർത്താനല്ല ആശ്ലേഷിക്കാനാണ് നന്ദസേന ഗോതാബയ രജപക്സെ ശ്രമിക്കേണ്ടതെന്നും മാദ്ധ്യമങ്ങൾ മുന്നറിയിപ്പ് നൽകിയിരുന്നു .</p>
      <p>മാത്രമല്ല ചൈനയെ ഒപ്പം നിർത്താൻ ശ്രമിക്കും മുൻപ് ചൈനയുമായി ഏറെ അടുത്ത ബന്ധം പുലർത്തിയിരുന്ന സഹോദരൻ മഹിന്ദ രജപക്സെയൂടെ തെരഞ്ഞെടുപ്പ് പരാജയത്തിന്റെ കാരണമറിയണമെന്നും മാദ്ധ്യമങ്ങൾ പറഞ്ഞിരുന്നു . ഇന്ത്യ നടത്തിയ ശ്രമങ്ങളാണ് മഹീന്ദ രജപക്സെ കഴിഞ്ഞ തെരഞ്ഞെടുപ്പിൽ പരാജയപ്പെടാൻ കാരണമെന്ന് വാർത്തകളുണ്ടായിരുന്നു . ജനവികാരം മഹീന്ദയ്ക്കെതിരാക്കിയത് ഇന്ത്യയാണെന്ന സൂചനകളായിരുന്നു അന്ന് ലങ്കയിൽ ഉണ്ടായിരുന്നത് . ഇതൊക്കെ മനസ്സിലുണ്ടാവണമെന്നും മാദ്ധ്യമങ്ങൾ ഓർമ്മിപ്പിച്ചിരുന്നു .</p>
    </article>
  </body>
</html>