<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/incepe-faza-a-doua-din-proiectul-rezidential-tomis-park-constanta-investitie-de-20-milioane-euro-in-252-de-apartamente-1922405519142019110919174526"/>
    <meta property="og:site_name" content="News.ro"/>
    <meta property="article:published_time" content="2019-11-19T09:55:14+00:00"/>
    <meta property="og:title" content="Începe faza a doua din proiectul rezidenţial Tomis Park Constanţa, investiţie de 20 milioane euro în 252 de apartamente"/>
    <meta property="og:description" content="Tomis Park, unul dintre cele mai importante ansambluri rezidenţiale din Constanţa, a început lucrările la faza a doua a proiectului, care va include 252 de apartamente şi va fi predată în urma unei investiţii de 20 de milioane de euro, atât în dezvoltarea locuinţelor cât şi a facilităţilor din cadrul proiectului, a anunţat, luni, compania."/>
  </head>
  <body>
    <article>
      <h1>Începe faza a doua din proiectul rezidenţial Tomis Park Constanţa, investiţie de 20 milioane euro în 252 de apartamente</h1>
      <address><time datetime="2019-11-19T09:55:14+00:00">19 Nov 2019, 09:55</time> by <a rel="author">Dinu Boboc</a></address>
      <p>
        <b>Tomis Park, unul dintre cele mai importante ansambluri rezidenţiale din Constanţa, a început lucrările la faza a doua a proiectului, care va include 252 de apartamente şi va fi predată în urma unei investiţii de 20 de milioane de euro, atât în dezvoltarea locuinţelor cât şi a facilităţilor din cadrul proiectului, a anunţat, luni, compania.</b>
      </p>
      <p>Proiectul ar urma să includă la final 693 de apartamente. Faza întâi, aflată în construcţie şi vândută 75%, include 189 de unităţi şi va fi livrată la finalul anului viitor, iar faza a doua va fi livrată în 2022.</p>
      <p>”Faza întâi a proiectului, care include 189 de apartamente, se află deja în construcţie şi va fi livrată la finalul anului viitor, în timp ce faza a doua, care a demarat în acest moment, va fi finalizată în 2022. În total, proiectul va include 693 de apartamente, acesta fiind unul dintre cele mai importante ansambluri rezidenţiale din Constanţa”, se arată în comunicat.</p>
      <p>Faza a doua va include şi amenajarea unui parc de 7.300 de metri pătraţi. Proiectul va include şi locuri de joacă pentru copii, spaţii comerciale, o grădiniţă şi aproape 1.000 de locuri de parcare.</p>
      <p>”Constanţa este al treilea judeţ din România dupa PIB-ul generat şi o piaţă rezidenţială semnificativă, care include însă puţine proiecte de dimensiuni mari amplasate în interiorul oraşului, gândite pentru constănţeni. Am proiectat astfel aproape 700 de apartamente, cu numeroase facilităţi şi cu un amplasament bun, în imediata apropiere a Vivo Mall Constanţa, cel mai mare centru comercial din oraş”, afirmă Cristian Stanciu, director general al dezvoltatorului.</p>
      <p>Preţurile studiourilor încep de la 49.303 euro + TVA 5%, de la 64.072 de euro + TVA 5% pentru apartamentele cu două camere şi de la 80.631 de euro + TVA 5% pentru apartamentele cu trei camere.</p>
      <p>Constanţa este a doua mare piaţă rezidenţială regională din România, după Cluj – Napoca, cu peste 4.000 de unităţi livrate anual, potrivit calculelor companiei de consultanţă imobiliară SVN Romania pe baza statisticilor oficiale.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>