<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/19/news/migranti-open-arms-salvini-indagato-diciotti-bis-procura-agrigento-1242345/"/>
    <meta property="og:site_name" content="Il Tempo"/>
    <meta property="article:published_time" content="2019-11-19T09:38:53+00:00"/>
    <meta property="og:title" content="Open Arms, Salvini indagato di nuovo: &quot;Sequestro di persona&quot;"/>
    <meta property="og:description" content="L'indagine ad Agrigento, il bis del caso Diciotti"/>
  </head>
  <body>
    <article>
      <h6 class="kicker">MIGRANTI</h6>
      <h1>Open Arms, Salvini indagato di nuovo: "Sequestro di persona"</h1>
      <h2>L'indagine ad Agrigento, il bis del caso Diciotti</h2>
      <address>
        <time datetime="2019-11-19T09:38:53+00:00">19 Nov 2019, 09:38</time>
      </address>
      <p>Il leader della Lega Matteo Salvini è stato iscritto nel registro degli indagati dalla procura di Agrigento per sequestro di persona e omissioni di atti d' ufficio. L'accusa - <i>scrive la Repubblica</i> - riguarda il caso dei 164 migranti salvati il primo agosto scorso dalla Open Arms, a cui fu vietato dall'allora ministro dell'Interno l'ingresso nelle acque italiane. La nave rimase 20 giorni ferma davanti a Lampedusa, poi furono i pm, in seguito a un'ispezione a bordo, a ordinare lo sbarco d'urgenza. Il fascicolo è già stato trasmesso alla procura di Palermo, competente a valutare le ipotesi di reato che dovranno essere sottoposte al tribunale dei ministri: entro 15 giorni l'ufficio giudiziario guidato da Francesco Lo Voi dovrà decidere se confermare le ipotesi di reato, riformularle o chiedere l'archiviazione. Si tratta del bis del caso Diciotti: anche allora a indagare Salvini fu il procuratore di Agrigento Luigi Patronaggio.</p>
      <p>"Ho fatto quello che gli italiani mi chiedevano di fare, ho difeso i confini, inizio a essere stufo" dichiara l'ex ministro e segretario della Lega a Rimini per il 19esimo congresso nazionale del Sap. "Mi domando se in Procura non abbiano cose più serie di cui occuparsi. Usano denaro pubblico, prima o poi mi verrà voglia di chiedere conto di come lo usano". Infatti, aggiunge, "è la seconda, la terza, la quarta, la quinta inchiesta, magari chiederemo conto a qualcuno di come utilizzano il tempo e il denaro che i cittadini italiani investono in giustizia perché temo che ad Agrigento e in Sicilia ci siano temi ben più gravi che non rompere le scatole a Matteo Salvini".</p>
    </article>
  </body>
</html>