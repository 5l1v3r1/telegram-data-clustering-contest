<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622211/%D8%A2%D8%BA%D8%A7%D8%B2-%D8%AA%D9%88%D8%B2%DB%8C%D8%B9-%DA%A9%D8%A7%D8%B1%D8%AA-%D8%A2%D8%B2%D9%85%D9%88%D9%86-%D8%A7%D8%B3%D8%AA%D8%AE%D8%AF%D8%A7%D9%85%DB%8C-%D8%A2%D8%B2%D9%85%D9%88%D9%86-%DB%B3%DB%B0-%D8%A2%D8%A8%D8%A7%D9%86-%D8%A8%D8%B1%DA%AF%D8%B2%D8%A7%D8%B1-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T09:39:00+00:00"/>
    <meta property="og:title" content="آغاز توزیع کارت آزمون استخدامی/ آزمون ۳۰ آبان برگزار می‌شود"/>
    <meta property="og:description" content="رئیس سازمان سنجش آموزش کشور از برگزاری هفتمین آزمون استخدامی دستگاه‌های اجرایی در روز پنجشنبه ۳۰ آبان‌ماه خبر داد."/>
  </head>
  <body>
    <article>
      <h1>آغاز توزیع کارت آزمون استخدامی/ آزمون ۳۰ آبان برگزار می‌شود</h1>
      <address>
        <time datetime="2019-11-19T09:39:00+00:00">19 Nov 2019, 09:39</time>
      </address>
      <p>
        <i>رئیس سازمان سنجش آموزش کشور از برگزاری هفتمین آزمون استخدامی دستگاه‌های اجرایی در روز پنجشنبه ۳۰ آبان‌ماه خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«ابراهیم خدایی» روز سه شنبه اظهار داشت: عصر روز گذشته (۲۷ آبان ماه) فرایند توزیع کارت هفتمین آزمون استخدامی دستگاه های اجرایی در سایت سازمان سنجش آموزش کشور آغاز شد و توزیع کارت تا پایان هفته ادامه دارد.</p>
      <p>وی افزود: از تعداد ۵۲۲ هزار داوطلب ثبت نام کننده در این آزمون، بیش از ۲۴۰ هزار نفر کارت ورود به جلسه دریافت کرده اند.</p>
      <figure>
        <img src="https://aftabnews.ir/files/fa/news/1398/8/27/360910_125.jpg"/>
      </figure>
      <p>خدایی تاکید کرد که داوطلبان هر چه زودتر نسبت به دریافت کارت اقدام کنند.</p>
      <p>در زمان حضور در جلسه آزمون، همراه داشتن پرینت کارت شرکت در آزمون، اصل کارت ملی و یا اصل شناسنامه عکس‌دار الزامی است.</p>
      <p>فرآیند برگزاری آزمون نوبت صبح از ساعت‌ هشت و ۳۰ دقیقه و نوبت عصر از ساعت‌ ۱۴ و ۳۰ دقیقه روز پنجشنبه ۳۰ آبان ماه اعلام شده است.</p>
      <p>داوطلبان در صورت بوجود آمدن هرگونه مشکل در فرآیند برگزاری برای آنها لازم است حداکثر تا تاریخ هفتم آذرماه از طریق سیستم پاسخگویی اینترنتی با این سازمان مکاتبه کنند. در هفتمین آزمون استخدامی فراگیر دستگاه‌های اجرایی از مجموع دستگاه‌های اجرایی که موفق به دریافت تامین اعتبار لازم شده‌ اند، ۲۲ دستگاه اجرایی با ظرفیت ۳۰ هزار و ۲۹۰ نفر سهمیه مجوز حضور دارند.</p>
      <p>در این آزمون وزارت آموزش و پرورش با سهمیه ۱۸ هزار و ۹۳ نفر برای ۳۲ اداره کل آموزش و پرورش استان‌های مختلف کشور در گروه معلمی و وزارت بهداشت، درمان و آموزش پزشکی برای دانشگاه‌ ها، دانشکده ها، مراکز علوم پزشکی، پژوهشی و تحقیقاتی با ۹ هزار ۴۱۶ نفر مجوز بیشترین سهمیه استخدامی را به خود اختصاص داده‌اند.</p>
      <p>همچنین سازمان امور اراضی با ۹ سهمیه و سازمان ملی بهره‌وری با ۶ نفر دارای کمترین سهمیه استخدامی در هفتیمن آزمون استخدامی فراگیر است.</p>
      <p>شرایط سنی آزمون</p>
      <p>در این آزمون حداقل شرط سن برای ثبت نام در همه دستگاه‌ها ۲۰ سال است. با این حال حداکثر شرط سن مربوط به دستگاه‌های اجرایی برای دارندگان مقاطع تحصیلی دیپلم با حداکثر سن ۲۵ سال، فوق دیپلم حداکثر سن ۳۰ سال، کارشناسی حداکثر سن ۳۵ سال، کارشناسی ارشد حداکثر سن ۴۰ سال و دکتری حداکثر سن ۴۵ سال امکان پذیر است.<br/>تنها حداکثر شرط سن در مقطع کاردانی در وزارت بهداشت، درمان و آموزش پزشکی ۳۵ سال است.</p>
      <p>مواد آزمون</p>
      <p>مواد آزمون عمومی برای تمامی مشاغل عبارتند از فناوری اطلاعات (مهارت هفتگانه ICDL )، ریاضی و آمار مقدماتی، زبان و ادبیات فارسی، معارف اسلامی، زبان انگلیسی عمومی، اطلاعات عمومی، دانش اجتماعی و حقوق اساسی، هوش و توانمندی‌ های عمومی است.</p>
      <p>تمام سوالات مواد آزمون عمومی و اختصاصی به صورت چهارگزینه ای با ضریب یک و به ازای هر پاسخ اشتباه به سوالات، یک سوم نمره منفی در نظر گرفته شده است.</p>
    </article>
  </body>
</html>