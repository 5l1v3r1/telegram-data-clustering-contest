<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Bezplatni-ochni-pregledi-zapochnaha-v-detskite-gradini-v-Trakiya-914969"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-19T09:42:00+00:00"/>
    <meta property="og:title" content="Безплатни очни прегледи започнаха в детските градини в &quot;Тракия&quot;"/>
    <meta property="og:description" content="Кметът на &quot;Тракия&quot; Костадин Димитров присъства на старта на кампанията за безплатни очни прегледи на..."/>
  </head>
  <body>
    <article>
      <h1>Безплатни очни прегледи започнаха в детските градини в "Тракия"</h1>
      <address>
        <time datetime="2019-11-19T09:42:00+00:00">19 Nov 2019, 09:42</time>
      </address>
      <p>Кметът на "Тракия" <a href="https://www.plovdiv24.bg/novini/persons/4501.html">Костадин Димитров</a> присъства на старта на кампанията за безплатни очни прегледи на малчугани от подготвителните групи в детските градини в района. Тя е под надслов "Весели очички" и започна от детска градина "Десислава" с директор Жана Петрова. Инициативата се организира за поредна година от Лайънс клуб и Националния център за рехабилитация на слепи в партньорство с районното кметство.</p>
      <p>"Бих искал да Ви благодаря за благородната ви дейност, насочена към здравето на нашите деца. Профилактиката на зрението от ранна възраст е изключително важно, особено в този дигитален свят", заяви кметът <a href="https://www.plovdiv24.bg/novini/persons/4501.html">Костадин Димитров</a>.</p>
      <p>Прегледите се правят след писмено съгласие на родителите. Те се извършват с модерен медицински апарат, който наподобява фотоапарат и чрез звуков сигнал привлича вниманието на децата.  При констатиране на отклонения в параметрите на зрението се уведомяват родителите за по-нататъшни консултации със специалисти и назначаване на адекватно лечение.</p>
      <p>На събитието присъстваха заместник-кметът на "Тракия" Веселина Стоянова и началникът на отдел "Образование, социална и европейска политика" Лиляна Власова.</p>
    </article>
  </body>
</html>