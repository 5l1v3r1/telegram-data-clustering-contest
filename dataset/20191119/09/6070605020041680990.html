<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/Marie-Kondo-botiga-despres-fer-nos_0_2346965365.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T09:21:07+00:00"/>
    <meta property="og:title" content="Marie Kondo obre botiga online (després de fer-nos buidar casa nostra)"/>
    <meta property="og:description" content="La guru de l'ordre ven complements per a la casa i objectes de decoració"/>
  </head>
  <body>
    <article>
      <h1>Marie Kondo obre botiga online (després de fer-nos buidar casa nostra)</h1>
      <h2>La guru de l'ordre ven complements per a la casa i objectes de decoració</h2>
      <address>
        <time datetime="2019-11-19T09:21:07+00:00">19 Nov 2019, 09:21</time>
      </address>
      <p>La guru mundial de l'ordre, Marie Kondo, <a href="https://www.ara.cat/estils/Endrecar-casa-teva-canviara-vida_0_1534646553.html">ens va ensenyar a buidar casa nostra</a>. A desprendre'ns de tot allò que no necessitem. A mantenir un ordre i una jerarquia als armaris, a plegar samarretes com no ho havíem fet mai i a dir adeu a aquells objectes que ja no volem a prop. I ara, després d'haver venut milers de llibres arreu del món i haver-se fet famosa amb el seu programa de televisió, en què ajudava la gent a desprendre's de coses que no necessita i a tenir la casa endreçada, Kondo ha anunciat que obre una <a href="https://konmari.com/konmari-shop/">botiga online</a>, segons publica <i><a href="https://www.wsj.com/articles/marie-kondo-adds-an-e-commerce-shop-to-her-site-11574053200"/><a href="https://www.wsj.com/articles/marie-kondo-adds-an-e-commerce-shop-to-her-site-11574053200"> The Wall Street Journal</a>.</i></p>
      <figure>
        <a href="https://www.ara.cat/2019/11/19/imatges/Plegar-samarretes-vertical-Marie-Kondo_2346975388_67486690_1500x1000.jpg">
          <img src="https://www.ara.cat/2019/11/19/imatges/Plegar-samarretes-vertical-Marie-Kondo_2346975388_67486690_1500x1000.jpg"/>
        </a>
        <figcaption>Plegar samarretes en vertical és un dels consells de Marie Kondo / CRISTINA CALDERER</figcaption>
      </figure>
      <p>El primer que crida l'atenció a la web són els preus, ja que unes sabatilles per anar per casa costen 206 dòlars, una escombra 34 dòlars o el detergent per a la roba 21 dòlars, per posar alguns exemples d'objectes molt comuns a preus poc populars. L'altre fet que sorprèn és que moltes de les coses que Marie Kondo ven a la seva web no són gaire útils ni funcionals, com per exemple un pal de <i>shiatsu</i>, un diapasó de quars rosa o una bossa de tela per portar flors.</p>
      <p>Potser conscient de la sorpresa que això pot causar entre els seus fans, Kondo ha comentat, sobre la seva botiga online, que "amb els objectes adequats a casa, més pot ser menys", segons ha recollit el diari britànic <a href="https://www.theguardian.com/lifeandstyle/2019/nov/19/marie-kondo-sparks-consternation-with-online-homeware-store?CMP=Share_AndroidApp_WhatsApp"><i>The Guardian</i></a>. Marie Kondo ha dit: "El mètode Kondo no va de desfer-se de coses, va d'elevar la teva sensibilitat amb el que et fa feliç. Una vegada has acabat d'endreçar queda un espai que pot acollir objectes especials, persones i experiències".</p>
      <figure>
        <iframe src="https://www.youtube.com/embed/TXzcmr2WcDA" width="651" height="366" data-service="Youtube" scrolling="no"/>
      </figure>
    </article>
  </body>
</html>