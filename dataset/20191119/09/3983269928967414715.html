<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/arriba-la-sentencia-dels-ero-dandalusia-el-cas-de-corrupcio-mes-compromes-per-al-psoe/noticia/2964370/"/>
    <meta property="og:site_name" content="CCMA"/>
    <meta property="article:published_time" content="2019-11-19T09:17:00+00:00"/>
    <meta property="og:title" content="Sentència dels ERO d'Andalusia: Griñán, 6 anys de presó i Chaves, 9 d'inhabilitació"/>
    <meta property="og:description" content="A més d'aquests dos expresidents andalusos del PSOE, l'Audiència de Sevilla imposa 10 anys d'inhabilitació a l'exconsellera d'Hisenda i exministra de Foment, Magdalena Álvarez"/>
  </head>
  <body>
    <article>
      <h1>Sentència dels ERO d'Andalusia: Griñán, 6 anys de presó i Chaves, 9 d'inhabilitació</h1>
      <h2>A més d'aquests dos expresidents andalusos del PSOE, l'Audiència de Sevilla imposa 10 anys d'inhabilitació a l'exconsellera d'Hisenda i exministra de Foment, Magdalena Álvarez</h2>
      <address><time datetime="2019-11-19T09:17:00+00:00">19 Nov 2019, 09:17</time> by <a rel="author">Redacció</a></address>
      <figure>
        <img src="https://statics.ccma.cat/multimedia/jpg/7/0/1574170812507.jpg"/>
        <figcaption>Griñán i Chaves arribant a l'Audiència de Sevilla (EFE)</figcaption>
      </figure>
      <p>Després de <b>9 anys d'instrucció</b>, la justícia s'ha pronunciat aquest dimarts sobre el <a href="https://www.ccma.cat/324/els-expresidents-chaves-i-grinan-al-banc-dels-acusats-pels-eros-dandalusia/noticia/2826357/"><b>cas dels ERO</b></a> fraudulents d'Andalusia, un dels escàndols de corrupció més importants que afecta els socialistes. Dos expresidents andalusos i també exministres han estat condemnats.</p>
      <p>Coincidint amb les negociacions de Sánchez per formar govern, l'Audiència de Sevilla ha condemnat l'expresident d'Andalusia <a href="https://www.ccma.cat/tv3/alacarta/telenoticies/grinan-diu-que-desconeixia-el-frau-dels-ero-en-la-primera-jornada-de-declaracio-al-judici/video/5759403/"><b>José Antonio Griñán</b></a> a <b>6 anys de presó </b>per un delicte de<b> malversació</b> i<b> 15 anys d'inhabilitació</b> per un altre delicte de<b> prevaricació.</b> A l'antecessor de Griñán,<b> <a href="https://www.ccma.cat/324/chaves-diu-en-el-judici-pel-cas-dels-ero-que-no-sabia-com-es-donaven-les-ajudes/noticia/2850464/">Manuel Chaves</a>, </b>el tribunal li imposa<b> 9 anys d'inhabilitació per prevaricació.</b></p>
      <figure>
        <img src="https://www.ccma.cat/multimedia/jpg/8/9/1574180672598.jpg"/>
      </figure>
      <p><i>La sentència condemna Manuel Chaves i José Antonio Griñán</i><br/><br/><br/>A l'exministra de Foment i exconsellera d'Hisenda <b>Magdalena Álvarez</b> la condemnen a <b>9 anys d'inhabilitació especial, també per prevaricació.</b></p>
      <figure>
        <img src="https://www.ccma.cat/multimedia/jpg/8/4/1574169059648.jpg"/>
      </figure>
      <p>
        <i>L'exministra Magdalena Álvarez queda inhabilitada durant 9 anys per a càrrec públic (EFE/Julio Muñoz) </i>
        <br/>
        <br/>
        <br/>
        <b>Condemnen 19 dels 21 acusats pels ERO</b>
      </p>
      <p>El frau sobre els ERO, els<b> expedients de regulació d'ocupació,</b> va afectar un total de<b> 21 exalts càrrecs de la Junta d'Andalusia</b>, dels quals <b>19 han estat condemnats </b>a diferents penes.</p>
      <p>Entre els condemnats hi ha també <b>l'exconseller andalús d'Innovació Francisco Vallejo</b>. Li imposen <b>8 anys de presó</b> i 30 d'inhabilitació per malversació de cabals públics i prevaricació.</p>
      <p>A un altre exconseller, el d'<b>Ocupació</b>, <b>José Antonio Viera</b>, que va ser qui va prendre <b>la iniciativa del sistema de pagament</b> dels ERO, el condemnen a<b> 7 anys de presó</b> i 18 anys d'inhabilitació pels mateixos delictes.</p>
      <p>A l<b>'exviceconsellera de la Junta Carmen Martínez Aguayo </b>la condemnen a<b> 6 anys de presó </b>i 15 d'inhabilitació, també per malversació i prevaricació.</p>
      <p>Un dels absolts pel tribunal és<b> l'exinterventor general de la Junta d'Andalusia Manuel Gómez</b>, que va ser qui <b>va alertar d'irregularitats</b> a les ajudes dels ERO. La Fiscalia li demanava 6 anys de presó i 30 d'inhabilitació perquè considerava que les seves revelacions no eren prou contundents per exculpar-lo.</p>
      <p>La sentència no és ferma i es pot recórrer al Tribunal Suprem.</p>
      <p>L'anunci de la sentència ha generat una gran expectació mediàtica.</p>
      <figure>
        <iframe data-src="https://twitter.com/albertcalatrava/status/1196733718473400320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/albertcalatrava/status/1196740294840082432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>
        <b>Expresidents andalusos i exministres entre els acusats</b>
      </p>
      <figure>
        <img src="https://www.ccma.cat/multimedia/jpg/8/0/1574144485108.jpg"/>
      </figure>
      <p><i>José Antonio Griñán i Manuel Chaves </i><br/><br/>La jutge Mercedes Alaya va començar la instrucció del cas dels ERO <b>fa 9 anys</b>. I el judici va acabar justament ara fa 11 mesos.</p>
      <p>La vintena de processats, que han comparegut aquest dimarts davant l'Audiència de Sevilla, els van acusar d'haver participat, directament o indirectament, en el procediment específic que es va aplicar a Andalusia <b>entre els anys 2000 i 2009 </b>per haver concedit<b> ajudes de forma discrecional i arbitrària a empreses en crisi</b>, un fet que va suposar un cost de<b> 680 milions</b> d'euros a l'erari públic.<br/><br/>Les acusacions contra els dos expresidents van ser molt diferents. El principal delicte de què es va acusar <b>Chaves</b> era el de <b>prevaricació</b>, pel qual es va demanar una pena de <b>10 anys d'inhabilitació</b>. Per a<b> Griñán</b>, l'acusació va ser de<a href="https://www.ccma.cat/324/lexinterventor-de-la-junta-dandalusia-considera-impensable-que-grinan-no-estigues-al-cas-dels-ero-fraudulents/noticia/2154853/"> <b>malversació</b> i<b> prevaricació</b></a>, i la pena que es va demanar era de <b>6 anys de presó</b> i <b>30 d'inhabilitació</b>. De la resta d'acusats destaca la figura de l'exministra i exconsellera <b><a href="https://www.ccma.cat/324/el-jutge-del-cas-dels-ero-confirma-el-processament-de-lexministra-magdalena-alvarez/noticia/2743338/">Magdalena Álvarez</a>.</b></p>
      <p>Durant el període d'instrucció, els expresidents Chaves i Griñán van defensar la seva actuació i van assegurar que <b>desconeixien les irregularitats</b> que es van cometre.</p>
      <blockquote>Manuel Chaves: "Sempre he dit que els meus consellers i les meves conselleres, en qualsevol actuació, en qualsevol procediment, en qualsevol ajuda, respectaven escrupolosament la llei." José Antonio Griñán: "Ni soc expert en comptabilitat pressupostària ni això forma part del que havia de fer jo en les meves obligacions."</blockquote>
      <p> </p>
      <figure>
        <img src="https://www.ccma.cat/multimedia/jpg/2/6/1574144407662.jpg"/>
      </figure>
      <p><i>Els dos expresidents andalusos del PSOE esquitxats per l'escàndol de corrupció</i><br/><br/>La seva innocència també ha estat defensada pel seu partit. El mateix <b>Pedro Sánchez </b>va afirmar: <b>"Jo crec en la presumpció d'innocència de Chaves i Griñán."</b></p>
      <p>Algunes formacions polítiques han criticat que s'hagi trigat tant a fer pública la sentència i també que es difongui just després de les eleccions de diumenge passat.</p>
      <p> </p>
      <p>
        <b>Reacció del PSOE</b>
      </p>
      <p>El PSOE ha asegurat que <b>la condemna no afecta ni al govern espanyol en funcions ni a la direcció del partit. </b>Ho ha dit  el ministre de Foment en funcions i secretari d'organització del PSOE, José Luis Ábalos, en una roda de premsa en què ha dit que, a diferència del PP en la trama Gürtel, no hi ha situacions d'enriquiment personal i el PSOE no ha estat condemnat com a beneficiari a títol lucratiu.</p>
      <blockquote>"El PSOE mai va intentar ocultar aquest cas, ni va atacar els jutges, ni va intentar comprar el silenci de cap inculpat com sí que va fer el PP. I, per suposat, mai va destruir cap prova que pogués afectar aquest cas, tot el contrari. El problema de la corrupció, que és lamentable i rebutjable, ha de ser expulsat de la vida política. L'important és com reaccionem."</blockquote>
    </article>
  </body>
</html>