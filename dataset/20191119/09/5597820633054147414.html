<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/latvijas-raidorganizaciju-asociacija-aicina-izvertet-digitala-nodokla-ieviesanu.a338872/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T09:19:00+00:00"/>
    <meta property="og:title" content="Latvijas Raidorganizāciju asociācija aicina izvērtēt «digitālā nodokļa» ieviešanu"/>
    <meta property="og:description" content="Digitālo tehnoloģiju attīstības ietekmē mainās mediju saturs, kā arī mediju patēriņa paradumi sabiedrībā. Auditorijas paradumu maiņa sekmējusi Latvijas informatīvās telpas sašaurināšanos, kas savukārt rada ietekmi uz tā dēvēto “mediju ekonomiku”. Lai esošajos apstākļos ierobežotu informatīvās telpas sašaurināšanos un sekmētu kvalitatīvu vietējā satura attīstību, Latvijas Raidorganizāciju asociācija (LRA) izstrādājusi vairākus priekšlikumus, tostarp &quot;digitālā nodokļa&quot; ieviešanu, aicinot lēmējvaru tos nekavējoties izvērtēt un īstenot."/>
  </head>
  <body>
    <article>
      <h1>Latvijas Raidorganizāciju asociācija aicina izvērtēt «digitālā nodokļa» ieviešanu</h1>
      <address><time datetime="2019-11-19T09:19:00+00:00">19 Nov 2019, 09:19</time> by <a rel="author" href="https://www.lsm.lv/autors/lsmlv-zinu-redakcija/" target="_blank">LSM.lv Ziņu redakcija</a></address>
      <p>
        <b>Digitālo tehnoloģiju attīstības ietekmē mainās mediju saturs, kā arī mediju patēriņa paradumi sabiedrībā. Auditorijas paradumu maiņa sekmējusi Latvijas informatīvās telpas sašaurināšanos, kas savukārt rada ietekmi uz tā dēvēto “mediju ekonomiku”. Lai esošajos apstākļos ierobežotu informatīvās telpas sašaurināšanos un sekmētu kvalitatīvu vietējā satura attīstību, Latvijas Raidorganizāciju asociācija (LRA) izstrādājusi vairākus priekšlikumus, tostarp "digitālā nodokļa" ieviešanu, aicinot lēmējvaru tos nekavējoties izvērtēt un īstenot.</b>
      </p>
      <p>LRA izpilddirektors Andris Ķēniņš uzsver, ka notiekošās izmaiņas Latvijas medijos nav pārsteigums. Viņš turpina: “Pārsteigums drīzāk ir tas, ka tās notiek tikai tagad, ka mediji ir spējuši tik ilgi izturēt bez šīm pārmaiņām. Un, ja nesekos tūlītēja rīcība no valsts puses, krīze tuvākajā laikā mainīs daudzu Latvijas komerciālo mediju ikdienu, saražotā vietējā satura apjomu, un Latvijas interesēm atbilstošā informatīvā telpa turpinās samazināties.”</p>
      <p>Lai uzlabotu situāciju mediju vidē, pirmkārt, LRA aicina pārskatīt un atvieglot noteiktos reklāmu ierobežojumus un citus mediju darbību ierobežojošos noteikumus, šādi nodrošinot Latvijas medijiem vienlīdzīgas konkurences iespējas ar citu valstu medijiem. Otrkārt, LRA rosina palielināt Mediju atbalsta fonda finansējumu vietējā satura ražošanai komerciālajos medijos, kā arī efektivizēt un centralizēt līdzekļu piešķiršanu komerciālajiem elektroniskajiem plašsaziņas līdzekļiem.</p>
      <p>Treškārt, nepieciešams optimizēt un uzlabot sabiedrisko mediju darbību. Lai to paveiktu, jānodrošina sabiedrisko mediju iziešana no reklāmas tirgus. LRA ieskatā būtiski arī nevilcinoties nodalīt Nacionālās elektroniskās plašsaziņas līdzekļu padomes (NEPLP) regulatora un sabiedrisko mediju kapitāla daļu turētāja funkcijas, kā arī skaidri definēt un nostiprināt nozares regulatora funkcijas un uzdevumus.</p>
      <p>Spriežot par mediju finansēšanu, LRA uzsver, ka jāizvērtē “digitālā nodokļa” ieviešanas iespējas, iegūtos finanšu resursus novirzot Mediju atbalsta fonda darbībai. Tāpat jāizvērtē citas iespējas informatīvās telpas stiprināšanai – piemēram, nodokļu atvieglojumi vietējā satura ražotājiem vai sabiedrisko mediju veidotā satura izplatīšana komerciālo mediju programmās.</p>
      <related>
        <h4>Saistītie raksti</h4>
        <a href="https://www.lsm.lv/raksts/arpus-etera/arpus-etera/maris-zanderssi-kaitinosa-mediju-zelosanas-par-naudas-trukumu.a338397/"/>
        <a href="https://www.lsm.lv/raksts/zinas/latvija/kada-bus-tv3-un-lnt-apvienosana-un-nakotne-intervija-ar-mediju-koncerna-vaditaju.a338191/"/>
        <a href="https://www.lsm.lv/raksts/zinas/latvija/lnt-un-tv3-koncerna-pielauj-socialas-aizsardzibas-parskatisanu-darbiniekiem-bet-nesola-vienu-kartibu-visiem.a338179/"/>
        <a href="https://www.lsm.lv/raksts/arpus-etera/arpus-etera/anda-rozukalne-lnt-beigas-un-zurnalistikas-izspiesana.a338184/"/>
        <a href="https://www.lsm.lv/raksts/zinas/ekonomika/dienas-bizness-sak-iznakt-ka-zurnals.a338127/"/>
        <a href="https://www.lsm.lv/raksts/zinas/latvija/zurnalistu-savieniba-aicina-tv3-un-lnt-ipasniekus-ieverot-sociali-atbildigas-uznemejdarbibas-standartus-un-etiku.a337918/"/>
        <a href="https://www.lsm.lv/raksts/zinas/latvija/tv3-zinu-dienesta-producente-lielam-uztraukumam-par-uznemuma-notiekoso-nav-pamata.a337870/"/>
        <a href="https://www.lsm.lv/raksts/zinas/latvija/lnt-neturpinas-darbu-esosaja-formata.a337723/"/>
      </related>
    </article>
  </body>
</html>