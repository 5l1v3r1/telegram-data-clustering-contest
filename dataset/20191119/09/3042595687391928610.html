<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/verdens-forste-vagina-museum/71831603"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T09:34:16+00:00"/>
    <meta property="og:title" content="Verdens første vagina-museum"/>
    <meta property="og:description" content="Det britiske Vagina-museet vil kjempe mot fordommer og feiloppfatninger knyttet til kvinnelige kjønnsorganers anatomi."/>
  </head>
  <body>
    <article>
      <h1>Verdens første vagina-museum</h1>
      <h2>Det britiske Vagina-museet vil kjempe mot fordommer og feiloppfatninger knyttet til kvinnelige kjønnsorganers anatomi.</h2>
      <address><time datetime="2019-11-19T09:34:16+00:00">19 Nov 2019, 09:34</time> by <a rel="author">Johannes Fjeld</a></address>
      <p>
        <b>I helga hadde verdens første vagina-museum åpningsutstilling i Camden, London.</b>
      </p>
      <p>Vagina-museet er ifølge sine <a href="https://www.vaginamuseum.co.uk/">egne nettsider</a> verdens første museum dedikert til «vaginaer, vulvaer og den gynekologiske anatomien».</p>
      <p>«Vi har en visjon om en verden hvor ingen skammer seg over kroppen sin, hvor alle har kroppslig autonomi og hvor menneskeheten jobber sammen for å skape et samfunn som er fritt og likestilt», heter det videre på nettsida.</p>
      <p>Direktør Florence Schechter forteller <a href="https://www.theguardian.com/uk-news/2019/nov/15/vagina-museum-camden-london-muff-busters-world-first">The Guardian</a> at ideen til museet kom da hun innså at det finnes et penismuseum (Det Fallologiske Museum på Island) men at den kvinnelige ekvivalenten glimret med sitt fravær. Det ville hun gjøre noe med.</p>
      <p>
        <b>- Jeg elsker vaginaer. Jeg er en bifil kvinne, legger hun til.</b>
      </p>
      <p>Utstillingen «Muff Busters: Vagina Myths and How To Fight Them» åpnet 16. november, og kan besøkes helt til februar. Den tar for seg myter og fordommer rundt kvinnelige kjønnsorganers anatomi, både når det kommer til utseende, hygiene, menstruasjon, prevensjon og sex.</p>
      <h3>Tabu</h3>
      <p>Ideen om museet ble først lansert i 2017, og Schechter kan takke mer enn tusen donorer for at prosjektet nå er realisert, ifølge <a href="https://www.forbes.com/sites/frankicookney/2019/11/16/the-worlds-first-vagina-museum-just-opened-in-london/#6ed40f434695">Forbes</a>. Til sammen har de samlet inn mer enn 50 000 pund (nesten 590 000 kroner).</p>
      <p>«Omtrent 50 prosent av verdens befolkning har en. De fleste av oss kom inn i verden gjennom en. Likevel er vaginaer, og resten av den kvinnelige kjønnsanatomien, fortsatt tabubelagt», kan man lese på en plakat i utstillingen.</p>
      <figure>
        <img src="https://dbstatic.no/71832059.jpg?imageId=71832059&amp;width=1024&amp;height=615"/>
        <figcaption><b>PYNT:</b> To stykk håndheklede vulva-øredobber fra utstillingen «Muff Busters: Vagina Myths and How To Fight Them». Foto: Isabel Infantes / AFP / NTB scanpix Vis mer</figcaption>
      </figure>
      <p>- Stigmaet knyttet til denne delen av kroppen har dype røtter i samfunnet vårt, og har mange reelle konsekvenser, som at folk ikke går til legen når de har symptomer, eller utsetter livmorhalsprøver. Folk dør bokstavelig talt av sjenanse, utdyper Schecter overfor <a href="https://time.com/5728259/vagina-museum-london/">Time</a>.</p>
      <p>Museet har et variert program planlagt. På timeplanen står blant annet et skuespill om det å nyte sex på tross av vaginisme, en tilstand der sammentrekninger av muskulaturen i bekkenet kan skape smerter under samleie.</p>
      <p>I tillegg arrangerer museet en storstilt middag tilknyttet Transgender Day of Remembrance, en årlig minnemarkering for ofre for transfobe voldshandlinger.</p>
      <p>- Vi har også en workshop i jula, der besøkende kan lage julekuler, eller en klitoris-stjerne til juletreet, sier Schechter til Time.</p>
      <p>Stand-up-kvelder, quiz-kvelder og «bingo med kjønnsorgantema» vil også inngå i programmet på sikt.</p>
      <h3>- Lukter ikke blomster</h3>
      <p>Utstillingen viser også til statistikk, blant annet en <a href="https://yougov.co.uk/topics/health/articles-reports/2019/03/08/half-brits-dont-know-where-vagina-and-its-not-just">YouGov</a>-undersøkelse hvor det kom fram at mer enn halvparten av briter ikke kunne identifisere eller forklare funksjonene til vaginaen, kjønnsleppene eller urinrøret.</p>
      <p>Tallene sjokkerte kurator Sarah Creed.</p>
      <p>- Statistikken viser også at en av fem voksne kvinner tror de må fjerne tampongen for å urinere. Det satte meg helt ut, sier hun til The Guardian.</p>
      <p>Utstillingen vil også stikke hull på myter om at kjønnshår er uhygienisk. Det motsatte er tilfellet, sier Creed til The Guardian.</p>
      <p>
        <b>- Vaginaen din lukter ikke som en bukett med blomster, og det skal den ikke heller. Ingen deler av kroppen lukter slik fra naturens side.</b>
      </p>
      <p>Utstillingen tar også for seg utflod fra skjeden, og publikummere vil kunne se både Creeds og Schechters egne uvaskede truser.</p>
      <h3>Vagina-myter</h3>
      <p>Initiativtakerne bak museet ønsker også å avstigmatisere ord knyttet til underlivet - og avskaffe betegnelsen «kvinnelige kjønnsorganer», som de mener er upresise og ekskluderende for transpersoner.</p>
      <p>- Å si «vagina» burde ikke være noe annerledes enn å si «nese» eller «munn». Det er bare en kroppsdel, sier Creed til Forbes.</p>
      <p>På en liste over vagina-myter kan du blant annet denne påstanden: «Hvis du har en vagina, er du en kvinne.»</p>
      <p>- Kroppslig uavhengighet burde være en av grunnsteinene i moderne feminisme. Det burde inkludere friheten til å bestemme hvilket kjønn du er, sier Schechter til Time.</p>
      <p>I framtida vil museet ta for seg menstruasjon i historisk kontekst, samt aktuelle sosiopolitiske temaer.</p>
      <h3>Omstridt skjenkebevilling</h3>
      <p>Museet har imidlertid blitt kontroversielt av helt andre grunner enn tematikken i utstillingen. I oktober ga naboer uttrykk for bekymring knyttet til museets søknad om skjenkebevilling.</p>
      <p>Patricia Thomas skrev i et brev til byrådet i Camden at hun fryktet museet ville bli en yndet beliggenhet for utdrikningslag.</p>
      <p>Spesielt fryktet de at overstadig berusede gjester som ble kastet ut fra museet ville lage kvalm i nabolaget.</p>
      <p>Vagina-museet fikk likevel innvilget skjenkebevillingen, på den betingelse at ikke mer enn hundre gjester besøker utstillingen av gangen.</p>
    </article>
  </body>
</html>