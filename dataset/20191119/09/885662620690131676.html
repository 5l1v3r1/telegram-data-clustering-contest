<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/125532/pos-ypodehthike-i-agora-ton-antikapnistiko-nomo"/>
    <meta property="og:site_name" content="Insider"/>
    <meta property="article:published_time" content="2019-11-19T09:00:00+00:00"/>
    <meta property="og:title" content="Πώς υποδέχθηκε η αγορά τον αντικαπνιστικό νόμο"/>
    <meta property="og:description" content="Το μεγαλύτερο ποσοστό παραβατικότητας μέχρι τώρα παρατηρείται στα μπαρ όπως λέει στο insider.gr ο Γιώργος Καββαθάς, πρόεδρος της Πανελλήνιας Ομοσπονδίας Εστιατορικών και Συναφών Επαγγελμάτων."/>
  </head>
  <body>
    <article>
      <h1>Πώς υποδέχθηκε η αγορά τον αντικαπνιστικό νόμο</h1>
      <h2>Το μεγαλύτερο ποσοστό παραβατικότητας μέχρι τώρα παρατηρείται στα μπαρ όπως λέει στο insider.gr ο Γιώργος Καββαθάς, πρόεδρος της Πανελλήνιας Ομοσπονδίας Εστιατορικών και Συναφών Επαγγελμάτων.</h2>
      <address><time datetime="2019-11-19T09:00:00+00:00">19 Nov 2019, 09:00</time> by <a rel="author">Ρομίνα Νικηφόρου</a></address>
      <p>Νέα δεδομένα έχουν διαμορφωθεί στις επιχειρήσεις εστίασης, καφέ και μπαρ μετά<b> τον πρώτο μήνα εφαρμογής του αντικαπνιστικού νόμου </b>στη χώρα μας.</p>
      <p>Σημειώνεται πως<b> η πλήρης και αυστηρή εφαρμογή του νόμου</b> τίθεται σε ισχύ αυτή την εβδομάδα, μετά και την έκδοση, την περασμένη Παρασκευή, της <b>κοινής υπουργικής απόφασης (</b>ΚΥΑ) των υπουργών Υγείας, Οικονομικών, Εσωτερικών και Προστασίας του Πολίτη, η οποία προβλέπει <a href="https://www.insider.gr/eidiseis/ellada/125500/antikapnistikos-nomos-prostima-eos-10000-eyro-kai-loyketo-deite-analytika"><b>υψηλά πρόστιμα</b> για τους παραβάτες.</a></p>
      <p>«Βλέπουμε γενικότερα μία προσπάθεια συμμόρφωσης» λέει στο<b> insider.gr</b>, ο <b>Γιώργος Καββαθάς, πρόεδρος της Πανελλήνιας Ομοσπονδίας Εστιατορικών και Συναφών Επαγγελμάτων</b> σχολιάζοντας την πρώτη περίοδο εφαρμογής του νόμου.</p>
      <p>Το <b>μεγαλύτερο ποσοστό παραβατικότητας</b> μέχρι τώρα, όπως λέει, παρατηρείται στα μπαρ ενώ αντίθετα στα εστιατόρια οι πολίτες φαίνεται να τηρούν ευκολότερα τον νόμο.</p>
      <figure>
        <img src="https://www.insider.gr/sites/default/files/inline-images/no%20smoking.JPG"/>
      </figure>
      <p>Οι επιχειρηματίες από την πλευρά τους εντοπίζουν μια σειρά από «κενά» στον νόμο, που αφορούν κυρίως στο πώς ορίζεται ο εξωτερικός χώρος ενός μαγαζιού στον οποίο επιτρέπεται το κάπνισμα.</p>
      <p>Ο κ. Καββαθάς εξηγεί πως δεν διευκρινίζεται με σαφήνεια, τι συμβαίνει όταν για παράδειγμα η οροφή καλύπτεται με τέντα, ή πόσο πρέπει να είναι το ύψος του ανεμοφράχτη στον εξωτερικό χώρο ή τι ισχύει στην περίπτωση που είναι ανοιχτός ο χώρος από δύο πλευρές. «Όπως είναι διατυπωμένος ο νόμος <b>πολλές φορές οι ελεγκτές κρίνουν κατά το δοκούν</b> αν υπάρχει παράβαση ή όχι» επισημαίνει.</p>
      <p>Σύμφωνα με τον κ. Καββαθά δεν υπάρχουν ακόμα στοιχεία σχετικά με το <b>εάν έχει μειωθεί η κατανάλωση </b>και οι πολίτες- καπνιστές που πηγαίνουν στα καφέ, εστιατόρια και μπαρ μετά την εφαρμογή του νόμου. «Αναμένουμε ωστόσο, ότι θα πληγούν περισσότερο οι επιχειρήσεις που δεν έχουν εξωτερικό χώρο και κυρίως οι μικρότερες» επισημαίνει.</p>
      <p>Οι <b>καλές καιρικές συνθήκες</b> που επικρατούν μέχρι τώρα είναι δεδομένο πάντως, ότι έχουν «βοηθήσει» στην τήρηση του νόμου. «Όταν έρθει ο χειμώνας και τα πρώτα κρύα έχουμε μάθει τόσο χρόνια με τις σόμπες στους εξωτερικούς χώρους και θα συνεχίσουμε έτσι. Παράλληλα όλο και περισσότεροι επιχειρηματίες σκέφτονται να έχουν μικρές κουβέρτες για τους καπνιστές που θα κάθονται έξω» σημειώνει ο πρόεδρος της Πανελλήνιας Ομοσπονδίας Εστιατορικών και Συναφών Επαγγελμάτων.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/epiheiriseis/toyrismos/125624/theoharis-o-toyrismos-einai-stratigikos-tomeas-gia-tin-proselkysi"/>
        <a href="https://www.insider.gr/epiheiriseis/trapezes/125623/alpha-bank-pos-galaxy-sbinei-12-dis-kokkina-daneia-se-exi-mines"/>
        <a href="https://www.insider.gr/epiheiriseis/125617/ellaktor-ayximena-ta-kerdi-ape-kai-parahoriseon-sto-enneamino-2019"/>
      </related>
    </article>
  </body>
</html>