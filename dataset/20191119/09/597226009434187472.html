<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.telegraf.in.ua/topnews/10082022-kremenchuzhan-poperedili-pro-pdvischennya-tarifv-na-teplo-kvbz-na-6-pdnmaye-cnu-na-virobnictvo.html"/>
    <meta property="og:site_name" content="ТелеграфЪ"/>
    <meta property="article:published_time" content="2019-11-19T09:03:00+00:00"/>
    <meta property="og:title" content="Кременчужан попередили про підвищення тарифів на тепло: КВБЗ на 6% піднімає ціну на виробництво"/>
    <meta property="og:description" content=" Підприємство, яке постачає теплову енергію для Раківки, повідомило про намір скоригувати тариф на теплову енергію у зв’язку з листопадовим підвищенням ціни на газ Не встигли абоненти КП"/>
  </head>
  <body>
    <article>
      <h1>Кременчужан попередили про підвищення тарифів на тепло: КВБЗ на 6% піднімає ціну на виробництво</h1>
      <address><time datetime="2019-11-19T09:03:00+00:00">19 Nov 2019, 09:03</time> by <a rel="author">Татьяна Донченко</a></address>
      <figure>
        <img src="https://www.telegraf.in.ua/uploads/posts/2019-11/1574107045_tec-kvbz.jpg"/>
      </figure>
      <p>
        <b>Підприємство, яке постачає теплову енергію для Раківки, повідомило про намір скоригувати тариф на теплову енергію у зв’язку з листопадовим підвищенням ціни на газ</b>
      </p>
      <p>Не встигли абоненти КП «Теплоенерго» насолодитися зниженим у жовтні тарифом на тепло, як постачальник теплової енергії для Раківки – ПАТ КВБЗ – 18 листопада заявив про намір підвищити тарифи на виробництво теплової енергії. Зокрема, на теплову енергію для потреб населення підприємство хоче підняти тариф майже на 6%.</p>
      <p>КП «Теплоенерго» купує теплову енергію у ПАТ КВБЗ і розраховує загальний тариф для своїх абонентів. Тобто тариф ТЕЦ КВБЗ – це одна зі складових тарифу КП «Теплоенерго» (у структурі тарифу КП це називається тариф на покупну теплову енергію). Тож слідом за підвищенням тарифів на теплову енергію від ТЕЦ КВБЗ варто очікувати наміри КП «Теплоенерго» відкоригувати тарифи для своїх абонентів – а це не лише Раківка, яка живиться від ТЕЦ КВБЗ, але й Крюків, і Занасип.</p>
      <p>За повідомленням вагонзаводу, необхідність коригування тарифів пов’язана з підвищенням базової ціни на газ у листопаді на 9%. Так, на КВБЗ зазначають, що у чинних тарифах, встановлених підприємству, врахована ціна на газ на рівні 4 493,64 грн за 1 тис куб м, натомість у листопаді ціна на газ зросла на 405,36 грн - до 4 899,00 грн за 1 тис куб м (ціни на газ наведені без ПДВ та витрат на транспортування та розподіл).</p>
      <h3>Як планують підвищити тарифи на виробництво тепла (без ПДВ)</h3>
      <table bordered="">
        <tr>
          <td>
            <b>Категорія споживачів</b>
          </td>
          <td>
            <b>Чиний тариф, грн за 1 Гкал</b>
          </td>
          <td>
            <b>Планований тариф, грн за 1 Гкал</b>
          </td>
          <td>
            <b>Підвищення, грн</b>
          </td>
          <td>
            <b>Підвищення, %</b>
          </td>
        </tr>
        <tr>
          <td>
            <b>для потреб<br/></b>
            <b>населення</b>
          </td>
          <td>982,47</td>
          <td>1 040,58</td>
          <td>58,11</td>
          <td>5,9%</td>
        </tr>
        <tr>
          <td>для потреб релігійних організацій</td>
          <td>1 045,13</td>
          <td>1 103,24</td>
          <td>58,11</td>
          <td>5,6%</td>
        </tr>
        <tr>
          <td>для потреб бюджетних організацій</td>
          <td>900,29</td>
          <td>958,40</td>
          <td>58,11</td>
          <td>6,5%</td>
        </tr>
        <tr>
          <td>для потреб інших споживачів (крім населення)</td>
          <td>946,05</td>
          <td>1 004,19</td>
          <td>58,14</td>
          <td>6,2%</td>
        </tr>
      </table>
      <p>Зауваження та пропозиції від фізичних та юридичних осіб та їх об`єднань приймаються протягом 7 календарних днів з дня опублікування даної інформації (тобто до 25 листопада) за адресою: 39621, Полтавська область,  м. Кременчук, вул. І. Приходька, 139.</p>
      <p>Структуру тарифів на виробництво від ТЕЦ КВБЗ можна завантажити нижче.</p>
      <p><a href="https://www.telegraf.in.ua/engine/download.php?id=642">struktura-tarifv-kvbz.doc</a> [107 Kb] (cкачиваний: 22)</p>
      <p>Нагадаємо, виконком Кременчуцької міської ради рішенням від 27.09.19 року знизив тариф на виробництво теплової енергії ПАТ КВБЗ у зв’язку зі зниженням ціни на газ. Враховуючи це рішення, 11.10.19 року виконком знизив кінцеві тарифи для споживачів КП «Теплоенерго». Так, для населення <a href="https://www.telegraf.in.ua/topnews/10081208-chastin-kremenchuka-znizili-tarifi-na-teplo-garyachu-vodu.html">ціна на теплову енергію (у будинках з лічильниками) знизилася на 7,7%</a>. Фактично скористатися знижкою на даний час встигли <a href="https://www.telegraf.in.ua/kremenchug/10081921-meshkanc-troh-budinkv-u-kremenchuc-uzhe-platitimut-za-teplo-za-znizhenim-tarifom.html">мешканці лише трьох багатоквартирних будинків</a>, які уклали нові угоди з КП «Теплоенерго», як того вимагає Закон «Про житлово-комунальні послуги». Судячи з того, як розвивається тарифна ситуація, до інших може просто не дійти черга.</p>
      <blockquote>
        <a href="https://www.telegraf.in.ua/topnews/2019/11/18/uryad-goncharuka-skasuvav-chesn-platzhki-groysmana-granichnih-tarifv-na-opalennya-teper-nemaye_10081999.html">Уряд Гончарука скасував «чесні платіжки» Гройсмана: граничних тарифів на опалення тепер немає</a>
      </blockquote>
      <p>Автор: <a href="https://www.telegraf.in.ua/user/%D2%E0%F2%FC%FF%ED%E0+%C4%EE%ED%F7%E5%ED%EA%EE/">Татьяна Донченко</a></p>
    </article>
  </body>
</html>