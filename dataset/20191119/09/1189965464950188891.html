<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lifo.gr/articles/health-fitness_articles/259291/i-etairiki-koinoniki-eythyni-ston-tomea-tis-iatrikis"/>
    <meta property="og:site_name" content="LiFO"/>
    <meta property="article:published_time" content="2019-11-19T09:58:00+00:00"/>
    <meta property="og:title" content="Η εταιρική κοινωνική ευθύνη στον τομέα της ιατρικής"/>
    <meta property="og:description" content="Η προσφορά, ο εθελοντισμός και η κοινωνική υπευθυνότητα καλύπτουν μεγάλες ανάγκες που δημιουργήθηκαν στην κοινωνία τα χρόνια της κρίσης."/>
  </head>
  <body>
    <article>
      <h1>Η εταιρική κοινωνική ευθύνη στον τομέα της ιατρικής</h1>
      <h2>Η προσφορά, ο εθελοντισμός και η κοινωνική υπευθυνότητα καλύπτουν μεγάλες ανάγκες που δημιουργήθηκαν στην κοινωνία τα χρόνια της κρίσης.</h2>
      <address><time datetime="2019-11-19T09:58:00+00:00">19 Nov 2019, 09:58</time> by <a rel="author">ΑΛΕΞΙΑ ΣΒΩΛΟΥ</a></address>
      <p>
        <b>«Στάσου πλάι μου». Το κλασικό τραγούδι που ερμήνευσε πρώτος ο Αμερικανός τραγουδιστής Μπεν Κινγκ έγινε στην εποχή μας σύνθημα που περιγράφει με τρεις λέξεις τις πρωτοβουλίες<b> κοινωνικής ευθύνης</b> που υλοποιούν εταιρείες, ιδρύματα, οργανισμοί και άνθρωποι, ατομικά, με στόχο να στηρίξουν τους συνανθρώπους μας που έχουν ανάγκη, είτε γιατί απειλούνται από τη φτώχεια είτε γιατί μένουν σε απομακρυσμένες περιοχές, όπου οι δομές υγείας και εκπαίδευσης δεν επαρκούν. Αν η <b>οικονομική κρίση</b> πέτυχε κάτι θετικό, είναι πως ξύπνησε την αλληλεγγύη, τον ανθρωπισμό και έκανε μόδα τον εθελοντισμό. Σήμερα εθελοντές δεν είναι πια μόνο μερικοί εκκεντρικοί ιδεαλιστές αλλά όλοι οι άνθρωποι της διπλανής πόρτας και, φυσικά, όλες οι εταιρείες του ιδιωτικού τομέα. Γιατί, όπως λέει μια παλιά, αλλά διαχρονική φράση, όταν παίρνεις, έχεις γεμάτα χέρια, και όταν δίνεις, έχεις γεμάτη καρδιά.</b>
      </p>
      <p>Η λίστα με τα παραδείγματα κοινωνικής προσφοράς δεν έχει τέλος. Για τις φαρμακευτικές εταιρείες μεταφράζεται σε εκστρατείες ευαισθητοποίησης και αποστιγματοποίησης νοσημάτων, σε αποστολές κοινωνικής ιατρικής σε νησιά και ορεινά χωριά, σε νησίδες φτώχειας και αποκλεισμένους πληθυσμούς που μπορεί να βρίσκονται χιλιόμετρα μακριά ή ακόμα και μέσα στο Λεκανοπέδιο Αττικής. Πολύ συχνά προσφέρονται δωρεάν προληπτικές εξετάσεις, όπως σπιρομετρήσεις για την αναπνευστική λειτουργία, μετρήσεις σακχάρου για την πρόληψη του διαβήτη, μετρήσεις παραγόντων καρδιαγγειακού κινδύνου, <b>δωρεάν ψηφιακές μαστογραφίες</b>, μετρήσεις PSA για τον<b> καρκίνο του προστάτη</b>. Με αφορμή την καθολική, επιτέλους, εφαρμογή του αντικαπνιστικού νόμου πολλές εκστρατείες για την αποφυγή του καπνίσματος και την πρόληψη της παχυσαρκίας πάνε στα σχολεία, καθώς εκεί πρέπει να γίνονται οι παρεμβάσεις για να αποφευχθεί το κακό.</p>
      <blockquote>Αν η οικονομική κρίση πέτυχε κάτι θετικό, είναι πως ξύπνησε την αλληλεγγύη, τον ανθρωπισμό και έκανε μόδα τον εθελοντισμό. Σήμερα εθελοντές δεν είναι πια μόνο μερικοί εκκεντρικοί ιδεαλιστές αλλά όλοι οι άνθρωποι της διπλανής πόρτας και, φυσικά, όλες οι εταιρείες του ιδιωτικού τομέα.</blockquote>
      <p><b>Οι εκστρατείες που γίνονται για τις καρδιοπάθειες,</b> τον διαβήτη, τους καρκίνους, τη χρόνια αποφρακτική πνευμονοπάθεια, τις αναπνευστικές λοιμώξεις, τα ρευματολογικά νοσήματα, την ψωρίαση, την πολλαπλή σκλήρυνση και άλλα στιγματισμένα νοσήματα που θεωρούνται εσφαλμένα μεταδοτικά αποτελούν παραδείγματα μιας τάσης που μέρα με τη μέρα γιγαντώνεται, έχοντας τέσσερις βασικούς πυλώνες. Καταρχάς, τη στήριξη της κοινωνίας και την προστασία του περιβάλλοντος από τη χιονοστιβάδα της κλιματικής αλλαγής. Επίσης, το εκπαιδευτικό και επαγγελματικό «αγκάλιασμα» της νέας γενιάς, ώστε να αντιστραφεί το φαινόμενο του drain brain, και την καταπολέμηση της υπογεννητικότητας, της νέας απειλής που κινδυνεύει να μας μετατρέψει σε ένα έθνος παππούδων, κάτω των 8 εκατομμύριων ανθρώπων. Να μερικές κοινωνικές δράσεις που δημιουργούν θετικό αποτύπωμα σε μια κοινωνία που παλεύει να σταθεί ξανά στα πόδια της.</p>
      <p>Η εκστρατεία <i><b>«Το σώμα σου μιλάει. Ακουσέ το!»</b></i> της Ελληνικής Ρευματολογικής Εταιρείας ταξίδεψε με την Ομάδα Αιγαίου, στο πλαίσιο της 4ημερης χειμερινής της αποστολής, σε τρία μικρά κυκλαδονήσια, την Ίο, τη Σχοινούσα και την Ηρακλειά, προσφέροντας δωρεάν ρευματολογικές εξετάσεις και ενημέρωση για τα ρευματολογικά νοσήματα στους κατοίκους, που στην πλειονότητά τους είναι μεσήλικες ή ηλικιωμένοι και καταπονημένοι από τις αγροτικές εργασίες.</p>
      <p>Στην ίδια χειμερινή αποστολή, στην οποία πάντοτε δηλώνει παρούσα και η δημοσιογράφος Υγείας της LifΟ, η Pfizer <b>έστειλε εμβόλια για τον πνευμονιόκοκκο</b> που προστατεύουν τους μεσήλικες και τους ηλικιωμένους από την πνευμονία, ενώ η <b>Ελληνική Αντικαρκινική Εταιρεία</b> έστειλε τον κινητό της μαστογράφο για να προσφέρει στις νησιώτισσες τη δυνατότητα να κάνουν ψηφιακή μαστογραφία στον τόπο τους.</p>
      <p>Μια άλλη κοινωνική πρωτοβουλία, που κάθε χρόνο χαράζει σταθερά ρότα για νησιά και ορεινά χωριά, αφορά στο Σωματείο Φίλων Κοινωνικής Παιδιατρικής <b>«Ανοιχτή Αγκαλιά»</b> που επισκέπτεται νησιά όπως οι Λειψοί και η Αστυπάλαια αλλά και τα ακριτικά Πομακοχώρια της Θράκης. Στην αποστολή του Οκτωβρίου στους Λειψούς συμμετείχε και η δημοσιογράφος Υγείας της LifΟ, καταγράφοντας την αγάπη με την οποία υποδέχτηκε ο τοπικός πληθυσμός, και ειδικά τα παιδιά, τους εθελοντές γιατρούς της «Ανοιχτής Αγκαλιάς». Μια δράση, που προσφέρει φαγητό σε εκατοντάδες χιλιάδες συνανθρώπους μας που ζουν στο φάσμα της επισιτιστικής ανασφάλειας, είναι το «Μπορούμε», το οποίο έχει προσφέρει μέχρι σήμερα 30 εκατομμύρια μερίδες φαγητού πανελλαδικά.</p>
      <p>Δύο άλλες πρωτοβουλίες που βοηθούν ανθρώπους της διπλανής πόρτας να αντιμετωπίσουν βασανιστικά νοσήματα είναι οι δράσεις της <b>Novartis Hellas </b>«Μίλα για την ημικρανία σου» και «Βήμα Μπροστά», ενώ η επιστροφή των βιωματικών εργαστηρίων του προγράμματος «Είσαι γυναίκα. Είσαι δύναμη!» αποτελεί την αιχμή του δόρατος της εταιρικής της υπευθυνότητας, προσφέροντας ένα ολιστικό άγγιγμα ψυχής σε γυναίκες αντιμέτωπες με τον καρκίνο του μαστού. Στο νευραλγικό κομμάτι της στήριξης της νέας γενιάς και της συγκράτησης των νέων επιστημόνων, σημαντική είναι η συνεργασία της Pfizer με το Εθνικό Ίδρυμα Ερευνών στην προσφορά υποτροφιών σπουδών που βοηθούν να μετατραπεί το<b> brain drain σε brain gain</b> για τους ίδιους τους φοιτητές και για τη χώρα.</p>
      <p>Τέλος, σε ό,τι αφορά την καταπολέμηση της υπογεννητικότητας, η πρωτοβουλία HOPEgenesis προχωρά, γεμίζοντας με παιδικά χαμόγελα τα σοκάκια ορεινών χωριών και μακρινών νησιών. Με σχεδόν 200 μωρά που γεννήθηκαν χάρη στη στήριξη –οικονομική και υγείας– και στο αίσθημα ασφάλειας που παρέχει η πρωτοβουλία στα ζευγάρια που φοβούνται να αποκτήσουν παιδί, <b>το αρνητικό πρόσημο των γεννήσεων αναστρέφεται</b>. Με ένα μωρό τη φορά, ένα βήμα τη φορά, με baby steps, έτσι όπως ξεκινάνε όλα τα μεγάλα ταξίδια.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.lifo.gr/articles/health-fitness_articles/243484/koinonikes-protovoylies-poy-ksexorizoyn-ston-tomea-tis-ygeias"/>
        <a href="https://www.lifo.gr/articles/greece_articles/219784/pos-katafernei-mia-omada-ethelonton-ftanei-mexri-kai-to-teleytaio-akritiko-nisi-gia-na-dosei-voitheia"/>
        <a href="https://www.lifo.gr/now/greece/177542/to-ethniko-kentro-aimodosias-ekpaideyei-tin-epomeni-genia-ethelonton-aimodoton"/>
        <a href="https://www.lifo.gr/now/greece/160953"/>
      </related>
    </article>
  </body>
</html>