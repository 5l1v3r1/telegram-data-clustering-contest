<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://goodnet.gr/news-item/antikapnistikos-nomos-parousia-mitsotaki-i-enarxi-tis-kampanias-gia-na-sbisoun-ta-tsigara.html"/>
    <meta property="og:site_name" content="GOODnet.gr"/>
    <meta property="article:published_time" content="2019-11-19T09:39:00+00:00"/>
    <meta property="og:title" content="Αντικαπνιστικός νόμος: Παρουσία Μητσοτάκη η έναρξη της καμπάνιας για να σβήσουν τα τσιγάρα"/>
    <meta property="og:description" content="Την έναρξη της αντικαπνιστικής εκστρατείας θα κηρύξει σήμερα, από το Ίδρυμα Σταύρος Νιάρχος, η κυβέρνηση."/>
  </head>
  <body>
    <article>
      <h1>Αντικαπνιστικός νόμος: Παρουσία Μητσοτάκη η έναρξη της καμπάνιας για να σβήσουν τα τσιγάρα</h1>
      <address>
        <time datetime="2019-11-19T09:39:00+00:00">19 Nov 2019, 09:39</time>
      </address>
      <p>Την έναρξη της αντικαπνιστικής εκστρατείας θα κηρύξει σήμερα, από το Ίδρυμα Σταύρος Νιάρχος, η κυβέρνηση.</p>
      <p>Την έναρξη της αντικαπνιστικής εκστρατείας θα κηρύξει σήμερα, από το Ίδρυμα Σταύρος Νιάρχος, η κυβέρνηση, με τον πρωθυπουργό Κυριάκο Μητσοτακη να δίνει το σήμα για την ενημερωτική καμπάνια που θα επιχειρήσει να πείσει τους Έλληνες να σβήσουν οριστικά κι αμετάκλητα το τσιγάρο.</p>
      <p>Παράλληλα, θα ανακοινωθεί από τον υπουργό Υγείας Βασίλη Κικίλια, πως στο πλαίσιο της πλήρους υλοποίησης του Εθνικού Σχεδίου Δράσης κατά του καπνίσματος θα συνεχιστεί και ο έλεγχος (έχει ξεκινήσει τον περασμένο μήνα) από τους αρμόδιους ελεγκτικούς μηχανισμούς σε όλους τους κλειστούς δημόσιους και ιδιωτικούς χώρους όπου σύμφωνα με τη νομοθεσία απαγορεύεται πλήρως το κάπνισμα.</p>
      <p>Στη μάχη κατά του τσιγάρου θα αξιοποιηθεί και το τετραψήφιο νούμερο 1142 για τη λήψη επωνύμων καταγγελιών από τους πολίτες για τις τυχόν παραβάσεις της αντικαπνιστικής νομοθεσίας.</p>
      <p>Στην ίδια, σημαντική και με έντονο συμβολισμό λόγω και της παρουσίας του πρωθυπουργού, που είχε δεσμευτεί προσωπικά προεκλογικά για την πλήρη εφαρμογή του αντικαπνιστικου νόμου, θα παρουσιάσει την ενημερωτική καμπάνια ο πρόεδρος της Επιτροπής Εμπειρογνωμόνων για το κάπνισμα, καθηγητής Πνευμονολογία, κ. Παναγιώτης Μπεχράκης.</p>
      <p>Τα τσουχτερά πρόστιμα</p>
      <p>Αντιμέτωποι με υψηλά πρόστιμα θα βρίσκονται πλέον οι θεριακληδες, παραβάτες της αντικαπνιστικής νομοθεσίας. Όπως προβλέπει, η κοινή υπουργική απόφαση η οποία δημοσιεύτηκε στην Εφημερίδα της Κυβέρνησης, τα προστιμα για κάπνισμα σε κλειστούς χώρους όπως τα καταστήματα υγειονομικού ενδιαφέροντος ξεκινούν από τα 100 ευρώ για τον καπνιστή και 500 ευρώ για τον ιδιοκτήτη, ενώ αυξάνονται ακόμη περισσότερο και για κέντρα διασκέδασης και χώρους εστίασης άνω των 100 τ.μ και ειδικά άνω των 300 τ.μ.</p>
      <p>Ισχύει για κάθε παράβαση σε όλους τους κλειστούς χώρους υγειονομικού ενδιαφέροντος ό, τι έκτασης και εάν είναι, σε όλους τους κλειστούς χώρους εργασίας, σε όλα τα μέσα μαζικής μεταφοράς, τους σταθμούς μεταφορικών μέσων και επιβατικών σταθμών λιμένων, τα αεροδρόμια εκτός των ειδικών χώρων καπνιστών, τους δημόσιους χώρους εργασίας καθώς και αναμονής δημοσίων υπηρεσιών.</p>
      <p>Ο υπεύθυνος διαχείρισης ή προϊστάμενος στα καταστήματα υγειονομικού ενδιαφέροντος πάνω από 100 τ.μ. θα πληρώνει 500 ευρώ.</p>
      <p>Για κέντρα διασκέδασης, χώρους εστίασης, καφετέριες, μπαρ άνω των 100 τ.μ το πρόστιμο για τον υπεύθυνο διαχείρισης ξεκινά από 2.000 ευρώ και για κάθε υποτροπή ανεβαίνει κατά 2.000 ευρώ, μέχρι την πέμπτη υποτροπή που επιβάλλεται χρηματική ποινή 10.000 ευρώ και οριστική ανάκληση αδείας. Για τα νυχτερινά κέντρα και τους χώρους εστίασης άνω των 300 τ.μ τα πρόστιμα για τους υπεύθυνους καταστήματος ξεκινούν από 6..000 ευρώ και ανεβαίνουν κατά 1.000 ευρώ σε κάθε υποτροπή.</p>
      <p>Ιδιαίτερα αυστηρά είναι τα πρόστιμα για κλειστούς και υπαίθριους χώρους που συναθροίζονται ανήλικοι, όπως παιδικούς – βρεφονηπιακούς σταθμούς, σχολεία, παιδικές χαρές, χώροι αθλητικών εκδηλώσεων και αθλοπαιδιών. Το πρόστιμο για τον καπνιστή είναι στα 200 ευρώ.</p>
      <p>Στα 1.500 ευρώ είναι το πρόστιμο για τον καπνιστή οδηγό ή επιβαίνοντα ΙΧ αυτοκινήτου στο οποίο επιβαίνουν ανήλικοι κάτω των 12 ετών.</p>
      <p>protothema.gr</p>
    </article>
  </body>
</html>