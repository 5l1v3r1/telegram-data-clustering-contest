<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/na-dvb-t2-je-pripravena-vice-nez-polovina-domacnosti/1822726?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T09:49:00+00:00"/>
    <meta property="og:title" content="Na DVB-T2 je připravena více než polovina domácností"/>
    <meta property="og:description" content="Praha - Na nový standard televizního vysílání DVB-T2 je připraveno 56 procent domácností, což je o 12 procentních bodů více než před půl rokem a dvojnásobek stavu na konci minulého roku. V Praze a středních Čechách, kde přechod začne, je vybavenost domácností vyšší. O přechodu na DVB-T2 ví 92 procent obyvatel Česka, zatímco na jaře to bylo 83 procent. Vyplývá to z průzkumu pro ministerstvo průmyslu a obchodu z přelomu října a listopadu na vzorku více než 2000 respondentů."/>
  </head>
  <body>
    <article>
      <h1>Na DVB-T2 je připravena více než polovina domácností</h1>
      <address><time datetime="2019-11-19T09:49:00+00:00">19 Nov 2019, 09:49</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Na nový standard televizního vysílání DVB-T2 je připraveno 56 procent domácností, což je o 12 procentních bodů více než před půl rokem a dvojnásobek stavu na konci minulého roku. V Praze a středních Čechách, kde přechod začne, je vybavenost domácností vyšší. O přechodu na DVB-T2 ví 92 procent obyvatel Česka, zatímco na jaře to bylo 83 procent. Vyplývá to z průzkumu pro ministerstvo průmyslu a obchodu z přelomu října a listopadu na vzorku více než 2000 respondentů.</p>
      <p>"Informace o přechodu lidé nejčastěji čerpali z rozhlasu, televize nebo tisku. Více než třetina lidí se informovala v internetových médiích. Zhruba čtvrtina pak u známých, v rodině a u přátel," uvedl náměstek ministra průmyslu pro digitalizaci Petr Očko.</p>
      <p>Přechod na DVB-T2 začne už příští týden v Praze a středních Čechách z vysílačů Žižkov a Cukrák. Minutu před půlnocí 27. listopadu České Radiokomunikace vypnou vysílání programů České televize ve stávajícím standardu DVB-T a lidé si budou muset naladit DVB-T2. K tomu budou potřebovat televizor s tunerem pro nový standard, nebo set top box. K 8. lednu pak bude následovat vypínání komerčních stanic, jako je Prima, Nova, Barrandov a dalších ze Žižkova, a 15. ledna z Cukráku.</p>
      <p>Pokud diváci vidí na některých televizních kanálech piktogram, měli by si pro příjem signálu pořídit set top box nebo nový televizor. Cena set top boxů začíná na 550 Kč a lze přes ně připojit i starší televize.</p>
      <p>Společenství vlastníků by měla zajistit potřebné úpravy společných televizních antén, u individuálních antén diváci měnit nastavení nemusí.</p>
      <p>Podle jiného průzkumu operátora T-Mobile až třetina lidí, kteří nyní přijímají programy z pozemních vysílačů, chce přejít na jiný příjem televizního signálu.</p>
      <p>Celý přechod by měl být dokončen do poloviny příštího roku. Důvodem změny je potřeba uvolnit část frekvencí z televizního vysílání pro rychlé mobilní sítě. S DVB-T2 diváci získají možnost příjmu televizních programů v HD kvalitě a širší výběr stanic. Televizní signál z pozemních vysílačů využívá asi 60 procent domácností. Zbytek dává přednost kabelové televizi, satelitu nebo IP TV.</p>
      <p>Popularita pozemního vysílání není podle T-Mobilu výsadou jen Česka. Více než 50 procent rozšíření má DVB-T/DVB-T2 zhruba ve dvou desítkách zemí Evropské unie. Na druhou stranu jsou v Evropě i státy, které přechod na DVB-T2 vůbec neplánují. Jako první takové rozhodnutí oznámila vloni Belgie, o několik měsíců později stejný krok ohlásilo Švýcarsko.</p>
    </article>
  </body>
</html>