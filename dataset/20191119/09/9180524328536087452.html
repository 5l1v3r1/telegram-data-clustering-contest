<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://prohardver.hu/hir/intel_driver_tamogatja_oneapi_publikus_beta.html"/>
    <meta property="og:site_name" content="PROHARDVER!"/>
    <meta property="article:published_time" content="2019-11-19T09:29:00+00:00"/>
    <meta property="og:title" content="Támogatja a OneAPI publikus bétaverzióját az új Intel driver"/>
    <meta property="og:description" content="A 26.20.100.7463-as verziójú meghajtó pár biztonsági réssel is leszámol."/>
  </head>
  <body>
    <article>
      <h1>Támogatja a OneAPI publikus bétaverzióját az új Intel driver</h1>
      <address><time datetime="2019-11-19T09:29:00+00:00">19 Nov 2019, 09:29</time> by <a rel="author" href="https://prohardver.hu/tag/abu85.html" target="_blank">Abu85</a></address>
      <p>Az Intel elérhetővé tette a 26.20.100.7463-as verziójú drivercsomagot, amely a 64 bites Windows 10 (Fall Creators, April 2018, October 2018, vagy May 2019 frissítésű) operációs rendszert támogatja. Az új meghajtó természetesen tartalmazza a HDMI-hez használható audio-, valamint a Turbo Boost modullal kiegészített HD Graphics drivert, a Media SDK futtatási környezetet, illetve az OpenCL eszközillesztőt, míg a hardvertámogatás szempontjából az újonnan megjelent, ultramobil Comet Lake mellett, a Skylake, a Kaby Lake, a Coffee Lake, a Ice Lake, a Comet Lake, a Gemini Lake és az Apollo Lake kódnevű lapkák IGP-jét kezeli. Részletesebben leírva a meghajtó telepíthető a HD Graphics 500, 505, 510, 515, 520, 530, P530, 610, 615, 620, 630, P630, illetve Iris Graphics 550, Iris Pro Graphics 580 és Iris Plus Graphics 640 és 650, valamint az Iris Plus és UHD Graphics, továbbá az UHD Graphics 610, 620 és 630 típusú integrált grafikus vezérlőkhöz.</p>
      <h3>H﻿irde﻿t﻿és﻿</h3>
      <figure>
        <a href="https://track.adform.net/C/?bn=33708157;C=0">
          <img src="https://track.adform.net/adfserve/?bn=33708157;srctype=4;ord=[timestamp]"/>
        </a>
      </figure>
      <p>A friss eszközillesztő frissített profilt kínál az Age of Empires II: Definitive Edition című játékhoz, továbbá bevezeti a OneAPI publikus béta kiadásának támogatását.</p>
      <figure>
        <img src="https://prohardver.hu/dl/cnt/2019-11/156485/oneapi.jpg"/>
      </figure>
      <p>A hibajavítások tekintetében az Intel korrigálta a The Surge 2 (Vulkan), a Wolfenstein II: The New Colossus (Vulkan), a Resident Evil 2 (DirectX 12), valamint a Tom Clancy's Ghost Recon Breakpoint (DirectX 11) című programokban előforduló stabilitási problémákat, illetve a Serious Sam Fusion (DirectX 12) és a World of Warcraft (DirectX 12) játékok grafikai anomáliáit. Ezek mellett a meghajtón belül beállított fényerő szintje nem feltétlenül marad meg, ha a felhasználó lecsatlakoztatja a rendszerről a külső kijelzőt, de az új csomag ezt a problémát is orvosolja. Az Intel kiemeli, hogy még számos biztonsági rést foltoztak be, tehát az eszközillesztő telepítése ezúttal kiemelten ajánlott.</p>
      <p>Az Intel új, HD Graphics DCH, azaz modern besorolású drivercsomagja a 64 bites <a href="https://downloadcenter.intel.com/download/29195/Intel-Graphics-Windows-10-DCH-Drivers">Windows 10</a> (Fall Creators, April 2018, October 2018 vagy May 2019 frissítésű) operációs rendszerre az előbbi linken érhető el, és természetesen a <a href="https://downloadmirror.intel.com/29195/eng/ReleaseNotes_100.7463.pdf">dokumentáció</a> sem maradt le.</p>
    </article>
  </body>
</html>