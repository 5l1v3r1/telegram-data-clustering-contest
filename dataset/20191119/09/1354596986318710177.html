<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.emerce.nl/nieuws/aocom-trekt-zich-terug-uit-nederland"/>
    <meta property="og:site_name" content="Emerce"/>
    <meta property="article:published_time" content="2019-11-19T09:06:00+00:00"/>
    <meta property="og:title" content="AO.com trekt zich terug uit Nederland"/>
    <meta property="og:description" content="Vier jaar probeerde de Engelse online wit- en bruingoedwinkel AO.com voet aan de grond te krijgen in Nederland. Vandaag klinkt het besluit om zich voor eind 2019 uit deze markt terug te trekken en enkel op Duitsland en het VK te richten."/>
  </head>
  <body>
    <article>
      <h1>AO.com trekt zich terug uit Nederland</h1>
      <address><time datetime="2019-11-19T09:06:00+00:00">19 Nov 2019, 09:06</time> by <a rel="author">Erwin Boogert</a></address>
      <p>
        <b>Vier jaar probeerde de Engelse online wit- en bruingoedwinkel AO.com voet aan de grond te krijgen in Nederland. Vandaag klinkt het besluit om zich voor eind 2019 uit deze markt terug te trekken en enkel op Duitsland en het VK te richten.</b>
      </p>
      <p>Dat maakte AO.com zojuist bekend bij de <a href="https://otp.investis.com/clients/uk/appliancesonline/rns/regulatory-story.aspx?cid=865&amp;newsid=1345714">presentatie van de halfjaarcijfers</a>. De leiding besloot gisteren om de activiteiten in Nederland te staken en zich de komende tijd volledig op Duitsland te richten. Daar ligt de jaaromzet rond de 120 miljoen euro, een bedrag dat komende jaren moet verdubbelen.</p>
      <p>Nederland draaide in de zes maanden tot eind september 2019 een omzet van 14,7 miljoen euro en noteerde een verlies (ebitda) van 3,1 miljoen euro.</p>
      <p>Duitsland en Nederland samen realiseerden een omzet van 75,7 miljoen euro, een daling van 3,4 procent ten opzichte van vorig jaar.</p>
      <p>De sluiting van de Nederland tak zal om en nabij de drie miljoen euro kosten.</p>
      <p>Op groepsniveau zag de elektronicawinkel de omzet met zestien procent groeien tot 550 miljoen euro.</p>
      <related>
        <h4>Gerelateerde items</h4>
        <a href="https://www.emerce.nl/nieuws/aocom-pakketbezorger-duitsland"/>
        <a href="https://www.emerce.nl/nieuws/aocom-definitief-nederland"/>
      </related>
    </article>
  </body>
</html>