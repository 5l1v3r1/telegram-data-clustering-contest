<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.gercekgundem.com/siyaset/135065/muharrem-ince-bu-saldirilari-basortulu-kiz-kardesime-yapilmis-kabul-ediyorum"/>
    <meta property="og:site_name" content="Gerçek Gündem"/>
    <meta property="article:published_time" content="2019-11-19T09:38:00+00:00"/>
    <meta property="og:title" content="Muharrem İnce: Bu saldırıları başörtülü kız kardeşime yapılmış kabul ediyorum"/>
    <meta property="og:description" content="Nagehan Alçı, Karaköy'de başörtülü genç kadınlara yapılan saldırıyla ilgili CHP'li Muharrem İnce'nin görüşlerini aldı."/>
  </head>
  <body>
    <article>
      <h1>Muharrem İnce: Bu saldırıları başörtülü kız kardeşime yapılmış kabul ediyorum</h1>
      <h2>Nagehan Alçı, Karaköy'de başörtülü genç kadınlara yapılan saldırıyla ilgili CHP'li Muharrem İnce'nin görüşlerini aldı.</h2>
      <address>
        <time datetime="2019-11-19T09:38:00+00:00">19 Nov 2019, 09:38</time>
      </address>
      <p>Nagehan Alçı, <b>Muharrem İnce'</b>nin sözkonusu olaya tepki göstererek; "<b>Benim kız kardeşim başörtülü Nagehan Hanım. Bu saldırıları hepimize yapılmış kabul ediyorum.” "</b> dediğini aktardı. </p>
      <h3>İŞTE NAGEHAN ALÇI İLE MUHARREM İNCE ARASINDA GEÇEN DİYALOG</h3>
      <p>Dün Karaköy ve Beşiktaş’ta başörtülü kadınlara yapılan çirkin saldırılara yönelik esas ve önce tepki göstermesi gereken kesim o saldırganların kendilerini yakın hissettikleri muhalefet cephesidir, muhalif medyadır, diye yazdıktan sonra Muharrem İnce’yi arayıp bu konudaki görüşlerini almak istedim.</p>
      <p><b>“Neden çıkıp bir şey demediniz?”</b> diye girdim söze. Bir tereddüdünü dile getirerek başladı konuşmaya. Dedi ki: “<b>Nagehan Hanım açık söylemek gerekirse bu konuda konuşmak doğru mu emin değilim.”</b></p>
      <p>“Neden” diye sorunca “Hem bu saldırılar hem de siyanür intiharları ile ilgili bir kaygım var. ‘Acaba biz bunları konuşunca toplumda bu tür olayların yaygınlaşmasına katkı sağlar mıyız?’ diye kendime soruyorum.”</p>
      <p>“Saldırganlar açık bir başörtüsü düşmanlığı yapan kişiler. Bu da akla CHP’nin bu konuda uzun yıllar sürdürdüğü başörtü karşıtı tavrı getiriyor. O nedenle sizin CHP’nin içinden bir ses olarak söyleyecekleriniz çok önemli. Bu saldırıları nasıl değerlendiriyorsunuz?” deyince <b>“Bu çirkin saldırıyı yapanlar benim gözümde meczup. Böyle şey olur mu? Bunlar toplumun hiçbir kesimini temsil etmiyorlar. Bir insana inancından ötürü saldırılır mı? Benim kız kardeşim başörtülü Nagehan Hanım. Bu saldırıları hepimize yapılmış kabul ediyorum.”</b> diye konuştu.</p>
      <p>İnce’nin bu net ve keskin çıkışını çok anlamlı ve değerli buluyorum.</p>
      <p>Dünkü yazımın yayınlandığı saatlerde Hürriyet’te Abdülkadir Selvi’nin köşesinde CHP Genel Başkanı Kemal Kılıçdaroğlu’nun söylediklerini okudum.</p>
      <p>Selvi güzel gazetecilik yapmış ve Kemal Bey’e konu ile ilgili fikirlerini sormuş. Şöyle demiş Kılıçdaroğlu: “Bu saldırılar asla kabul edilemez. Başörtülü bir kadına, başörtülü bir kızımıza başörtüsü taktı diye yapılan saldırıyı kınıyorum, lanetliyorum. Ayrıca toplumun tüm kesimlerinin bu ve benzer saldırıları şiddetle kınaması, lanetlemesi lazım. Bu tür saldırıları yapanların provokatör olduğu kanısındayım.”</p>
      <h3>“MAĞDURLARI ARAMAK İSTERİM”</h3>
      <p>Hem CHP Genel Başkanı’nın hem de Muharrem İnce’nin başörtülü kadınlara yönelik açıklamalarının Türkiye için çok önemli bir işlevi olacaktır.</p>
      <p>Bu arada Kılıçdaroğlu saldırıya uğrayanları arayacağını ifade etmiş. Ben İnce’ye “Siz de arayacak mısınız?” diye sorunca “Siz söyleyene kadar aklıma gelmemişti ama iyi fikir. Elbette ararım. Aramak isterim” yanıtını verdi.</p>
      <p>Tabii keşke hem Kılıçdaroğlu hem de İnce kendilerine mikrofon uzatılmasını beklemeden bir açıklama yapsalardı. O çok daha etkili olurdu diye düşünüyorum. Ama yine de başörtüsünü rejime karşı tehdit gören, üniversite kapılarında genç kızlara zorla başörtülerini çıkartan, bir cumhurbaşkanı adayını, eşi başörtülü diye laiklik karşıtı ilan eden bir CHP’den bugüne gelmiş olmak hepimiz için büyük kazanç. <i>(Fotoğraf:  Muharrem İnce annesi Zekiye İnce (solda) ve kız kardeşi Meryem İnce (sağda)</i></p>
    </article>
  </body>
</html>