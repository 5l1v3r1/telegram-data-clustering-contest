<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.93fm.co.il/radio/574173/"/>
    <meta property="og:site_name" content="רדיו קול חי"/>
    <meta property="article:published_time" content="2019-11-19T09:29:06+00:00"/>
    <meta property="og:title" content="הרשימה המשותפת נגד הצהרת פומפאו: מנוגד לחוק הבינ&quot;ל"/>
    <meta property="og:description" content="הצהרת מזכיר המדינה פומפאו על חוקיות ההתנחלויות; הרשימה המשותפת מגנה בחריפות: &quot;המשך ישיר למגמת התמיכה הבלתי מסויגת של ממשל טראמפ בימין הקיצוני בישראל בהנהגת נתניהו&quot;"/>
  </head>
  <body>
    <article>
      <h1>הרשימה המשותפת נגד הצהרת פומפאו: מנוגד לחוק הבינ"ל</h1>
      <address><time datetime="2019-11-19T09:29:06+00:00">19 Nov 2019, 09:29</time> by <a rel="author">איתי גדסי</a></address>
      <p>
        <b>הצהרת מזכיר המדינה פומפאו על חוקיות ההתנחלויות; הרשימה המשותפת מגנה בחריפות: "המשך ישיר למגמת התמיכה הבלתי מסויגת של ממשל טראמפ בימין הקיצוני בישראל בהנהגת נתניהו"</b>
      </p>
      <figure>
        <img src="http://www.93fm.co.il/wp-content/uploads/2019/09/F190922YS79.jpg"/>
        <figcaption>ראשי הרשימה המשותפת<cite>צילום: פלאש 90</cite></figcaption>
      </figure>
      <p>הרשימה המשותפת מגנה בחריפות את הצהרת ארה"ב הלילה בעניין חוקיות ההתנחלויות בגדה המערבית.</p>
      <p>לדברי המפלגה "הרשימה המשותפת רואה בהצהרה אומללה זו, הן מבחינת תוכנה והן מבחינת עיתויה, כהמשך ישיר למגמת התמיכה הבלתי מסויגת של ממשל טראמפ בימין הקיצוני בישראל בהנהגת נתניהו. ממשל טראמפ מתיישר לצד המתנחלים מול כל מדינות העולם והקהילה הבינלאומית".</p>
      <p>ברשימה המשותפת מוסיפים ואומרים שלטענתם הצהרה זו אינה מיישרת קו עם החוק הבין לאומי: "הצהרה זו מנוגדת לחוק הבינלאומי ולהחלטות האו"ם לאורך השנים. היא מפרה את אמנת ז'נבה הרביעית, אמנת רומא והחלטות מועצת הביטחון. ההצהרה מרחיקה את הסיכוי לשלום על בסיס פתרון שתי המדינות שזוכה לתמיכת הרוב המוחץ של מדינות העולם".</p>
      <p>לדבריהם, ההתיישבות היהודית באזורי יהודה ושומרון היא המכשול העיקרי לתהליך השלום: "ההתנחלויות הן מפעל קולוניאליסטי בלתי חוקי על אדמות פלסטיניות, ומהוות המכשול העיקרי להשגת שלום והסדר מדיני בין שני הצדדים. שום הצהרה של ממשל אמריקני הזוי לא תשנה את המציאות בה הכיר כל העולם כולו: מדובר בכיבוש לא חוקי ובמפעל התנחלויות לא חוקי גם הוא", תוקפים ברשימה המשותפת.</p>
      <related>
        <a href="http://www.93fm.co.il/radio/573769/"/>
        <a href="http://www.93fm.co.il/radio/573752/"/>
        <a href="http://www.93fm.co.il/radio/573593/"/>
      </related>
    </article>
  </body>
</html>