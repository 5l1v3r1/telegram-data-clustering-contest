<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828027.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T09:06:00+00:00"/>
    <meta property="og:title" content="اولین مرحله واریز سبد حمایتی معیشت خانوار واریز شد"/>
    <meta property="og:description" content="به گزارش ایرنا، براساس اعلام سازمان برنامه و بودجه ۲۹ تا ۳۰ هزار میلیارد تومان درآمد حاصل از افزایش قیمت بنزین بین  ۱۸ میلیون خانوار (۶۰ میلیون نفر) تقسیم می‌شود. "/>
  </head>
  <body>
    <article>
      <h1>اولین مرحله واریز سبد حمایتی معیشت خانوار واریز شد</h1>
      <address>
        <time datetime="2019-11-19T09:06:00+00:00">19 Nov 2019, 09:06</time>
      </address>
      <p>نخستین مرحله یارانه کمک معیشت خانوارها از محل منابع مالی افزایش قیمت بنزین (بسته حمایتی) شب گذشته (۲۷ آبان‌ماه) به صورت نقدی برای ۲۰ میلیون خانوار واریز شد.</p>
      <p>به گزارش ایرنا، براساس اعلام سازمان برنامه و بودجه ۲۹ تا ۳۰ هزار میلیارد تومان درآمد حاصل از افزایش قیمت بنزین بین  ۱۸ میلیون خانوار (۶۰ میلیون نفر) تقسیم می‌شود. </p>
      <p>بامداد ۲۴ آبان ماه قیمت بنزین گران شد. براین اساس قیمت هر لیتر بنزین سهمیه‌ای ۱۵۰۰ تومان و قیمت هر لیتر بنزین آزاد هم به سه هزار تومان رسید.</p>
      <p>پس از افزایش قیمت بنزین، رئیس سازمان برنامه و بودجه اعلام کرد: از محل افزایش قیمت بنزین ۲۹ تا ۳۰ هزار میلیارد تومان درآمد خواهیم داشت که ظرف کمتر از ۱۰ روز به حساب خانوارهای واجد شرایط پرداخت می‌شود.</p>
      <p>پس از گذشت سه روز از افزایش قیمت بنزین و مدت ۱۰ روزه تا مهلت باقی مانده، «علی ربیعی» سخنگوی دولت روز گذشته (دوشنبه) در نشست با اصحاب رسانه از واریز یارانه کمک معیشت خانوارها خبر داد و گفت:  این یارانه در سه مرحله ، دوشنبه ۲۷ آبان، مرحله دوم، پنجشنبه ۳۰ آبان و مرحله سوم شنبه دوم  آذر پرداخت می‌شود. </p>
      <p>کمک معیشتی دولت برای خانوار پنج نفر و بیشتر ۲۰۵ هزار تومان در نظر گرفته شده و به خانوار یک نفره  نیز از ۵۵ هزارتومان اختصاص یافته است.</p>
      <p>سازمان برنامه و بودجه کشور پیش از این اعلام کرده بود که سهم خانوار دو نفره ۱۰۳ هزار تومان، خانوار سه نفره ۱۳۸ هزار تومان و خانوار چهار نفره ۱۷۲ هزارتومن است و برای خانوارهای پنج نفره و بیشتر نیز ۲۰۵ هزار تومان یارانه پیش‌بینی شده است. </p>
      <p>به گفته سخنگوی دولت کارگران، بازنشستگان، معلمان، نیروهای تامین اجتماعی، عشایر و افراد وابسته به صندوق‌ها و حقوق‌بگیران ثابت مشمول دریافت یارانه نقدی هستند. </p>
      <p>نکته مورد توجه این است که طرح حمایت معیشتی دولت، ارتباطی به یارانه ماهیانه ندارد، و یارانه آبان نیز در ۲۶ ماه جاری به حساب سرپرستان خانوار واریز شد و واریز یارانه جدید برای خانوارها که از دیشب شروع شده تا دوم آذرماه ادامه دارد. </p>
      <p>وزارت تعاون، کار و رفاه اجتماعی روز گذشته در اطلاعیه‌ای درباره مشمولان طرح حمایت معیشتی اعلام کرد:‌ افرادی که در فهرست مشمولان طرح حمایت معیشتی دولت قرار نگرفته‌اند، می‌توانند از اواسط هفته آینده از طریق کد دستوری #۶۳۶۹* از وضعیت خود مطلع شوند.</p>
    </article>
  </body>
</html>