<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/news/italia/2019/11/19/salvini-ancora-indagato-per-il-caso-della-open-arms-137-954410.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T09:34:54+00:00"/>
    <meta property="og:title" content="Salvini ancora indagato per il caso Open Arms, lui: &quot;Ho difeso i confini&quot;"/>
    <meta property="og:description" content="Cronaca - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Agrigento</h6>
      <h1>Salvini ancora indagato per il caso Open Arms, lui: "Ho difeso i confini"</h1>
      <h2>L'accusa è di sequestro di persona, il fascicolo è stato già trasmesso a Palermo</h2>
      <address>
        <time datetime="2019-11-19T09:34:54+00:00">19 Nov 2019, 09:34</time>
      </address>
      <p>Sequestro di persona e omissioni di atti d'ufficio.</p>
      <p>Con queste accuse il leader della Lega Matteo Salvini è stato iscritto nel registro degli indagati dalla procura di Agrigento per il caso dei 164 migranti salvati il primo agosto scorso dalla <a href="https://www.unionesarda.it/video/video/cronaca-italia/2019/08/20/open-arms-la-procura-dispone-il-sequestro-e-lo-sbarco-52-918615.html">Open Arms</a>.</p>
      <p>L'allora ministro dell'Interno vietò l'ingresso nelle acque italiane e la nave rimase 20 giorni ferma davanti al porto di Lampedusa: poi furono i pm, in seguito a un'ispezione a bordo, a ordinare lo sbarco d'urgenza.</p>
      <p>Il fascicolo è già stato trasmesso alla procura di Palermo, competente a valutare le ipotesi di reato che dovranno essere sottoposte al tribunale dei ministri: entro 15 giorni l'ufficio giudiziario guidato da Francesco Lo Voi dovrà decidere se confermare le ipotesi di reato, riformularle o chiedere l'archiviazione.</p>
      <p>"Mi domando se in Procura ad Agrigento non abbiano cose più serie di cui occuparsi - ha commentato l'ex capo del Viminale -. Usano denaro pubblico, prima o poi mi verrà voglia di chiedere conto di come lo usano. È la seconda, la terza, la quarta, la quinta inchiesta. Ho fatto quello che gli italiani mi chiedevano di fare, ho difeso i confini, inizio a essere stufo".</p>
      <p>"Magari chiederemo conto a qualcuno di come utilizzano il tempo e il denaro che i cittadini italiani investono in giustizia - ha concluso - perché temo che ad Agrigento e in Sicilia ci siano temi ben più gravi che rompere le scatole a Matteo Salvini".</p>
      <p>(Unioneonline/D)</p>
    </article>
  </body>
</html>