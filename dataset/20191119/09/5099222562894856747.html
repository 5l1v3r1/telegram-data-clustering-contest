<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-esential-23499966-substanta-ucis-cei-3-oameni-din-blocul-din-timisoara-care-facut-deratizare.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T09:08:00+00:00"/>
    <meta property="og:title" content="UPDATE Ce substanță i-ar fi ucis pe cei 3 oameni din blocul din Timișoara în care s-a făcut deratizare / Anunțul parchetului / Cine este firma care a făcut dezinsecția în imobil"/>
    <meta property="og:description" content="Anchetatorii au identificat substanța toxică din cauza căreia au murit trei persoane, după ce în blocul din Timișoara în care locuiau a fost făcută dezinsecția și deratizarea, fiind vorba"/>
  </head>
  <body>
    <article>
      <h1>UPDATE Ce substanță i-ar fi ucis pe cei 3 oameni din blocul din Timișoara în care s-a făcut deratizare / Anunțul parchetului / Cine este firma care a făcut dezinsecția în imobil</h1>
      <address><time datetime="2019-11-19T09:08:00+00:00">19 Nov 2019, 09:08</time> by <a rel="author">Redactia</a></address>
      <p><b>Anchetatorii au identificat substanța toxică din cauza căreia au murit trei persoane, după ce în blocul din Timișoara în care locuiau a fost făcută dezinsecția și deratizarea, fiind vorba despre fosfură de aluminiu. Patronul firmei a fost reținut pentru vătămare corporală, ucidere din culpă și trafic de produse sau substanțe toxice. Pe pagina sa de Facebook, firma Bistim Dera, care a făcut dezinsecția în imobilul respectiv, se laudă cu"servicii profesionale de dezinsecție, deratizare și dezinfecție, cu soluții profesionale de cea mai bună calitate".<br/></b><br/><b><a href="http://www.tion.ro/surse-substanta-care-i-a-ucis-pe-locatarii-de-pe-mioritei-8/2358114">Timiș Online</a> </b>a scris, citând surse, că substanța este fosfura de aluminiu. Ulterior, procurorii au anunțat, marți dimineață, că firma a folosit pentru dezinsecție insecticidul Delicia – GASTOXIN, care are în compoziție fosfură de aluminiu, o substanţă foarte toxică, cu efecte letale în caz de inhalare, și care necesită pentru utilizare autorizație specială. <br/><br/>Anunțul Parchetului Tribunalului Timiș:</p>
      <ul>
        <li>"În urma cercetărilor efectuate în cauză s-a stabilit că suspectul B.I.S., în calitate de reprezentant al unei societăți comerciale cu sediul în Timișoara, a executat servicii de deratizare în imobilul respectiv, în baza unui contract încheiat în acest sens, activitate care a avut loc în perioada 16.11.2019 – 18.11.2019.</li>
        <li>În cauză există indicii că în procesul de deratizare suspectul a folosit un insecticid denumit «Delicia – GASTOXIN», care are în compoziție fosfură de aluminiu, o substanţă foarte toxică, cu efecte letale în caz de inhalare, și care necesită pentru utilizare autorizație specială.</li>
        <li>Organele de cercetare penală au dispus față de suspect măsura preventivă a reținerii pe o durată de 24 de ore, începând cu data de 19.11.2019, ora 03.30”.</li>
      </ul>
      <p>Fosfura de aluminiu sau AIP este un compus anorganic, cu un grad înalt de toxicitate. Fosfura de aluminiu este un pesticid ieftin, disponibil într-o varietate de forme (tablete, praf, granule etc.).<br/><br/>Spectrul de utilizare a produsului este destul de larg, fiind inclus în raticide, insecticide, precum și pentru depozitele de cereale, împotriva rozătoarelor. Aceasta eliberează gazul de fosfină, care este toxic pentru toate formele de viață.<br/><br/><b>Cine este firma care a făcut deratizarea în blocul în care au murit 3 oameni<br/></b><br/>Firma care a făcut deratizarea în blocul din Timișoara unde au murit 3 oameni este Bistim Dera SRL. Potrivit datelor de la Registrul Comerțului, consultate de HotNews.ro, firma - înființată în iulie 2015 - are sediul social declarat într-un apartament de la etajul 4 al unui bloc de pe strada Dr. Ioan Mureșan din Timișoara.<br/><br/>Firma are un singur asociat, Ioan Sorin Buță, care este și administrator și are ca domeniu de activitate declarat "activități de curățenie" - Activităţi specializate de curăţenie, activităţi generale de curăţenie a clădirilor, precum și transporturi rutiere de mărfuri și comerţ cu amănuntul efectuat în afara magazinelor, standurilor, chioşcurilor şi pieţelor. Pentru anul trecut, firma a declarat un profit net de 89556 de lei.<br/>Pe pagina sa de Facebook, firma Bistim Dera se laudă cu "servicii de deratizare și dezinsecție la cele mai avantajoase prețuri".<br/><br/>Ultimul mesaj postat pe pagina de Facebook a firmei este din 14 septembrie: "Dezinsecție, Deratizare gândaci ploșnițe de pat. Nu va lăsați păcăliți de firmele de deratizare create peste noapte (...). S. C. BISTIM-DERA S.R.L-D. oferă servicii profesionale de dezinsecție, deratizare și dezinfecție, cu soluții profesionale de cea mai bună calitate, pentru spații comerciale, case, scări de bloc, apartamente, etc. Colaborăm cu peste 300 de firme; baruri, restaurante, hoteluri, persoane fizice mulțumite de serviciile noastre. Asigurăm garanție pentru toate serviciile oferite!".<br/><br/><a href="https://www.hotnews.ro/stiri-esential-23499878-patronul-firmei-deratizare-care-intervenit-blocurile-evacuate-din-timisoara-retinut-3-persoane-intre-care-2-copii-murit-iar-20-sunt-spitalizati.htm">Patronul firmei care a făcut deratizările în cele două blocuri a fost reţinut pentru 24 de ore</a>, marți dimineață, sub acuzațiile de vătămare corporală, ucidere din culpă și trafic de produse sau substanțe toxice.<br/><br/>Trei persoane - un bebeluș de 10 zile, un copil de 3 ani și mama acestuia din urmă - au murit, iar alți 16 copii și 12 adulți erau internați marți dimineață. Toate aceste persoane locuiesc în același bloc din Timișoara, unde la sfârșitul săptămânii a fost făcută dezinsecți și deratizarea. Inspectoratul pentru Situații de Urgență a anunțat luni că pe casa scării a fost detectată o substanță neurotoxică. <br/><br/>Blocul cu 200 de apartamente a fost evacuat. De asemenea, un alt imobil în care a intervenit aceeași firmă pentru dezinsecție a fost evacuat luni seară.</p>
    </article>
  </body>
</html>