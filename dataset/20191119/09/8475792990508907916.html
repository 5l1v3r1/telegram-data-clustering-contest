<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/inrikes/fortsatt-gront-ljus-for-behandlingshemmet-trots-kritiken"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T09:38:46+00:00"/>
    <meta property="og:title" content="Fortsatt grönt ljus för behandlingshemmet trots kritiken"/>
    <meta property="og:description" content="Svenska myndigheter ser i dagsläget inga skäl att omvärdera tillstånd och avtal med behandlingshemmet Narconon, trots kritiken om att syftet med verksamheten är att rekrytera människor till scientologirörelsen. – Vi följer lagen om offentlig upphandling och frågar inte om de har någon dold agenda, säger Lina Sjöö på Kommunförbundet Skåne som tecknat ramavtal med hemmet."/>
  </head>
  <body>
    <article>
      <h1>Fortsatt grönt ljus för behandlingshemmet trots kritiken</h1>
      <address><time datetime="2019-11-19T09:38:46+00:00">19 Nov 2019, 09:38</time> by <a rel="author">Johan Wicklén</a></address>
      <p>
        <b>Svenska myndigheter ser i dagsläget inga skäl att omvärdera tillstånd och avtal med behandlingshemmet Narconon, trots kritiken om att syftet med verksamheten är att rekrytera människor till scientologirörelsen.<br/>– Vi följer lagen om offentlig upphandling och frågar inte om de har någon dold agenda, säger Lina Sjöö på Kommunförbundet Skåne som tecknat ramavtal med hemmet.</b>
      </p>
      <p>Redan år 2008 <a href="https://www.aftonbladet.se/nyheter/a/yvldXg/skattemiljoner-till-scientologkyrkan">avslöjade Uppdrag Granskning</a> att behandlingshemmet Narconon i Eslöv har kopplingar till scientologirörelsen, och att deras metoder dömts ut av Socialstyrelsens medicinska expert som ovetenskapliga. </p>
      <p>Ändå har svenska kommuner fortsatt placera personer med drogberoende här, visar SVT:s granskning. Totalt har Narconon fått nästan 18 miljoner kronor i skattepengar de senaste nio åren. Flest placeringar görs av Malmö stad, som hänvisar till ett ramavtal och en upphandling som gjorts av Kommunförbundet Skåne. </p>
      <h3>”Det är vuxna personer”</h3>
      <p>I SVT-dokumentären “Lockad av scientologin” framkommer att behandlingshemmet använder metoder utvecklade av L. Ron Hubbard, scientologins grundare, vilket bland annat innebär bastubad i timmar och stora mängder vitaminer. </p>
      <p>– Det är ju vuxna personer som placeras. Jag antar att de inte tvingas att basta, säger Lina Sjöö. </p>
      <p>
        <i>Men var är den vetenskapliga evidensen för att bastubad och vitaminer hjälper mot drogberoende?</i>
      </p>
      <p>– Vi har ju inte ställt krav på att de ska använda de metoderna. Vi har ställt krav på att de ska använda minst en metod som rekommenderas av Socialstyrelsens nationella riktlinjer för missbruk och beroendevård, och att de metoderna inte får vara till skada. </p>
      <h3>”De var nöjda”</h3>
      <p>Kommunförbundet Skåne anser inte att de fått in tillräckligt med kritik mot hemmet för att en omvärdering av ramavtalet skulle vara motiverad. Inspektionen för vård och omsorg, IVO, har inte heller fått in klagomål som motiverar en ny tillsyn.  </p>
      <p>– Vi gjorde en tillsyn år 2014, och då framkom inga brister, säger Joonas Terje, enhetschef på IVO:s avdelning Syd. </p>
      <p>– Tvärtom framstod verksamheten som hygglig och de inskrivna personer vi intervjuade då var nöjda. </p>
      <p>Stephen Kent, forskare i sociologi vid Alberta-universitetet i Kanada, kallar scientologirörelsen för en “kontrollerande, manipulativ organisation” och är starkt kritisk till Narconons verksamhet. </p>
      <p>– Syftet är att rekrytera människor till scientologin. Det är väldigt tydligt, säger han. </p>
      <h3>Socialtjänstens ansvarsområde</h3>
      <p>Men en koppling till scientologirörelsen är inget som påverkar det tillstånd Narconon har för att driva sin verksamhet, säger Joonas Terje på IVO. </p>
      <p>– Har man väl fått ett tillstånd gäller det tills vidare. Det enda verktyg vi har är om vi upptäcker att verksamheten har sådana brister att det rör risk för liv och hälsa. Då har vi möjlighet att stänga ned verksamheten och därmed upphör tillståndet. </p>
      <p>Vad gäller kritiken mot att ovetenskapliga metoder används, påpekar Joonas Terje att missbruksvården är socialtjänstens ansvarsområde. </p>
      <p>– Hade det här varit hälso- och sjukvårdens ansvarsområde gäller annan lagstiftning med krav på vetenskap och beprövad erfarenhet för behandlingar som används, säger han. </p>
      <p>– Huruvida det ska vara tillåtet att driva en verksamhet med metoder som inte har någon vetenskaplig grund eller inte är ju en politisk fråga, säger han och tillägger: </p>
      <p>– Ibland kan man ju tycka saker om något är rätt eller fel men inte ha de lagliga förutsättningarna att göra någonting. </p>
      <related>
        <h4>Relaterat</h4>
        <a href="https://www.svt.se/nyheter/inrikes/kommuner-ger-miljoner-i-skattepengar-till-scientologirorelsens-behandlingshem"/>
        <a href="https://www.svtplay.se/video/24509901"/>
      </related>
    </article>
  </body>
</html>