<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://1news.com.ua/ukraine/strajkom-vymagaye-ne-rozvalyuvaty-ukrspyrt.html"/>
    <meta property="og:site_name" content="1NEWS"/>
    <meta property="article:published_time" content="2019-11-19T09:47:44+00:00"/>
    <meta property="og:title" content="Страйком вимагає не розвалювати “Укрспирт”"/>
    <meta property="og:description" content="Страйком вимагає не розвалювати &quot;Укрспирт&quot;"/>
  </head>
  <body>
    <article>
      <h1>Страйком вимагає не розвалювати “Укрспирт”</h1>
      <address>
        <time datetime="2019-11-19T09:47:44+00:00">19 Nov 2019, 09:47</time>
      </address>
      <p>
        <b>Про це у коментарі <a href="https://www.unn.com.ua/uk/news/1836488-straykom-vimagaye-ne-rozvalyuvati-ukrspirt-i-zberegti-5-tisyach-robochikh-mists">УНН </a>зазначила Голова профспілки працівників АПК України Світлана Самосуд, передає <a href="https://1news.com.ua/">1NEWS</a>.</b>
      </p>
      <figure>
        <img src="https://1news.com.ua/wp-content/uploads/2019/11/3323.jpg"/>
      </figure>
      <p>Загальнонаціональний страйковий комітет “Заради майбутнього” привітав заяву профспілки ДП “Укрспирту” про наміри долучитися до комітету. У Страйкомі вважають, що спільними зусиллями профспілок можна вберегти цілі галузі від руйнації, а співробітників держпідприємств — від безробіття.</p>
      <p>За її словами, профспілка працівників АПК, яка сьогодні складає основу новоствореного страйкому “Заради майбутнього”, вона — багатогалузева, і ДП “Укрспирт” входить до неї як первинна профспілкова організація.</p>
      <p>“Оскільки профспілка АПК вже є членом страйкового комітету, і я, як голова, і, наприклад наші аграрії доєднались, то звичайно, що ДП „Укрспирт“ фактично також є учасником цього нашого штабу”, — пояснила Самосуд, додавши, що участь профспілки “Укрспирту” дуже важлива.</p>
      <p>“У профспілки ДП „Укрспирт“ є конкретний план виводу цієї галузі із кризи. І для того щоб вона працювала — а вона може працювати, вона може давати прибуток державі, ми можемо зберегти 5 тис. робочих місць, за які сьогодні профспілка й бореться. І ми можемо говорити про те, що ці робочі місця можуть приносити дохід державі”, — зауважила голова профспілки АПК.</p>
      <p>Самосуд наголосила на тому, що профспілки прагнуть конструктивного діалогу з владою та хочуть бути почутими.</p>
      <p>“Влада повинна почути, що сьогодні не обов’язково все продавати та розвалювати. Що ми можемо у кожній галузі зібратися і поговорити, як діяти. Ми розуміємо, що ті ж спиртові заводи — їх не треба у такій кількості, в якій вони є. Але є одні — „лежачі“, є ті, що працюють наполовину, а є ті, які могли б далі працювати ефективно. Для цього ми напрацювали із профспілкою ДП „Укрспирт“ декілька законодавчих ініціатив, які були підтримані. Тому є реальний вихід із цієї ситуації. Наприклад, якщо є на території якоїсь ОТГ таке підприємство (спиртзавод, — ред.) — чому б не запропонувати цій ОТГ забрати це підприємство і самій вирішувати, що далі з ним: перепродати, перепрофілювати. Це ж робочі місця, де люди працювали роками. Крім цього — там є фахівці, яких ми не можемо втратити, бо галузь дуже серйозна”, — зазначила Самосуд.</p>
      <p>Представники страйкому мають конкретні напрацювання стосовно порятунку спиртової галузі та мають на меті захист інтересів трудових колективів, резюмувала Самосуд. Тож, вихід з кризових ситуацій, які сьогодні спровокували законодавці ініціативи влади, треба шукати виключно у діалозі з профспілками, переконані в страйкомі.</p>
    </article>
  </body>
</html>