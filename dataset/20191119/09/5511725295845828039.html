<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/bizness/bankas_un_finanses/igaunijas-finansu-uzraugs-izbeidz-lietu-pret-swedbank-lai-atbalstitu-kriminalprocesu.d?id=51649495"/>
    <meta property="og:site_name" content="DELFI"/>
    <meta property="article:published_time" content="2019-11-19T09:16:05+00:00"/>
    <meta property="og:title" content="Igaunijas finanšu uzraugs izbeidz lietu pret 'Swedbank', lai atbalstītu kriminālprocesu "/>
    <meta property="og:description" content="Igaunijas finanšu uzraudzības iestāde Finanšu inspekcija nolēmusi izbeigt lietu pret banku &quot;Swedbank&quot;, lai atbalstītu ģenerālprokuratūras sākto kriminālprocesu un izvairītos no iespējama dubulta soda."/>
  </head>
  <body>
    <article>
      <h1>Igaunijas finanšu uzraugs izbeidz lietu pret 'Swedbank', lai atbalstītu kriminālprocesu </h1>
      <address><time datetime="2019-11-19T09:16:05+00:00">19 Nov 2019, 09:16</time> by <a rel="author">LETA</a></address>
      <p>
        <b>Igaunijas finanšu uzraudzības iestāde Finanšu inspekcija nolēmusi izbeigt lietu pret banku "<a href="https://www.delfi.lv/temas/swedbank">Swedbank</a>", lai atbalstītu ģenerālprokuratūras sākto kriminālprocesu un izvairītos no iespējama dubulta soda.</b>
      </p>
      <p>Finanšu inspekcija procesuālo lietu pret "Swedbank" sāka 28. oktobrī. Lēmums par lietas sākšanu tika pieņemts, jo šogad veiktā izmeklēšanā par noteikumu cīņai pret naudas atmazgāšanu ievērošanu atklāti pierādījumi par iespējamiem pārkāpumiem.</p>
      <p>Šajā atsevišķajā lietā tika plānots pārbaudīt, vai veiktās darbības veido nepieciešamos pārkāpuma elementus, vai tie ir pretlikumīgi, vai persona ir vainīga par pārkāpuma pasūtīšanu un citus aspektus.</p>
      <p>Arī šīs pārbaudes laikā tika atklātas nozieguma pazīmes, tādēļ finanšu uzraugs nolēma izbeigt procesuālo lietu, lai netraucēti varētu turpināties kriminālprocesa virzība. Finanšu inspekcija sadarbojas ar Valsts prokuratūru, lai nodrošinātu kriminālprocesa turpināšanos.</p>
      <p>Vienlaikus Finanšu inspekcija veic finanšu uzraudzības izmeklēšanu saistībā ar "Swedbank", lai saglabātu finanšu sektora stabilitāti un tirgus caurskatāmību, pārvaldot bankas rīcību. Šī izmeklēšana tiks turpināta.</p>
      <p>"Swedbank" paziņojusi, ka uzraudzības lietā banka sadarbojas ar Zviedrijas un pārējo Baltijas valstu atbildīgajām institūcijām, un uzraugošās institūcijas koordinē savu rīcību un apmainās ar informāciju un vērtējumiem.</p>
      <p>Igaunijas prokuratūra un centrālā kriminālpolicija jau jūlijā sākušas kriminālizmeklēšanu attiecībā uz "Swedbank", lai noskaidrotu apstākļus saistībā ar naudas atmazgāšanu no 2011. līdz 2017.gadam, kā arī apzinātu nepatiesas informācijas sniegšanu Igaunijas finanšu uzraudzības iestādei, oktobra beigās vēstīja Igaunijas laikraksts "Postimees".</p>
      <p>Avīzē teikts, ka, pēc pašlaik pieejamās informācijas, Igaunija varēja tikt izmantota kā tranzītvalsts naudas atmazgāšanas shēmā. Prokurore Sigrida Nurma norādījusi, ka prokuratūra izmeklēšanā izmanto starptautisko un vietējo sadarbību.</p>
      <p>Tikmēr Zviedrijas finanšu uzraugs paziņojis, ka līdz šim atklātais liecina, ka varētu būt pamats noteikt sodu "Swedbank", kas Zviedrijas likumos paredzēts kā naudassods līdz 10% no bankas gada ieņēmumiem, vēsta ziņu aģentūra "Bloomberg".</p>
      <p>Zviedrijas banku grupa "Swedbank", kam pieder Igaunijas "Swedbank", oktobra beigās uzsvēra, ka turpinās sadarboties ar finanšu uzraugiem visās pret banku sāktajās izmeklēšanās un ir gatava sniegt visu atbildīgajām institūcijām nepieciešamo informāciju.</p>
      <p>Izmeklēšanas pret "Swedbank" sāktas arī citās valstīs, tostarp Latvijā un ASV.</p>
      <p>Jau vēstīts, ka Zviedrijas sabiedriskā televīzija SVT gada sākumā ziņoja par aizdomām, ka starp "Danske Bank" un "Swedbank" Baltijas struktūrvienībām laikā no 2007. līdz 2015.gadam plašā apmērā un sistemātiski notikuši aizdomīgi pārskaitījumi, kuru kopējā summa sasniegusi vismaz 40 miljardus Zviedrijas kronu (3,7 miljardi eiro). Aptuveni 50 klientu skaitā bijušas ārzonas kompānijas un korporatīvie klienti, kas neveic reālu uzņēmējdarbību.</p>
      <p>Martā "Swedbank" grupas uzraudzības padome atbrīvoja no amata bankas prezidenti Birgiti Bonnesenu, bet aprīlī atkāpās padomes priekšsēdētājs Larss Idemarks. Jūnijā amatu atstāja arī bankas padomes loceklis Prīts Perenss, kurš no 2008. līdz 2014.gadam vadīja Igaunijas "Swedbank".</p>
      <related>
        <h4>Lasi vēl</h4>
        <a href="https://www.delfi.lv/bizness/pasaule/zviedrijas-tv-riciba-nonakusi-informacija-par-seb-banku-naudas-atmazgasanas-konteksta.d?id=51643537"/>
      </related>
    </article>
  </body>
</html>