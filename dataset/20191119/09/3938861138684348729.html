<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gazeta.ua/articles/politics/_aresht-lyashko-pokazhe-politichnu-vmotivovanist-prokuraturi-mosijchuk/938831"/>
    <meta property="og:site_name" content="Gazeta.ua"/>
    <meta property="article:published_time" content="2019-11-19T09:08:00+00:00"/>
    <meta property="og:title" content="Арешт Ляшко покаже політичну вмотивованість прокуратури - Мосійчук"/>
    <meta property="og:description" content="Арешт лідера Радикальної партії Олега Ляшка за бійку з Андрієм Герусом стане свідченням того, що прокуратура діє з політичних мотивів. Про це написав ексдепутат та колишній однопартієць Ляшка Ігор Мосійчук на своїй сторінці в Facebook. &quot;Влада притягує до кримінальної відповідальності ..."/>
  </head>
  <body>
    <article>
      <h1>Арешт Ляшко покаже політичну вмотивованість прокуратури - Мосійчук</h1>
      <address><time datetime="2019-11-19T09:08:00+00:00">19 Nov 2019, 09:08</time> by <a rel="author">Gazeta.ua</a></address>
      <figure>
        <img src="https://static2.gazeta.ua/img2/cache/preview/938/938831_w_300.jpg?v=0"/>
        <figcaption>Екснардеп Олег Ляшко побився з чинним депутатом Андрієм Герусом в аеропорту. Фото: скрін з відео</figcaption>
      </figure>
      <p>Арешт лідера Радикальної партії <b>Олега Ляшка</b> за бійку з Андрієм Герусом стане свідченням того, що прокуратура діє з політичних мотивів.</p>
      <p>Про це написав ексдепутат та колишній однопартієць Ляшка <b>Ігор Мосійчук</b> на своїй сторінці в Facebook.</p>
      <p>"Влада притягує до кримінальної відповідальності Ляшка і просить суд обрати для нього запобіжний захід у вигляді арешту без права на заставу. Це не має жодного відношення до права та правосуддя і якщо Ляшка арештують, то виключно з політичних мотивів, що є неприпустимим. На волі під заставою чи особистим зобов'язанням гуляють корупціонери, грабіжники і навіть вбивці, а тут за гіпотетично розірвану сорочку безальтернативна тюрма. Повний абсурд", - написав Мосійчук.</p>
      <blockquote>У понеділок, 18 листопада, Бориспільська місцева прокуратура повідомила про підозру колишньому народному депутату Олегу Ляшку через його бійку із чинним парламентарієм Андрієм Герусом в аеропорту "Бориспіль" і направила до суду клопотання про обрання екс-депутату запобіжного заходу у вигляді тримання під вартою без альтернативи внесення застави.<br/>6 листопада у VIP-терміналі аеропорту "Бориспіль" лідер "Радикальної партії" <a href="https://gazeta.ua/articles/economics/_ti-pustiv-v-ukrayinu-rosiyan-lyashko-napav-na-gerusa/936905">Олег Ляшко побився з депутатом Андрієм Герусом</a>, якого він звинуватив у імпорті російської електроенергії, що був відновлений через внесену депутатом поправку до закону.<br/>Раніше народний депутат України, перший заступник комітету з питань енергетики та ЖКП Олексій Кучеренко заявив, що голова енергетичного комітету ВР Андрій Герус має бути звільнений з посади голови комітету через лобіювання інтересів олігархів.</blockquote>
    </article>
  </body>
</html>