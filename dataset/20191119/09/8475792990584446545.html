<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/fortsatta-protester-i-libanon"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T09:16:12+00:00"/>
    <meta property="og:title" content="Fortsatta protester i Libanon – ilska mot nya omröstningar i parlamentet"/>
    <meta property="og:description" content="Sedan morgonkvisten har demonstranter i Beirut samlats vid parlamentsbyggnaden för att hindra att parlamentet sammanträder. Flera demonstranter har skadats när de försökt ta sig igenom militärens barrikader och varningsskott uppges ha avlossats av en livvakt. Parlamentet skjuter upp sammanträdet på obestämd tid."/>
  </head>
  <body>
    <article>
      <h1>Fortsatta protester i Libanon – ilska mot nya omröstningar i parlamentet</h1>
      <address><time datetime="2019-11-19T09:16:12+00:00">19 Nov 2019, 09:16</time> by <a rel="author">Gilda Hamidi-Nia</a></address>
      <p>
        <b>Sedan morgonkvisten har demonstranter i Beirut samlats vid parlamentsbyggnaden för att hindra att parlamentet sammanträder. Flera demonstranter har skadats när de försökt ta sig igenom militärens barrikader och varningsskott uppges ha avlossats av en livvakt. Parlamentet skjuter upp sammanträdet på obestämd tid.</b>
      </p>
      <p>Säkerhetspådraget är stort i den libanesiska huvudstaden. Metervis med taggtråd och stora cementblock omgärdar parlamentsbyggnaden. Bakom står flera militärer. Framför har en stor skara människor samlats.</p>
      <p>– Nej till parlamentets sammanträde, ropar demonstranterna.</p>
      <p>På parlamentets agenda i dag stod omröstning om flera lagar: en amnestilag och en som behandlar frågan om korruption, skriver den libanesiska <a href="https://www.dailystar.com.lb/News/Lebanon-News/2019/Nov-18/495872-over-20-mps-to-boycott-parliament-session.ashx">tidningen The Daily Star</a>. Med andra ord, gärningar som fått befolkningen att protestera mot den politiska eliten och styret i hela 34 dagar.</p>
      <p>– De säger att de valdes av folket men folket protesterar här mot dem och vi försöker uttrycka vår åsikt på alla sätt. Vi behöver inte er eller era korrupta lagar som utfärdats av detta parlament eller av korrupta lagstiftare, säger demonstranten Fadi Hayek till nyhetsbyrån AP.</p>
      <p>Ett tjugotal parlamentariker har valt att bojkotta omröstningen.</p>
      <h3>Livvakt sköt varningsskott</h3>
      <p>Det finns inget fysiskt sätt för parlamentarikerna att ta sig in i byggnaden, rapporterar France 24. Alla ingångar till Nejmehtorget, där parlamentsbyggnaden ligger, har blockerats av demonstranterna.</p>
      <p>De bilar som försöker ta sig igenom hindras. Militären försöker trycka undan folkmassan som samlats vid avspärrningarna, som i sin tur bryter ut i att skandera ”revolution, revolution, revolution”.</p>
      <p>Under förmiddagen kom flera rapporter om skottlossning. Enligt uppgift ska det varit en livvakt som skjutit varningsskott mot demonstranterna som försökt blockera bilarna,<a href="https://www.reuters.com/article/us-lebanon-protests/lebanese-protesters-seek-to-stopfadihayekap-lawmakers-getting-to-parliament-idUSKBN1XT0NJ"> skriver bland annat Reuters</a>.</p>
      <h3>”Ett sjunkande skepp”</h3>
      <p>Den 29 oktober avgick premiärminister Saad Hariri och regeringen med anledning av protesterna. Och ingen lösning ser ut att vara i sikte.</p>
      <p>Det är också detta som demonstranterna motsätter sig, att man väljer att implementera nya lagar i stället för att lösa regeringskrisen och den akuta ekonomiska kris som landet befinner sig i.</p>
      <p>– Vad de behöver göra är att tillsätta en premiärminister och en regering, säger demonstranten Rania al-Akhras <a href="https://www.washingtonpost.com/world/middle_east/scuffles-as-protesters-in-beirut-block-lawmakers-path/2019/11/19/220b6d3a-0a99-11ea-8054-289aef6e38a3_story.html">till AP</a>.</p>
      <p>Självaste talmannen Nabih Berri – som fått agera slagpåse i flera av protesternas sånger – har liknat landets situation med Titanic, det vill säga ett sjunkande skepp.</p>
      <details>
        <summary>Protesterna i Libanon</summary>
        <p>När: Sedan den 17 oktober.</p>
        <p>Utlösande faktor: En föreslagen skatt på samtal via meddelandeappar. Det mynnade ut i massdemonstrationer mot korruption, bristande samhällsservice och religiösa motsättningar.</p>
        <p>Läget: Den 29 oktober avgick premiärminister Saad al-Hariri som en följd av protesterna. Strax innan hade hans regering dragit tillbaka skatteförslaget och lovat ekonomiska reformer. Trots det fortsätter protesterna med krav på att hela regeringen, som anses vara starkt influerad av inbördeskrigets motsättningar, ska bytas ut och ersättas av teknokrater. President Michel Aoun har uppmanat demonstranterna att gå hem eller emigrera, vilket fick ilskan på gatorna att koka ytterligare.</p>
        <p>Källa: TT</p>
      </details>
      <related>
        <h4>Relaterat</h4>
        <a href="https://www.svt.se/nyheter/utrikes/hennes-dotter-far-inte-bli-libanes-enligt-lagen"/>
        <a href="https://www.svt.se/nyheter/utrikes/hizbollah-blockerar-ny-regering-i-libanon"/>
        <a href="https://www.svt.se/nyheter/utrikes/detta-har-hant-protesterna-i-libanon"/>
      </related>
    </article>
  </body>
</html>