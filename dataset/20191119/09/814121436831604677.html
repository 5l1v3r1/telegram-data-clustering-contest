<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wprost.pl/prime-time/seriale/10271165/fala-wlaman-na-disney-hakerzy-przejeli-tysiace-kont-i-sprzedaja-je-w-dark-webie.html"/>
    <meta property="og:site_name" content="Wprost"/>
    <meta property="article:published_time" content="2019-11-19T09:43:00+00:00"/>
    <meta property="og:title" content="Fala włamań na Disney+. Hakerzy przejęli tysiące kont i sprzedają je w dark webie"/>
    <meta property="og:description" content="Jak informuje BBC, tysiące klientów nowego serwisu streamingowego Disneya zostało zhakowanych niedługo po zarejestrowaniu się w nim. Opłacone przez klientów i przejęte przez hakerów konta miały zostać wystawione na sprzedaż w dark webie."/>
  </head>
  <body>
    <article>
      <h1>Fala włamań na Disney+. Hakerzy przejęli tysiące kont i sprzedają je w dark webie</h1>
      <address>
        <time datetime="2019-11-19T09:43:00+00:00">19 Nov 2019, 09:43</time>
      </address>
      <p>
        <b>Jak informuje BBC, tysiące klientów nowego serwisu streamingowego Disneya zostało zhakowanych niedługo po zarejestrowaniu się w nim. Opłacone przez klientów i przejęte przez hakerów konta miały zostać wystawione na sprzedaż w dark webie.</b>
      </p>
      <p>Platforma z filmami i serialami Disneya miała swoją światową premierę we wtorek 12 listopada. Start serwisu nie obył się bez przeszkód. Wielu klientów narzekało na problemy techniczne i na to, że przez długi czas nie mogli korzystać z opłaconych usług Disney+.</p>
      <p>Jednak niektórzy użytkownicy zaczęli informować o dużo większych problemach. Jak podaje portal ZDNet, już kilka godzin po uruchomieniu usługi konta użytkowników zaczęli przejmować hakerzy. Złodzieje włamywali się na konta używając wykradzionych haseł, a następnie zmieniali hasał i maile do systemu, a następnie wylogowywali prawowitych użytkowników ze wszystkich urządzeń.</p>
      <p>Konta szybko trafiły na sprzedaż do dark webu (ciemnego internetu), gdzie są sprzedawane już za 3 dolary. Oficjalna, standardowa cena subskrypcji usługi wynosi 7 dolarów.</p>
      <p>Wiele kont mogło zostać zhakowanych, dlatego że sami klienci Disney+ przy rejestracji używali haseł z innych serwisów, które mogły wyciec już wcześniej. Jednak, jak podaje BBC, wielu z internautów twierdzi, że korzystało na platformie z unikalnych nazw użytkownika i haseł.</p>
      <p>BBC poprosiło o komentarz Disneya, ale na razie nie uzyskało odpowiedzi.</p>
      <h3>Czym jest Disney+</h3>
      <p>Disney+ to nowa platforma streamingowa, na której można oglądać filmy i seriale z bogatego katalogu, w tym produkcje ze świata Marvela i Gwiezdnych Wojen. Na razie usługa działa wyłącznie w Stanach Zjednoczonych, Kanadzie i Holandii.</p>
      <related>
        <h4>Czytaj także:</h4>
        <a href="https://www.wprost.pl/prime-time/10271035/keanu-reeves-w-kinowej-wersji-spongeboba-zagra-chamaechore-czyli-popularny-chwast-z-westernow.html"/>
      </related>
      <footer>Opracował: <a href="https://www.wprost.pl/profil/21494/maciej-zaremba.html">Maciej Zaremba</a></footer>
      <footer>Źródło: <a href="http://www.bbc.com/">BBC</a></footer>
    </article>
  </body>
</html>