<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kultura/renginiai/fortepijono-ir-saksofono-provokacijos-1750896/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T09:44:00+00:00"/>
    <meta property="og:title" content="Fortepijono ir saksofono provokacijos"/>
    <meta property="og:description" content="Dvi ryškios asmenybės, atėjusios iš skirtingų pasaulių, žaisdamos ir provokuodamos kuria naują lydinį. Tai programa „Provokacijos“, kurią Klaipėdos koncertų salės I a. fojė pristatys Aleksandra Žvirblytė (fortepijonas) ir Petras Vyšniauskas (saksofonas). Atlikėjai atstovauja dviem skirtingoms meno rūšims – klasikai ir džiazui. Įvairių kompozitorių kūriniais pagrįstą muzikinį nuotykį papildys Kornelijaus Jaroševičiaus vaizdo projekcijos pagal Petro Vyšniausko menines fotografijas. Visa tai išvysime ir išgirsime lapkričio 21 dieną, ketvirtadienį, 18.30 valandą."/>
  </head>
  <body>
    <article>
      <h1>Fortepijono ir saksofono provokacijos</h1>
      <address><time datetime="2019-11-19T09:44:00+00:00">19 Nov 2019, 09:44</time> by <a rel="author">KKS informacija</a></address>
      <p>
        <b>Dvi ryškios asmenybės, atėjusios iš skirtingų pasaulių, žaisdamos ir provokuodamos kuria naują lydinį. Tai programa „Provokacijos“, kurią Klaipėdos koncertų salės I a. fojė pristatys Aleksandra Žvirblytė (fortepijonas) ir Petras Vyšniauskas (saksofonas). Atlikėjai atstovauja dviem skirtingoms meno rūšims – klasikai ir džiazui. Įvairių kompozitorių kūriniais pagrįstą muzikinį nuotykį papildys Kornelijaus Jaroševičiaus vaizdo projekcijos pagal Petro Vyšniausko menines fotografijas. Visa tai išvysime ir išgirsime lapkričio 21 dieną, ketvirtadienį, 18.30 valandą.</b>
      </p>
      <p>„Mane visada traukė klasikinė muzika ir tai, kad mes galime pasimėgauti šitoje garsų jūroje, suteikiančioje didžiulį malonumą ir yra tas ypatingas jausmas tarp to, kas užrašyta natomis ir nenuspėjamo improvizacinio momento,“ – interviu sakė Petras Vyšniauskas. Jis – daugiausia titulų pelnęs Lietuvos saksofonininkas, Lietuvos nacionalinės kultūros ir meno premijos, LR Vyriausybės kultūros ir meno premijos laureatas, Lietuvos muzikos ir teatro akademijos profesorius.</p>
      <p>P. Vyšniauskas gimė ir augo Plungėje, vėliau įstojo į Klaipėdos Stasio Šimkaus konservatoriją, po to – į dabartinę Lietuvos muzikos ir teatro akademiją. Talentingo atlikėjo repertuare – autorinė, klasikinė, improvizacinė, džiazo, liaudies, šiuolaikinė akademinė muzika. Daugelio šalių kompozitoriai rašo P. Vyšniauskui, jo atliekami kūriniai skamba dramos teatro spektakliuose, filmuose, Lietuvos ir Vakarų Europos šalyse.</p>
      <figure>
        <img src="https://www.ve.lt/uploads/img/000001/zvirblyte_vysniauskas__photod.matvejev_2.jpg"/>
      </figure>
      <p>Koncerte publikos laukia ne tik muzikinės, bet ir vizualios provokacijos – saksofonininko meninės fotografijos, kurias perteiks K. Jaroševičiaus vaizdo projekcijos. „Vaikystėje ir jaunystėje grojau įvairiausiose šventėse, užsidirbdavau pinigų, tad nusipirkau fotoaparatą „Smena“. Labai patikdavo ryškinti nuotraukas tamsioje patalpoje, matyti kaip iškyla veidai, medžiai ir kita ant balto popieriaus lapo. Taip ir prasidėjo,“ – apie susidomėjimą fotografija pasakojo P. Vyšniauskas.</p>
      <p>„Profesorė Aleksandra Žvirblytė yra puiki klasikos atlikėja, bet kas reta „klasikų“ tarpe, dar ir drąsiai improvizuojanti pianistė,“ – apie scenos partnerę sako P. Vyšniauskas. Ji yra pianistų dinastijos atstovė: atlikėjos mama – buvusi ilgametė LMTA fortepijono katedros vedėja Veronika Vitaitė, o sūnus – jaunasis fortepijono talentas Paulius Andersson. Pianistė mokėsi Lietuvoje, Rusijoje, Vokietijoje, Šveicarijoje. Ji nuolat koncertuoja tiek Lietuvoje, tiek užsienyje: Rusijoje, Ukrainoje, Latvijoje, Bulgarijoje, Danijoje, Prancūzijoje, Lenkijoje, Vokietijoje, Šveicarijoje ir JAV. A. Žvirblytės repertuare – įvairių stilių, epochų ir žanrų muzika, taip pat lietuvių kompozitorių kūriniai, kurių visą pluoštą ji atliko pirmoji. A. Žvirblytė yra LMTA Fortepijono katedros profesorė. Apie projektą „Provokacijos“ pianistė sako: „Groti tai, ką gerai žinai, ir tuo pat metu nežinoti, kur tave nuneš fantazija. Leistis provokuojamai ir provokuoti, taip ateiti į minties laisvę. Tikras meninis transas.“</p>
      <p>Prancūzas Emmanuel de Gouvello apie šią programą atsiliepė taip: „Petro Vyšniausko koncertas su pianiste Aleksandra Žvirblyte buvo užburiantis. Sumanymas tiesiog neįtikėtinas. Pianistė – aukšto lygio klasikinės muzikos atlikėja – groja klasikinį kūrinį pagal partitūrą. Tuo pat metu sopraniniu saksofonu Petras ant viršaus audžia improvizaciją.“</p>
      <p>Koncerte improvizacijoms pagrindą suteiks Johanno Sebastiano Bacho, Fryderyko Chopino, Aleksandro Skriabino, Mikalojaus Konstantino Čiurlionio, Sergejaus Prokofjevo, Claude’o Debussy, Philipo Glasso kūriniai.</p>
      <p>Kviečiame į vizualų muzikinį nuotykį koncerte „Provokacijos“!</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kultura/kulturos-naujienos/nidos-vargonu-jubilieju-svesime-su-nepaprastais-atlikejais/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/kulturos-naujienos/pirma-karta-lietuvoje---saksofonininko-solo-su-simfoniniu-orkestru/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/petro-vysniausko-ir-gintaro-grajausko-susikalbejimai-dziazas-ir-poezija/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/muzika/klaipedos-pilies-dziazo-festivalis-plecia-zanru-ivairove/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kultura/renginiai/vilnius-jazz-2011-laureatas---saksofonininkas-petras-vysniauskas/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>