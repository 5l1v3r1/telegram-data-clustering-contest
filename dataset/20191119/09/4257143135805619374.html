<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/19/brutalis-balesetet-okozott-egy-szarvas"/>
    <meta property="og:site_name" content="infostart"/>
    <meta property="article:published_time" content="2019-11-19T09:54:00+00:00"/>
    <meta property="og:title" content="Tragédia Csopakon: lerúgott a szarvas a motorról egy házaspárt"/>
    <meta property="og:description" content="A férfi szörnyethalt, a feleségét mentőhelikopter szállította kórházba, és válságos állapotban van."/>
  </head>
  <body>
    <article>
      <h1>Tragédia Csopakon: lerúgott a szarvas a motorról egy házaspárt</h1>
      <address><time datetime="2019-11-19T09:54:00+00:00">19 Nov 2019, 09:54</time> by <a rel="author">Infostart</a></address>
      <h3>A férfi szörnyethalt, a feleségét mentőhelikopter szállította kórházba, és válságos állapotban van.</h3>
      <p>Vasárnap délután az 52 éves pusztavámi férfi a feleségével motorozott Csopak irányába, amikor a több mint kétszáz kilós állat lerúgta őket a járműről.</p>
      <p>A férfi azonnal szörnyethalt. Akkora ütés érte, hogy a bukósisakja is kettétört, a belseje darabokban hevert az út szélén.</p>
      <blockquote>A nőt súlyos sérülésekkel szállították kórházba mentőhelikopterrel, hétfő este még válságos állapotban volt</blockquote>
      <p>– írja a <a href="http://www.borsonline.hu/aktualis/felfoghatatlan-tragedia-rugassal-vegzett-a-motorossal-egy-szarvas/186881">Bors</a>.</p>
      <p>A vadat mintegy kétszáz méterre az úttól találták meg elpusztulva. A vadászok előbb levágták a fejét, majd kizsigerelve elszállították. A rendőrség vizsgálja a balesetet.</p>
      <p>A férfi a motort az idén vette, büszkén mutatta mindenkinek. Bolondult a motorozásért, de sosem gondolta, hogy a szenvedélye miatt fog meghalni – mondta a lapnak egy ismerős.</p>
      <p>Köves Szilárd vezetéstechnikai oktató arról beszélt, hogy szarvasbőgés idején különösen figyelni kell, és egy erdő mellett bármikor lehet vadveszély. Ez a baleset azonban elkerülhetetlen volt.</p>
      <p>Egyes vélemények szerint az állatot meghajthatták, mások a vadhálót hiányolták.</p>
      <p>
        <i>Nyitókép: MTI Fotó: Kovács Attila</i>
      </p>
    </article>
  </body>
</html>