<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-regions/2821035-v-ohtirci-poprosalisa-z-vijskovimi-aki-zaginuli-u-balaklii.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T09:54:00+00:00"/>
    <meta property="og:title" content="В Охтирці попрощалися з військовими, які загинули у Балаклії"/>
    <meta property="og:description" content="На Сумщині 19 листопада попрощалися із загиблими в Балаклії саперами дислокованої в Охтирці військової частини А0563 прапорщиком Дмитром Мовчаном та старшим солдатом Денисом Ярмаком."/>
  </head>
  <body>
    <article>
      <h1>В Охтирці попрощалися з військовими, які загинули у Балаклії</h1>
      <h2>На Сумщині 19 листопада попрощалися із загиблими в Балаклії саперами дислокованої в Охтирці військової частини А0563 прапорщиком Дмитром Мовчаном та старшим солдатом Денисом Ярмаком.</h2>
      <address>
        <time datetime="2019-11-19T09:54:00+00:00">19 Nov 2019, 09:54</time>
      </address>
      <p>Про це повідомляє кореспондент Укрінформу.</p>
      <p>Прощання відбулося у приміщенні клубу військової частини.</p>
      <figure>
        <img src="https://static.ukrinform.com/photos/2019_11/1574160768-668.jpg"/>
      </figure>
      <p>Провести в останню дорогу військовослужбовців прийшли багато мешканців міста і бойові побратими загиблих.</p>
      <figure>
        <img src="https://static.ukrinform.com/photos/2019_11/1574160720-464.jpg"/>
      </figure>
      <p>В Охтирці 19 листопада розпорядженням міського голови оголошено днем жалоби за загиблими в Балаклії саперами.</p>
      <figure>
        <img src="https://static.ukrinform.com/photos/2019_11/1574160754-451.jpg"/>
      </figure>
      <p>На знак скорботи за загиблими приспущено Державний Прапор України з чорною стрічкою на будівлях і спорудах органів державної виконавчої влади, місцевого самоврядування, підприємств, установ і організацій міста.</p>
      <p>Розпорядженням передбачено обмеження та проведення розважально-концертних заходів на території міста та заборону звучання розважальної музики у закладах торгівлі, ресторанного господарства, в громадському транспорті.</p>
      <p>Як повідомляв Укрінформ, 15 листопада о 14:30 на арсеналі в Балаклії на спеціально обладнаному майданчику для утилізації боєприпасів сталося близько 20<a href="https://www.ukrinform.ua/tag-vibuh"> вибухів</a>.</p>
      <p>За інформацією <a href="https://www.ukrinform.ua/rubric-regions/2819339-vibuh-u-balaklii-postrazdali-patero-vijskovih-dvoe-zaginuli.html">Генштабу ЗСУ</a>, внаслідок цієї надзвичайної події двоє військовослужбовців-саперів загинули, п’ятеро отримали поранення.</p>
      <p>Згодом, 17 листопада, в лікарні від політравм помер ще один постраждалий від вибуху – старший солдат родом з Кіровоградщини. Серед постраждалих двоє уродженців Чугуєва Харківської області, один з Києва.</p>
      <blockquote>
        <b>Читайте також: </b>
        <a href="https://www.ukrinform.ua/rubric-regions/2819868-vibuhi-u-balaklii-u-likarni-pomer-se-odin-vijskovij.html">Вибухи у Балаклії: помер ще один військовий</a>
      </blockquote>
      <p>Слідчі теруправління ДБР у Полтаві проводять досудове розслідування за ч. 3 ст. 425 Кримінального кодексу України - недбале ставлення військової службової особи до служби, що спричинило істотну шкоду, вчинене в умовах особливого періоду.</p>
      <p>Генштаб ЗСУ <a href="https://www.ukrinform.ua/rubric-regions/2819538-vibuhi-u-balaklii-u-genstabi-vidtvorili-podii-so-pereduvali-tragedii.html">висловив припущення</a>, що ймовірно у ході завантаження залишків боєприпасів та їхніх елементів, які готували для утилізації, зокрема твердопаливного двигуна до ракет 3М9 зенітно-ракетного комплексу «Куб», відбулось його загоряння з подальшим підривом накопичених для знищення вибухонебезпечних предметів.</p>
      <p>
        <i>Фото: UA:СУМИ</i>
      </p>
    </article>
  </body>
</html>