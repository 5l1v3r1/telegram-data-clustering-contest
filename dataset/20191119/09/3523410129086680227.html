<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640621/%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA-%D9%88%D8%A7%D8%B1%DB%8C%D8%B2-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T09:49:00+00:00"/>
    <meta property="og:title" content="مرحله اول کمک حمایتی دولت واریز شد"/>
    <meta property="og:description" content="مرحله اول از پرداختی مبالغی در قالب طرح کمک حمایت معیشتی دولت، شب گذشته به حساب تعدادی از سرپرستان خانوار واریز شد."/>
  </head>
  <body>
    <article>
      <h1>
        <a href="https://www.bultannews.com/fa/news/640621/%D9%85%D8%B1%D8%AD%D9%84%D9%87-%D8%A7%D9%88%D9%84-%DA%A9%D9%85%DA%A9-%D8%AD%D9%85%D8%A7%DB%8C%D8%AA%DB%8C-%D8%AF%D9%88%D9%84%D8%AA-%D9%88%D8%A7%D8%B1%DB%8C%D8%B2-%D8%B4%D8%AF">مرحله اول کمک حمایتی دولت واریز شد</a>
      </h1>
      <h2>مرحله اول از پرداختی مبالغی در قالب طرح کمک حمایت معیشتی دولت، شب گذشته به حساب تعدادی از سرپرستان خانوار واریز شد.</h2>
      <address><time datetime="2019-11-19T09:49:00+00:00">19 Nov 2019, 09:49</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، با شروع سهیمه‌بندی و افزایش قیمت بنزین، دولت طرح حمایتی از معیشت خانوار را در دستور کار قرار داد و اعلام کرد که منابع ناشی از افزایش قیمت که حدود ۳۰ هزار میلیارد تومان برآورد شده، به مردم بر می‌گردد.</p>
      <p>بر این اساس، قرار شد برای خانوارهای تک‌نفره ۵۵ هزار تومان، دو نفره ۱۰۳ هزار تومان، سه نفره ۱۳۸ هزار تومان، چهارنفره ۱۷۲ هزار تومان و پنج نفره و بیشتر ۲۰۵ هزار تومان واریز شود.</p>
      <p>پرداختی در سه مرحله انجام می‌شود که مرحله اول آن ساعت ۲۴ شب گذشته (۲۷ آبان) به حساب سرپرستان خانوار واریز شده است.</p>
      <p>طی برنامه زمان‌بندی شده، مرحله دوم واریز چهارشنبه(۲۹ آبان) و مرحله سوم نیز ساعت ۲۴ شنبه (دوم آذرماه) است.</p>
      <p>جمعیت هدف این طرح حمایتی حدود ۱۹ میلیون خانوار اعلام شده که تاکنون جزئیات دقیق آن مشخص نیست، ولی قرار است حدود ۶۰ میلیون نفر از این منابع دریافت کنند که حدود ۱۸ میلیون نفر کمتر از جمعیت ۷۸ میلیون نفری است که در حال حاضر یارانه نقدی دریافت می‌کنند.</p>
      <p>با این وضعیت احتمالا همان سه دهک بالای درآمدی که قرار بود از دریافت یارانه نقدی حذف شوند، مشمول دریافت کمک حمایتی در افزایش قیمت بنزین نشده‌اند.</p>
      <p>این در حالی است که گزارش‌های رسمی نشان می‌دهد دهک‌های بالای درآمدی بیش از ۲۰ برابر سایر دهک‌ها از یارانه بنزین استفاده می‌کنند و اکنون در طرح اصلاح قیمت سوخت و یارانه‌های پنهان به طور طبیعی در اولویت حذف قرار دارند.</p>
    </article>
  </body>
</html>