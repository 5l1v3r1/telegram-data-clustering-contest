<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426033/egkainia-ieroy-naoy-agias-skephs-agioy-eythymioy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T09:30:01+00:00"/>
    <meta property="og:title" content="Εγκαίνια Ιερού Ναού Αγίας Σκέπης-Αγίου Ευθυμίου"/>
    <meta property="og:description" content="Μέσα σε κλίμα πνευματικής χαράς και αγαλλιάσεως, σύμφωνα με την τάξη και το τυπικό που ορίζει η Αγία μας Εκκλησία, τελέσθηκαν τα Εγκαίνια του δισυπόστατου ιερού Ενοριακού Ναού Αγίας Σκέπης της Υπεραγίας Θεοτόκου-Αγίων Τεσσάρων Νεομαρτύρων των εν Ρεθύμνῃ και Αγίου Ιερομάρτυρος Ευθυμίου Μητροπολίτου Ρόδου, στην πόλη της Ρόδου (περιοχή Καρακόνερο)."/>
  </head>
  <body>
    <article>
      <h1>Εγκαίνια Ιερού Ναού Αγίας Σκέπης-Αγίου Ευθυμίου</h1>
      <address>
        <time datetime="2019-11-19T09:30:01+00:00">19 Nov 2019, 09:30</time>
      </address>
      <p>
        <b>Μέσα σε κλίμα πνευματικής χαράς και αγαλλιάσεως, σύμφωνα με την τάξη και το τυπικό που ορίζει η Αγία μας Εκκλησία, τελέσθηκαν τα Εγκαίνια του δισυπόστατου ιερού Ενοριακού Ναού Αγίας Σκέπης της Υπεραγίας Θεοτόκου-Αγίων Τεσσάρων Νεομαρτύρων των εν Ρεθύμνῃ και Αγίου Ιερομάρτυρος Ευθυμίου Μητροπολίτου Ρόδου, στην πόλη της Ρόδου (περιοχή Καρακόνερο).</b>
      </p>
      <p>Το εσπέρας της παραμονής των Εγκαινίων, Παρασκευή 15 Νοεμβρίου 2019, έγινε η τελετή υποδοχής αποτμήματος του τιμίου Λειψάνου του Αγίου Νεομάρτυρος Γεωργίου του εν Ιωαννίνοις, το οποίο μετέφερε για να παραμείνει στον ιερό Ναό ο Σεβασμιώτατος Μητροπολίτης Ιωαννίνων κ. Μάξιμος. Παράλληλα ο Σεβασμιώτατος Μητροπολίτης μας μετέφερε στον υπό εγκαινιασμό Ιερό Ναό τα Μαρτυρικά Λείψανα των Αγίων, Γεωργίου του εν Ιωαννίνοις, Τεσσάρων Νεομαρτύρων των εν Ρεθύμνῃ και Ιερομάρτυρος Κυρίλλου του Λουκάρεως, Πατριάρχου Κωνσταντινουπόλεως, τα οποία εναπέθεσε στην Αγία Τράπεζα του Παρεκκλησίου του Οσίου Αντωνίου του Μεγάλου και Γεωργίου του εν Ιωαννίνοις της Κατακόμβης.</p>
      <figure>
        <img src="https://www.rodiaki.gr/medias/2019/11/18/c45966dfc56d3fd9b4bca5196ea35d37.jpg"/>
      </figure>
      <p>Στη συνέχεια στο ως άνω Παρεκκλήσιο τελέσθηκε ο Εσπερινός των Εγκαινίων, χοροστατούντος του Σεβασμιωτάτου αγίου Ιωαννίνων, με τη συμμετοχή πολλών Κληρικών και την παρουσία του Προέδρου του Συλλόγου Ηπειρωτών "ΤΟ ΣΟΥΛΙ", Αντιπροσωπείας του εν λόγῳ Συλλόγου με τις παραδοσιακές ηπειρώτικες ενδυμασίες και πλήθους πιστών. Ο Σεβασμιώτατος Μητροπολίτης Ιωαννίνων, μετά την προσφώνηση του Μητροπολίτου μας, ο οποίος εξέφρασε τις ευχαριστίες της Ενορίας και την ευγνωμοσύνη της τοπικής μας Εκκλησίας για την παραχώρηση αποτμήματος του τιμίου Λειψάνου του Αγίου Νεομάρτυρος, μίλησε εμπνευσμένα προς το πολυπληθές εκκλησίασμα.</p>
      <p>Το πρωί του Σαββάτου, 16 Νοεμβρίου 2019, στο Παρεκκλήσιο της Κατακόμβης εψάλη η Ακολουθία του Όρθρου, χοροστατούντος του Θεοφιλεστάτου Επισκόπου Ολύμπου κ. Κυρίλλου και στη συνέχεια έλαβε χώρα η τελετή των ιερών Εγκαινίων, κατά την οποία ο Σεβασμιώτατος άγιος Ιωαννίνων εγκαινίασε την Αγία Τράπεζα του κλίτους του αφιερωμένου στην Αγία Σκέπη και τους Αγίους Τέσσαρες Νεομάρτυρες, ενώ ο Σεβασμιώτατος Μητροπολίτης μας εκείνη του κλίτους του αφιερωμένου στον Άγιο Ιερομάρτυρα Ευθύμιο. Ακολούθησε η πανηγυρική πολυαρχιερατική Θεία Λειτουργία, προεξάρχοντος του Σεβασμιωτάτου αγίου Ιωαννίνων και συλλειτουργούντων του Σεβασμιωτάτου Μητροπολίτου μας, του Σεβασμιωτάτου Μητροπολίτου Νουβίας κ. Σάββα και του Θεοφιλεστάτου αγίου Ολύμπου.</p>
      <figure>
        <img src="https://www.rodiaki.gr/medias/2019/11/18/1c133698ed521fff6e4e7ea7a42dcd63.jpg"/>
      </figure>
      <p>Στο τέλος ο Σεβ. Ποιμενάρχης μας ευχαρίστησε τους παρισταμένους αγίους Αρχιερείς, αναφέρθηκε στο ιστορικό ανεγέρσεως του ιερού Ναού, εξέφρασε προς το Εκκλησιαστικό Συμβούλιο και τους ευσεβείς δωρητές την ευαρέσκεια και τον έπαινο της Εκκλησίας, αναφέρθηκε ιδιαίτερα στον πρωτεργάτη της προσπάθειας και Προϊστάμενο της Ενορίας π. Γαβριήλ Γιατρού, τον οποίο, σε αναγνώριση της διακονίας του, προχείρησε σε Σταυροφόρο Οικονόμο, ενώ απέδωσε τιμητικές πλακέτες στα Μέλη της Εκκλησιαστικής Επιτροπής.<br/>Την επαύριο, Κυριακή 17 Νοεμβρίου, στον εγκαινιασθέντα ιερό Ενοριακό Ναό χοροστάτησε του Όρθρου και τέλεσε τη Θεία Λειτουργία ο Θεοφιλέστατος Επίσκοπος Ολύμπου κ. Κύριλλος.</p>
      <figure>
        <img src="https://www.rodiaki.gr/medias/2019/11/18/3721111952d87c0dac89405290dbe1df.jpg"/>
      </figure>
      <figure>
        <img src="https://www.rodiaki.gr/medias/2019/11/18/ee259934283c809c8869ad91b2db7ce1.jpg"/>
      </figure>
      <figure>
        <img src="https://www.rodiaki.gr/medias/2019/11/18/b0d65481ff1e63462dfa0db80e8b8a42.jpg"/>
      </figure>
    </article>
  </body>
</html>