<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cancan.ro/primele-dezvaluiri-in-cazul-tragediei-din-timisoara-primarul-liberal-al-timisoarei-reactioneaza-nervos-in-fata-cazului-colectiv-2-20095806"/>
    <meta property="og:site_name" content="Cancan.ro"/>
    <meta property="article:published_time" content="2019-11-19T09:48:10+00:00"/>
    <meta property="og:title" content="Primele dezvăluiri în cazul TRAGEDIEI din Timișoara. Primarul liberal al Timișoarei reacționează nervos în fața cazului ”Colectiv 2”"/>
    <meta property="og:description" content="Încep să apară primele informații despre neregulile care au dus la moartea a trei persoane într-un bloc de garsoniere din Timișoara, informează"/>
  </head>
  <body>
    <article>
      <h1>Primele dezvăluiri în cazul TRAGEDIEI din Timișoara. Primarul liberal al Timișoarei reacționează nervos în fața cazului ”Colectiv 2”</h1>
      <address><time datetime="2019-11-19T09:48:10+00:00">19 Nov 2019, 09:48</time> by <a rel="author">Cristian Lisandru</a></address>
      <p>
        <b>Încep să apară primele informații despre neregulile care au dus la moartea a trei persoane într-un bloc de garsoniere din Timișoara, informează <a href="https://www.stiripesurse.ro/primele-dezvaluiri-in-cazul-tragediei-din-timisoara-primarul-liberal-al-timisoarei-reactioneaza-nervos-in-fata-cazului--colectiv-2-_1403768.html">stiripesurse.ro</a>. Firma care s-a ocupat de deratizarea blocului se numește Bistim Dera SRL și nu a declarat niciun angajat la Registrul Comerțului.</b>
      </p>
      <p>În anunțurile postate pe Facebook, Bistim Dera SRL se recomandă drept <i><b>o companie serioasă</b></i>, care colaborează cu multe societăți din oraș. Realitatea, însă, s-a adeverit a fi cu totul alta. Pe pagina sa de socializare, primarul Timișoarei a reacționat, nervos, scriind cu majuscule că nu primăria a dispus acea deratizare.</p>
      <p>
        <i>
          <b>”Pentru că oameni fără o minimă conștiință până și în fața unei asemenea tragedii încearcă să puncteze politic, vreau să spun răspicat: Primăria nu are nicio implicare în ceea ce s-a întâmplat, NU PRIMĂRIA A FĂCUT, NU PRIMĂRIA A DISPUS acea deratizare și nici nu avea cum să facă așa ceva, totul petrecându-se pe un domeniu privat, nicidecum pe domeniul public!</b>
        </i>
      </p>
      <p><i><b>În situația dată, din respect față de familiile îndoliate, eu, actor politic fiind, refuz prezența în talk show-uri și în orice fel de emisiuni în care sunt prezenți politicieni, pe tema nenorocirii abătute asupra unor concitadini!”</b></i>, a postat primarul Timișoarei pe pagina sa de socializare.</p>
      <h3>Tragedia din Timișoara</h3>
      <p>Un copil de 3 ani, un bebeluş de 9 zile şi mama acestuia au murit, după ce în blocul în care locuiau s-a făcut o dezinsecţie. Ministerul Sănătății a anunțat că, după deratizarea de la Timișoara, marți dimineața erau internați 12 adulți și 16 copii, toți în stare bună, cu o evoluție favorabilă. Procurorii au informații că în acest caz s-a folosit o substanță ce conține fosfură de aluminiu, cu efecte letale în caz de inhalare.</p>
      <p><i><b>„S-a reținut că, în perioada 16.11.2019 – 18.11.2019 mai multe persoane dintr-un imobil situat în Municipiul Timișoara au fost internate în diferite unități medicale din mun. Timișoara prezentând simptomele unei posibile intoxicații cu o substanță necunoscută. Dintre aceste persoane s-a stabilit că 3 au decedat și alte 3 persoane au rămas internate în unități medicale din Timișoara prezentând diferite afecțiuni”</b></i>, se arată în comunicat.</p>
      <p>În urma cercetărilor efectuate, procurorii au stabilit că suspectul este reprezentant al unei societăți care a realizat deratizarea în imobilul respectiv în perioada 16.11.2019 – 18.11.2019. Oamenii legii au informații că pentru deratizare s-a folosit un insecticid denumit „Delicia – GASTOXIN”. <i><b>„Are în compoziție fosfură de aluminiu, o substanţă foarte toxică, cu efecte letale în caz de inhalare, și care necesită pentru utilizare autorizație specială”</b></i>, se mai arată în comunicat.</p>
    </article>
  </body>
</html>