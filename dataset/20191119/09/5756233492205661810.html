<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622261/%D8%A8%D8%B1%D9%81-%D9%88-%D8%A8%D8%A7%D8%B1%D8%A7%D9%86-%D8%AF%D8%B1-%DA%A9%D8%AF%D8%A7%D9%85-%D9%86%D9%82%D8%A7%D8%B7-%DA%A9%D8%B4%D9%88%D8%B1-%D8%A7%D8%AF%D8%A7%D9%85%D9%87%E2%80%8C%D8%AF%D8%A7%D8%B1-%D8%B4%D8%AF-%D9%81%D8%B1%DB%8C%D8%AF%D9%88%D9%86%D8%B4%D9%87%D8%B1-%DB%B1%DB%B0-%D8%AF%D8%B1%D8%AC%D9%87-%D8%B2%DB%8C%D8%B1-%D8%B5%D9%81%D8%B1"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T09:34:00+00:00"/>
    <meta property="og:title" content="برف و باران در کدام نقاط کشور ادامه‌دار شد؟/ فریدونشهر ۱۰ درجه زیر صفر"/>
    <meta property="og:description" content="کارشناس سازمان هواشناسی گفت: تا آخر این هفته بارش برف و باران در بیشتر نقاط کشور ادامه دارد که دربرخی استان‌ها و ارتفاعات با بارش برف همراه خواهد بود که موجب مه آلودگی محورهای کوهستانی، لغزندگی جاده‌ها، بالا آمدن آب رودخانه‌ها و مسیل‌ها و آبگرفتگی معابر می‌شود، بنابراین هموطنان مراقب باشند."/>
  </head>
  <body>
    <article>
      <h1>برف و باران در کدام نقاط کشور ادامه‌دار شد؟/ فریدونشهر ۱۰ درجه زیر صفر</h1>
      <address>
        <time datetime="2019-11-19T09:34:00+00:00">19 Nov 2019, 09:34</time>
      </address>
      <p>
        <i>کارشناس سازمان هواشناسی گفت: تا آخر این هفته بارش برف و باران در بیشتر نقاط کشور ادامه دارد که دربرخی استان‌ها و ارتفاعات با بارش برف همراه خواهد بود که موجب مه آلودگی محورهای کوهستانی، لغزندگی جاده‌ها، بالا آمدن آب رودخانه‌ها و مسیل‌ها و آبگرفتگی معابر می‌شود، بنابراین هموطنان مراقب باشند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>امین حسین نقشینه روز سه‌شنبه افزود: امروز برای استان‌های ساحلی شمال کشور، مرکز، استان‌های واقع در دامنه‌های جنوبی البرز، استان‌های دامنه‌های زاگرس مرکزی و جنوبی بارش برف و باران همراه با وزش باد پیش‌بینی شده است.</p>
      <p>وی اظهارداشت: شمال غرب و غرب بارش‌های پراکنده برف وباران رخ می‌دهد، در جنوب و جنوب غرب نیز بارش‌ها با رعد و برق و مناطق مستعد با بارش تگرگ همراه خواهد بود. امروز شدت بارش‌ها در فارس و غرب هرمزگان خواهد بود که میزان بارش‌ها بین ۴۰ تا ۶۰ میلیمتر پیش‌بینی شده است و موجب آبگرفتگی معابر، بالا آمدن آب رودخانه‌ها خواهد شد و احتمال رخداد سیل نیز وجود دارد.</p>
      <p>نقشینه ادامه داد: فردا چهارشنبه بارش در نوار غربی کشور پایان خواهد یافت و بارش‌ها در نیمه شرقی، مرکز، سواحل شمالی، استان‌های واقع در دامنه‌های جنوبی البرز، مرکزی و شرقی تداوم دارد.</p>
      <p>کارشناس سازمان هواشناسی افزود: پنجشنبه شمال شرق، شرق، جنوب شرق، سواحل شمال، اردبیل و ارتفاعات البرز شرقی بارش خواهند داشت. جمعه بارش‌ها در سواحل شمالی کشور، اردبیل، شمال شرق آذربایجان شرقی، ارتفاعات البرز شرقی و خراسان شمالی خواهد بود.</p>
      <p>وی گفت: از فردا و روز پنجشنبه دمای هوا در شمال شرق و شرق بین ۷ تا ۱۲ درجه کاهش خواهد یافت، همچنین دریای خزر و خلیج فارس طی دو روز آینده مواج و متلاطم خواهد بود.</p>
      <p>کارشناس سازمان هواشناسی اظهار داشت: همچنین پیش‌بینی کردیم که امروز در مناطقی از استان‌های یزد و اصفهان بارش برف رخ دهد.</p>
      <p>
        <b>تهران امروز برفی و بارانی</b>
      </p>
      <p>نقشینه افزود: امروز تهران بارش برف و باران خواهد داشت که بارش‌ها از غرب آغاز و به سمت شرق حرکت می‌کند، فردا بارش در تهران پراکنده خواهد بود و اوایل شب همراه با وزش باد و کاهش ابر همراه است. پنجشنبه پایتخت غبار صبحگاهی و جمعه و شنبه غبار محلی خواهد داشت. کمینه دمای امروز در مهرآباد و شمیرانات یک درجه بالای صفر بود و بیشینه دمای امروز مهرآباد ۷ درجه و شمیرانات ۵ درجه بالای صفر می‌شود.</p>
      <p>کارشناس سازمان هواشناسی گفت: فریدونشهر ۱۰ درجه زیر صفر، خدابنده ۸ درجه زیر صفر، شهرکرد با دمای ۷ درجه زیر صفر، سنندج و کرمانشاه ۴ درجه زیر صفر و میناب ۳۳ درجه بالاس صفر، بندرعباس ۳۰ درجه بالای صفر و کنارک چابهار ۳۱ درجه بالای صفر به ترتیب سردترین و گرمترین نقاط کشور در ۲۴ ساعت گذشته بودند.</p>
    </article>
  </body>
</html>