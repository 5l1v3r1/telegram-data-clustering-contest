<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1862774429_Ninova_Nyama_da_podavam_ostavka"/>
    <meta property="og:site_name" content="webcafé"/>
    <meta property="article:published_time" content="2019-11-19T09:31:00+00:00"/>
    <meta property="og:title" content="Нинова: Няма да подавам оставка"/>
    <meta property="og:description" content="&quot;Оставка няма да подавам. Неприятностите в БСП са вследствие на промяната, която започнахме преди 3 години. Промяната, която ограничи мандатите на народните представители. Избрахме председателят да бъде избиран пряко от всички членове на партията, а не от определен кръг в БСП. Ограничихме председателя с два мандата. Целият този процес на промяна и на обновление с нови лица доведе до тези вътрешнопартийни тревоги в БСП&quot;. Това заяви лидерът на БСП Корнелия Нинова пред Нова телевизия."/>
  </head>
  <body>
    <article>
      <h1>Нинова: Няма да подавам оставка</h1>
      <address><time datetime="2019-11-19T09:31:00+00:00">19 Nov 2019, 09:31</time> by <a rel="author" href="https://www.webcafe.bg/author/id_1_Webcafe" target="_blank">Webcafe</a></address>
      <figure>
        <img src="https://images.webcafe.bg/2019/02/18/kornelianinova2019/1170x780.jpg"/>
        <figcaption>По думите й оставката й в БСП искат не 50, а 21 души</figcaption>
      </figure>
      <p>"Оставка няма да подавам. Неприятностите в БСП са вследствие на промяната, която започнахме преди 3 години. Промяната, която ограничи мандатите на народните представители. Избрахме председателят да бъде избиран пряко от всички членове на партията, а не от определен кръг в БСП. Ограничихме председателя с два мандата. Целият този процес на промяна и на обновление с нови лица доведе до тези вътрешнопартийни тревоги в БСП". Това заяви лидерът на БСП Корнелия Нинова пред Нова телевизия.</p>
      <p>Самата тя поясни, че не отхвърля лидерския въпрос като изключително важен и напомни, че именно той е бил поставен в алтернативния доклад като единствен начин за разрешаване на всички проблеми в партията.</p>
      <p>"В този доклад бяха изредени оценки, проблеми и т.н. и накрая се казва, че всичко това може да бъде решено, ако сменим Корнелия Нинова. Следователно на някого в главата стои лидерският въпрос и всички въпроси вътре в партията могат да бъдат решени, само ако ме няма мен", коментира Нинова.</p>
      <p>"Целта е да се смени председателя с това писмо. Но там се твърдят фалшиви неща. Няма община, в която да не излезе нашият кандидат с ясна програма. Новите лица били разбили партията - Пенчо Милков ли разби Русе. Там имаме проблеми в структурата от години, а той успя да ги обедини", каза още тя и добави, че трябва да се балансира между новите лица и опита на партията.</p>
      <p>По думите й обаче въпросните 50 души, които са й поискали оставката, всъщност са се оказали 21.</p>
      <p>"Оказа се, че вътре има имена на колеги, чиито имена са ползвани, а те не знаят за това. Тоест това е фалшива новина", каза още Нинова.</p>
      <p>Във връзка с това как могат да се срещнат полярните мнения за оценка на резултатите от местните избори, Нинова коментира, че това е спор на върха на БСП между групи хора в Националния съвет.</p>
      <p>"Истинското решение е в партията. Членовете на партията ще кажат как оценяват резултата и как оценяват ръководството от 1 декември до март 2020 г., когато е отчетно-изборната кампания в БСП. Истинското решение е в партийните структури, не при нас, горе на върха", заяви още Нинова.</p>
      <p>"Моят отговор към Станишев и другите е: Заповядайте на терен и когото партията избере, нека да е най-добрият. През последните 3 години едно и също нещо се повтаря и се опитва да се прокара. Конгресът ти го отхвърли, Националният съвет го отхвърли, партията ти не го иска - това за мен е мазохизъм", каза още лидерът на БСП.</p>
      <p>По думите й тя избягва да коментира вътрешнопартийните конфликти.</p>
      <p>"Но сега това засяга всички българи. Прави се поредният опит промяната да бъде спряна. Но,ако БСП продължи с промяната - това е важно за България, хората ще видят, че искаме да се променим и да разбием статуквато", категорична е Нинова.</p>
      <related>
        <h4>Още по темата</h4>
        <a href="https://www.webcafe.bg/webcafe/caffeine/id_154720414"/>
        <a href="https://www.webcafe.bg/newscafe/politika/id_1241735934"/>
      </related>
    </article>
  </body>
</html>