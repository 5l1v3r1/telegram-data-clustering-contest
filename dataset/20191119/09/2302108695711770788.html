<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/ministrul-mediului-m-as-bucura-foarte-mult-sa-fiu-informat-indiferent-cat-de-tarziu-in-noapte-ca-ninge-sa-intre-si-ursii-in-hibernare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T09:28:19+00:00"/>
    <meta property="og:title" content="Ministrul Mediului: M-aş bucura foarte mult să fiu informat, indiferent cât de târziu în noapte, că ninge, să intre şi urşii în hibernare"/>
    <meta property="og:description" content="„M-aş bucura foarte, foarte mult să fiu informat, indiferent cât de târziu în noapte, că va ninge, ca să intre şi urşii în hibernare”, a declarat, marţi,"/>
  </head>
  <body>
    <article>
      <h1> Ministrul Mediului: M-aş bucura foarte mult să fiu informat, indiferent cât de târziu în noapte, că ninge, să intre şi urşii în hibernare </h1>
      <address><time datetime="2019-11-19T09:28:19+00:00">19 Nov 2019, 09:28</time> by <a rel="author">Redacția</a></address>
      <p>„M-aş bucura foarte, foarte mult să fiu informat, indiferent cât de târziu în noapte, că va ninge, ca să intre şi urşii în hibernare”, a declarat, marţi, ministrul Mediului, Apelor şi Pădurilor, Costel Alexe, prezent la sesiunea ştiinţifică anuală a Administraţiei Naţionale de Meteorologie (ANM), cu tema „Extreme meteorologice ale anului 2019”, relatează Agerpres.</p>
      <p>„Nu cred că sunt mulţi oameni în alte instituţii ale statului cum sunt în cadrul Administraţiei Naţionale de Meteorologie. Profesionalismul dumneavoastră a fost apreciat şi la nivel mondial şi felicitări că aţi reuşit să aduceţi în România acel Centru European de Meteorologie care sunt sigur că va deveni un etalon în regiune. Vă asigur şi vreau să spun foarte sincer că, în calitate de ministru al Mediului, Apelor şi Pădurilor, aveţi în mine nu doar un sprijin, aveţi în mine un coleg şi în tot ce înseamnă problematica Administraţiei Naţionale de Meteorologie voi fi partener. Cu puţine persoane corespondez pe Whatsapp după ora 22:00, iar doamna Mateescu (Elena Mateescu, director general al ANM, n.r.) este una dintre acele persoane, datorită avertizărilor meteo care mi se aduc la cunoştinţă. M-aş bucura foarte, foarte mult să fiu informat, indiferent cât de târziu în noapte, de către doamna Mateescu, că ninge, ca să intre şi urşii în hibernare”, a menţionat oficialul.</p>
      <p>Ministrul de resort a adăugat că ANM este o instituţie strategică, iar pe baza prognozelor emise funcţionează statul român.</p>
      <p>„Sunt onorat să fiu prezent la acest eveniment în calitate de ministru al Mediului, Apelor, Pădurilor şi, prin prisma ultimelor evenimente, şi al urşilor. În calitate de ministru, vreau să vă mulţumesc pentru tot ceea ce aţi făcut în aceşti primi 135 de ani de Administraţie Naţională de Meteorologie. ANM-ul nu a greşit şi nu a dat date eronate niciodată. Pentru mine, personal, sunteţi o instituţie strategică, cu oameni foarte bine pregătiţi, profesionişti şi devotaţi. Pe baza prognozelor date de dumneavoastră funcţionează statul român. Dacă nu aţi fi, cu siguranţă nu am avea busola să acţionăm pe timp de vreme rea”, a spus Alexe.</p>
      <p>Administraţia Naţională de Meteorologie (ANM) organizează, marţi, la sediul instituţiei, Sesiunea Ştiinţifică Anuală, cu tema „Extreme meteorologice ale anului 2019”.</p>
    </article>
  </body>
</html>