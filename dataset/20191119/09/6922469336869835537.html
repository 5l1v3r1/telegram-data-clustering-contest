<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bluerating.com/banche-e-reti/614267/iwbank-pi-nuovo-colpo-con-bagnasco"/>
    <meta property="og:site_name" content="bluerating"/>
    <meta property="article:published_time" content="2019-11-19T09:11:51+00:00"/>
    <meta property="og:title" content="IWBank PI, nuovo colpo con Bagnasco"/>
    <meta property="og:description" content="Reclutamento di prestigio per IWBank PI: Carlo Bagnasco lascia Deutsche Bank e diventa nuovo responsabile per le relazioni istituzionali."/>
  </head>
  <body>
    <article>
      <h1>IWBank PI, nuovo colpo con Bagnasco</h1>
      <address><time datetime="2019-11-19T09:11:51+00:00">19 Nov 2019, 09:11</time> by <a rel="author">Redazione</a></address>
      <p>Si concretizza un nuovo importante ingresso nelle fila di IWBank PI, che Bluerating vi aveva <a href="https://www.bluerating.com/banche-e-reti/591917/deutsche-bank-fa-bagnasco-se-ne-va">anticipato lo scorso giugno</a>.</p>
      <p>Esponente di spicco della professione di consulente finanziario fin dal 1968, è considerato uno dei padri fondatori del settore in Italia. Nel 1977 è tra i soci fondatori di Anasf e nel 1985 diventa anche membro del comitato esecutivo dell’Associazione di Categoria. Questo, in estrema sintesi, il prestigioso profilo del genovese <b>Carlo Bagnasco</b>, professionista di caratura nazionale che ha sposato il modello di business di <b>IWBank Private Investments</b>, istituto guidato dal Direttore Generale, <b>Dario Di Muro</b>, approdando nella struttura manageriale della banca con il ruolo di <b>Network and Institutional Relationship Manager</b>.</p>
      <p>Proveniente da Finanza&amp;Futuro, dov’era entrato nel 2004, Bagnasco ha all’attivo anche esperienze in Divalsim (oggi Allianz) e Rasbank. Al suo percorso professionale Carlo Bagnasco ha affiancato nel tempo un’intensa attività istituzionale, che lo ha portato a rivestire anche il ruolo di Segretario Generale e, dal 1994 al 2002, la posizione di Presidente dell’Associazione Nazionale dei Consulenti Finanziari. In seguito, è stato rappresentante per Anasf nel Comitato Direttivo dell’Albo dei promotori finanziari (APF) e nel 2015 è stato nuovamente eletto nel Consiglio Nazionale dell’Associazione.</p>
      <p><i>“Siamo felici di dare il benvenuto ad un professionista di grande spessore e molto stimato nel settore. Carlo Bagnasco ha infatti il merito di aver contribuito sin dagli albori a dare rilevanza sociale e identità professionale alla figura dell’allora promotore finanziario.  Oggi prosegue nel suo operato, partecipando attivamente alla definizione del ruolo che il Consulente Finanziario rivestirà nel prossimo futuro. Il fatto che Carlo Bagnasco abbia deciso di approdare in IWBank Private Investments è quindi la straordinaria conferma che stiamo andando nella giusta direzione in tema di centralità del Consulente Finanziario nel nostro modello di business. Siamo certi che grazie alla sua esperienza e autorevolezza, Carlo potrà dare un impulso decisivo alla nostra crescita futura, consentendoci di instaurare anche proficue collaborazioni con i vertici istituzionali della categoria” – </i>ha commentato<i> </i><b>Dario Di Muro, Direttore Generale di IWBank Private Investments.</b></p>
      <related>
        <a href="https://www.bluerating.com/banche-e-reti/614296/consulenti-la-gioventu-che-non-avanza"/>
        <a href="https://www.bluerating.com/private/614275/banca-euromobiliare-pieno-di-consulenti-per-il-wealth-management"/>
        <a href="https://www.bluerating.com/banche-e-reti/614208/fineco-un-gran-tris-nel-reclutamento"/>
      </related>
    </article>
  </body>
</html>