<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/politic-intern/presedintele-pnl-vrancea-il-acuza-pe-managerul-spitalului-judetean-sfantul-pantelimon-din-focsani-ca-isi-pune-subalternii-sa-semneze-o-petitie-pentru-a-nu-fi-dat-afara-1922404419002019110919174513"/>
    <meta property="og:site_name" content="News.ro"/>
    <meta property="article:published_time" content="2019-11-19T09:44:00+00:00"/>
    <meta property="og:title" content="Preşedintele PNL Vrancea îl acuză pe managerul Spitalului Judeţean Sfântul Pantelimon din Focşani că îşi pune subalternii să semneze o petiţie pentru a nu fi dat afară"/>
    <meta property="og:description" content="Preşedintele PNL Vrancea, Cătălin Toma, scrie într-o postare pe Facebook că managerul Spitalului Judeţean Sfântul Pantelimon din Focşani face demersuri, punând angajaţii spitalului să semneze un document, pentru a nu fi dat afară din funcţie."/>
  </head>
  <body>
    <article>
      <h1>Preşedintele PNL Vrancea îl acuză pe managerul Spitalului Judeţean Sfântul Pantelimon din Focşani că îşi pune subalternii să semneze o petiţie pentru a nu fi dat afară</h1>
      <address><time datetime="2019-11-19T09:44:00+00:00">19 Nov 2019, 09:44</time> by <a rel="author">Departamentul Social</a></address>
      <p>
        <b>Preşedintele PNL Vrancea, Cătălin Toma, scrie într-o postare pe Facebook că managerul Spitalului Judeţean Sfântul Pantelimon din Focşani face demersuri, punând angajaţii spitalului să semneze un document, pentru a nu fi dat afară din funcţie.</b>
      </p>
      <p>În postarea de pe reţeaua de socializare, senatorul Cătălin Toma scrie că directorul celui mai mare spital din Vrancea face presiuni şi comite abuzuri asupra angajaţilor unităţii medicale pentru a nu fi concediat.</p>
      <p>”Dacă tot mai suntem în funcţie, haideţi să facem presiuni şi abuzuri împotriva angajaţilor. Managerul "conservă" Mîndrilă şi-a pus arnăuţii să facă "demersuri" asupra angajaţilor Spitalului Judeţean, pentru a semna o scrisoare de susţinere. "Demnitate" nu este un cuvânt aflat în vocabularul celui care a furat din ajutoarele sinistraţilor. Există doar propriul interes. ”, a scris pe Facebook liderul PNL Vrancea</p>
      <p>Alături de mesaj, Toma a ataşat şi fotografia unei cereri în care angajaţii ar fi puşi să semneze pentru susţinerea lui Mândrilă ”pentru eforturile depuse pentru modernizarea şi eficientizarea Spitalului Judeţean Focşani” ”..pentru a finaliza împreună proiectele aflate în desfăşurare solicităm MInisterului Sănătăţii să nu permită intervenţia politică în managementul spitalului şi a actului medical”, se mai arată în cererea care ar fi oferită spre semnare angajaţilor spitalului şi care ar trebui să ajungă la Ministerul Sănătăţii.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>