<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/alibaba-boom-di-ordini-il-colosso-cinese-chiude-ipo-in-anticipo/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-19T09:28:41+00:00"/>
    <meta property="og:title" content="Alibaba: boom di ordini, il colosso cinese chiude Ipo in anticipo"/>
    <meta property="og:description" content="Alibaba chiude in anticipo la raccolta ordini per la sua quotazione sul mercato di Hong Kong. Lo riportano indiscrezioni raccolte da CNBC, secondo cui grazie a una domanda boom il gigante cinese dell’e-commerce avrebbe deciso di anticipare i tempi del closing, in vista di una quotazione, che si preannuncia la più grande dell’anno. Si parla di una raccolta pari a 13,8 miliardi di dollari Usa. I libri sono stati chiusi alle sei di questa mattina (ore italiane) invece che alle 10. Alibaba fisserà il prezzo definitivo entro domani e il titolo entrerà in contrattazione a Hong Kong il 26 novembre. Il gruppo emetterà 500 milioni di azioni ordinarie più 75 milioni di titoli a servizio della green-shoe. Dei 500 milioni di azioni, 12,5 milioni sono riservati agli investitori retail. Il colosso cinese ha la possibilità di aumentare l’offerta dedicata ai risparmiatori fino a 50 milioni di titoli, ovvero il 10% dell’offerta complessiva. La società ha annunciato inoltre che le azioni retail avranno un prezzo massimo di 188…"/>
  </head>
  <body>
    <article>
      <h1>Alibaba: boom di ordini, il colosso cinese chiude Ipo in anticipo</h1>
      <address><time datetime="2019-11-19T09:28:41+00:00">19 Nov 2019, 09:28</time> by <a rel="author">Mariangela Tessa</a></address>
      <p><b>Alibaba</b> chiude in anticipo la raccolta ordini per la sua quotazione sul mercato di Hong Kong. Lo riportano <a href="https://www.cnbc.com/2019/11/19/alibaba-to-close-books-early-for-13point8-billion-hong-kong-listing.html">indiscrezioni raccolte da<b> CNBC,</b> </a>secondo cui grazie a una domanda boom il <b>gigante cinese dell’e-commerce</b> avrebbe deciso di anticipare i tempi del closing, in vista di una quotazione, che si preannuncia la più grande dell’anno.</p>
      <p>Si parla di una raccolta <b>pari a 13,8 miliardi di dollari Usa.</b> I libri sono stati chiusi alle sei di questa mattina (ore italiane) invece che alle 10.</p>
      <p><b>Alibaba</b> fisserà il prezzo definitivo entro domani e il titolo entrerà in contrattazione a Hong Kong il 26 novembre. <b>Il gruppo emetterà 500 milioni di azioni ordinarie</b> più 75 milioni di titoli a servizio della green-shoe. Dei 500 milioni di azioni, 12,5 milioni sono riservati agli investitori retail. Il colosso cinese ha la possibilità di aumentare l’offerta dedicata ai risparmiatori fino a 50 milioni di titoli, ovvero il 10% dell’offerta complessiva.</p>
      <p>La società ha annunciato inoltre che le azioni retail avranno un prezzo massimo di 188 dollari di <b><a href="https://www.wallstreetitalia.com/search/Hong+Kong/">Hong Kong</a></b>, circa 24 dollari Usa. Mentre la quota venduta al segmento degli investitori istituzionali potrà avere una quotazione maggiore.</p>
      <h3>Perché la quotazione ad Hong Kong?</h3>
      <p>Secondo gli analisti stabilire una base al di fuori degli Stati Uniti dà diverse opzioni alla società quotata a Wall Street, specialmente alla luce della disputa commerciale sino-statunitense. Si tratterebbe di una “quotazione come valvola di sfogo”, secondo <b>Travis Lundy, analista presso Quiddity Advisors</b> che scrive per SmartKarma.</p>
      <blockquote>“Gli investitori possono prendere in consegna o comprare e vendere azioni (ad Hong Kong), qualora i rapporti tra Cina e Stati Uniti dovessero peggiorare. Ciò dovrebbe essere ritenuto un vantaggio non trascurabile per una qualsiasi società cinese quotata negli Usa”, ha aggiunto.</blockquote>
      <p>Ma non solo. La quotazione rappresenta anche la conclusione di oltre sei anni di dibattiti, consultazioni e <b>modifiche alle regole</b> che hanno preso il via con la decisione di Alibaba di quotarsi a New York invece che a Hong Kong nel 2013.</p>
      <p>La scelta era legata al rifiuto da parte di Hong Kong di <b>rivedere la propria posizione sull’obbligo “un’azione, un voto”</b> e accettare la singolare governance di Alibaba, dove un gruppo ristretto controlla la maggioranza dei seggi in cda.</p>
      <h3>La Ipo più grande del 2019</h3>
      <p>La quotazione di Alibaba a Hong Kong è la più grande al mondo quest’anno dopo l’ipo di <a href="https://www.wallstreetitalia.com/search/uber/"><b>Uber</b></a>, che a maggio aveva raccolto 8 miliardi di dollari.<br/>Numerosi operatori di mercato ritengono che la possibilità di scambiare titoli di Alibaba oltre a quelli del suo grande concorrente Tencent incoraggerà altre imprese tech a quotarsi a Hong Kong, ridando smalto alla reputazione della piazza cinese che oggi ha fama di listino per società statali cinesi ingessate e conglomerati domestici controllate da magnati.</p>
    </article>
  </body>
</html>