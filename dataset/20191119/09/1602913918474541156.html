<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/dragos-damian-terapia-cluj-dezbaterea-iohannis-vs-dancila-nu-ar-trebui-sa-se-tina-intr-un-hotel-de-5-stele-sau-in-sediul-unei-institutii-academice-ci-intr-o-fabrica-sau-o-hala-industriala-18594123"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T09:26:21+00:00"/>
    <meta property="og:title" content="Dragoş Damian, Terapia Cluj: Dezbaterea Iohannis vs Dancila nu ar trebui să se ţină într-un hotel de 5 stele sau în sediul unei instituţii academice, ci într-o fabrică sau o hală industrială"/>
    <meta property="og:description" content="Dragoş Damian, directorul Terapia, unul dintre producătorii de medicamente din România care a mai rămas în picioare, spune că o dezbatere prezidenţială nu ar trebui să aibă loc într-un hotel de 5 stele sau în sediul unei instituţii academice, ci mai degrabă ” într-o hală industrială a unei fabrici de îmbrăcăminte / încălţăminte / mobilă, vârfurile de lance ale manufacturii româneşti, ca să înţelegem ce nevoi au şi să le ajutăm să se dezvolte”. "/>
  </head>
  <body>
    <article>
      <h1>Dragoş Damian, Terapia Cluj: Dezbaterea Iohannis vs Dancila nu ar trebui să se ţină într-un hotel de 5 stele sau în sediul unei instituţii academice, ci într-o fabrică sau o hală industrială</h1>
      <address>
        <time datetime="2019-11-19T09:26:21+00:00">19 Nov 2019, 09:26</time>
      </address>
      <p>Dragoş Damian, directorul Terapia, unul dintre producătorii de medicamente din România care a mai rămas în picioare, spune că o dezbatere prezidenţială nu ar trebui să aibă loc într-un hotel de 5 stele sau în sediul unei instituţii academice, ci mai degrabă ” într-o hală industrială a unei fabrici de îmbrăcăminte / încălţăminte / mobilă, vârfurile de lance ale manufacturii româneşti, ca să înţelegem ce nevoi au şi să le ajutăm să se dezvolte”. </p>
      <p>
        <b>Şeful Terapia Cluj oferă pentru ZF şapte locuri unde ar trebui ţinută această dezbatere.</b>
      </p>
      <p>♦ Într-o hală industrială a unei fabrici de îmbrăcăminte / încălţăminte / mobilă, vârfurile de lance ale manufacturii româneşti, ca să înţelegem ce nevoi au şi să le ajutăm să se dezvolte;</p>
      <p>♦ Într-o hală dezafectată a unui colos închis al industriei chimice, ca să înţelegem de ce industria a fost dezmembrată şi ce trebuie să facem în condiţiile în care suntem complet captivi importurilor;</p>
      <p>♦ La nodul Alba Sud sau Nord de pe tronsonul autostrăzii Aiud-Sebeş, ca să înţelegem de ce se lucrează de (probabil) 10 ani şi partea aceasta, nu este terminată, şi când va fi gata;</p>
      <p>♦ Într-un hangar Tarom, ca să înţelegem ce facem mai departe pentru compania naţională cu pierderi de 20 mil euro pe an;</p>
      <p>♦ În căminul cultural sau sala de clasă dintr-un sat îndepărtat, unde angajatorii merg să facă recrutări pentru copii în învăţământul dual, ca să vedem cum oprim abandonul şcolar şi aducem tinerii în câmpul muncii;</p>
      <p>♦ La ambasada Rusiei din Bucureşti, ca să înţelegem cum să încetăm ostilizarea cu o ţară cu care ar trebui să avem relaţii energetice şi comerciale în creştere, aşa cum face restul UE;</p>
      <p>♦ Într-un salon de medicină internă sau chirurgie de la un spital orăşenesc, că să înţelegem de ce nu rămân medicii în România şi ce trebuie făcut pentru a-i stopa.</p>
      <p>♦ Şi aş putea să mai dau exemple, un depou CFR, o fermă solară sau eoliană, o fabrică de armament. Toate astea că să discutăm cum generăm politici publice pentru următorii cinci ani de trecere la o economie de investiţii şi exporturi.</p>
    </article>
  </body>
</html>