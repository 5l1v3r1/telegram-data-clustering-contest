<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/19/il-futuro-inizia-dai-bambini/153319/"/>
    <meta property="og:site_name" content="VITA"/>
    <meta property="article:published_time" content="2019-11-19T09:57:00+00:00"/>
    <meta property="og:title" content="Il futuro inizia dai bambini"/>
    <meta property="og:description" content="In occasione delle celebrazioni del trentesimo anniversario della “Convenzione sui diritti dell’Infanzia e dell’Adolescenza”, Amref propone il nuovo video di Simone Cristicchi che racconta i diritti dei bambini, con il loro stesso supporto"/>
  </head>
  <body>
    <article>
      <h1>Il futuro inizia dai bambini</h1>
      <address><time datetime="2019-11-19T09:57:00+00:00">19 Nov 2019, 09:57</time> by <a rel="author">Redazione</a></address>
      <p>
        <b>In occasione delle celebrazioni del trentesimo anniversario della “Convenzione sui diritti dell’Infanzia e dell’Adolescenza”, Amref propone il nuovo video di Simone Cristicchi che racconta i diritti dei bambini, con il loro stesso supporto</b>
      </p>
      <p>“Un bambino non può dormire senza aver mangiato”, dichiara uno dei tanti bambini protagonisti del nuovo <b>video di <a href="https://www.amref.it/">Amref</a>, con Simone Cristicchi</b>, proposto in occasione delle celebrazioni del trentesimo anniversario della “Convenzione sui diritti dell’Infanzia e dell’Adolescenza”, approvata il 20 novembre 1989. Ciò che rende questa ricorrenza ancora più rilevante, è la consapevolezza che non esistono esseri umani più vulnerabili e indifesi dei bambini, e che questa verità si conferma ancora più drammatica in contesti precari, come quelli di tanti Paesi dell’Africa sub-sahariana. I diritti di questi bambini vanno tutelati e onorati, essendo loro la forza e la speranza di un continente intero.<br/><br/>Per questo motivo, nel nuovo video di Amref, che vede come protagonista Simone Cristicchi, il cantautore decide di raccontare la “Convenzione sui diritti dell’Infanzia e dell’Adolescenza” accompagnato dai bambini della Bandacho Primary School, <b>in Kenya</b>. Recatosi sul posto nelle scorse settimane, Cristicchi, noto anche per la sua sensibilità e il suo impegno sociale, visita alcuni progetti di Amref dedicati all’infanzia. Il messaggio che pone le fondamenta del video è che “il bambino ha diritto ad essere un bambino”. Il viaggio del cantautore supporta l’iniziativa di Amref contraddistinta dalla campagna Non aiutateci per carità, volta a narrare in modo nuovo l’Africa.<br/><br/>L’Articolo 6 della “Convenzione sui diritti dell’Infanzia e dell’Adolescenza”, composta di 54 articoli, dichiara che “ogni fanciullo ha un diritto inerente alla vita”. Tuttavia, in tanti paesi dell’Africa sub-sahariana, i tassi di mortalità infantile sono altissimi. <b>A Sud del Sahara i bambini con meno di 5 anni hanno una probabilità di morire 14 volte superiore a quella dei bambini che vivono in Europa</b>: si tratta di oltre 3 milioni di bambini. Ancor più rilevante è l’effetto della malnutrizione, che contribuisce al 45% di tutte le morti infantili in Africa. E ancora, secondo l’UNICEF, nel 2018, oltre 29 milioni di bambini sono nati in zone colpite dal conflitto, come Afghanistan, Somalia, Sud Sudan, Siria e Yemen e, per questo motivo, più di un bambino su 5, nel mondo, ha trascorso i suoi primissimi momenti di vita in ambienti profondamente rischiosi, stressanti e nocivi (UNICEF, 2019).</p>
      <figure>
        <iframe src="https://www.youtube.com/embed/C7rM7wLsVp8" width="640" height="360" data-service="Youtube" scrolling="no"/>
      </figure>
      <p>Pertanto, data l’evidente rilevanza di questo anniversario, il magazine #Explorers realizzerà una puntata speciale di 40 minuti in onda il 22 novembre alle ore 18:00 su RaiGulp, in diretta dal Teatro Massimo di Palermo. Durante la diretta verranno presentate alcune iniziative che si svolgeranno a Palermo nella settimana dal 18 al 22 novembre, oltre al sopracitato video, che vede la partecipazione del cantautore Simone Cristicchi. Dal 18 al 22 novembre, infatti, Amref sarà a Palermo e, in collaborazione con l’Associazione “Book on a Tree”, allestirà dei laboratori di lettura e conoscenza di autori di libri per ragazzi. Tutte le mattine, i bambini e le bambine parteciperanno ad alcuni incontri tenuti da esperti educatori, della durata di circa due ore, che si terranno presso diverse istituzioni scolastiche.<br/><br/>“Ci sono bambini che sopportano le condizioni della propria vita, invece di goderne. Non possono essere il caso e la cosiddetta lotteria naturale a decidere il destino dei bambini; per questo Amref protegge e promuove i diritti di tutti i bambini che riesce a raggiungere, intervenendo per la loro salute a 360 gradi.” Sono queste le parole del Direttore di Amref Health Africa in Italia, <b>Guglielmo Micucci.</b><br/><br/>Amref Health Africa è la più grande organizzazione non governativa che si occupa di salute nel continente africano. Ogni anno assiste oltre 10 milioni di persone, attraverso i suoi progetti. Ad oggi, grazie all’incessante impegno, <b>Amref Italia ha ottenuto una serie di risultati rilevanti:</b> nel solo 2018, per esempio, oltre 27,400 bambini hanno ricevuto supplementi di vitamina A e pasticche vermifughe e oltre 9,400 bambini kenioti hanno usufruito di nuove aule, servizi igienici, punti di lavaggio per le mani e di acqua pulita. Inoltre, nel Campo Profughi di Rhino, in Uganda, Amref ha curato 670 bambini affetti da malaria, 257 affetti da diarrea e 217 colpiti dalla polmonite.<br/><br/>I diritti dei bambini vanno tutelati e onorati, con l’obiettivo di fornire loro gli strumenti per costruire un futuro migliore. Perché il futuro inizia dai bambini.</p>
    </article>
  </body>
</html>