<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mind.ua/news/20204625-ssha-bilshe-ne-vvazhayut-nezakonnimi-izrayilski-poselennya-v-palestini"/>
    <meta property="og:site_name" content="Mind UA"/>
    <meta property="article:published_time" content="2019-11-19T09:46:00+00:00"/>
    <meta property="og:title" content="США більше не вважають незаконними ізраїльські поселення в Палестині"/>
    <meta property="og:description" content="Попередні адміністрації з 1978 року вважали їх такими, що порушують міжнародне право"/>
  </head>
  <body>
    <article>
      <h1>США більше не вважають незаконними ізраїльські поселення в Палестині</h1>
      <h2>Попередні адміністрації з 1978 року вважали їх такими, що порушують міжнародне право</h2>
      <address>
        <time datetime="2019-11-19T09:46:00+00:00">19 Nov 2019, 09:46</time>
      </address>
      <p>Вашингтон більше не вважає незаконними ізраїльські поселення на Західному березі Йордану. З такою заявою виступив держсекретар США <b>Майк Помпео</b>.</p>
      <p>Це рішення, за його словами, було прийнято «після ретельного вивчення аргументів усіх сторін дискусії».</p>
      <p>Позиція США з цієї проблеми вже не раз змінювалася залежно від того, хто ставав господарем Білого дому. Рішення адміністрації Трампа ознаменує собою зміну політики попередніх адміністрацій, які з 1978 року визнавали поселення такими, що порушують міжнародне право.</p>
      <p>«Адміністрація Дональда Трампа відмовляється від підходу до цього питання адміністрації Барака Обами. Будівництво ізраїльських цивільних поселень на Західному березі, по суті, не суперечить міжнародному праву», – зазначив держсекретар Помпео.</p>
      <p>Ізраїль привітав ці висловлювання Помпео. Прем'єр-міністр Ізраїлю<b> Біньямін Нетаньяху</b> назвав їх виправленням «історичної помилки» і закликав інші країни приєднатися до США.</p>
      <p>Верховний представник Євросоюзу із зовнішньої політики і безпеки <b>Федеріка Могеріні</b> вже заявила, що позиція ЄС незмінна: поселення «є нелегальними з точки зору міжнародного права» і значно ускладнюють примирення ізраїльської і палестинської сторін на основі співіснування.</p>
      <p>Радбез ООН називає єврейську державу «окупуючою державою» і вимагає виконувати зобов'язання відповідно до четвертої Женевської конвенції. Після отримання контролю над цими територіями в результаті Шестиденної війни Ізраїль побудував там близько 120 поселень, де сьогодні проживають до 400 тисяч чоловік.</p>
      <p>Більше про амбіції Ізраїлю в матеріалі «<a href="https://mind.ua/publications/20201933-povernuti-izrayilyu-velich-netanyahu-zayaviv-pretenziyi-na-30-palestinskoyi-teritoriyi">Повернути Ізраїлю велич»: Нетаньяху заявив претензії на 30% палестинської території</a>».</p>
      <related>
        <h4>Також читайте</h4>
        <a href="https://mind.ua/news/20204396-rosiyani-hotili-domovitisya-z-ssha-obminyati-ukrayinu-na-venesuelu-diplomat"/>
        <a href="https://mind.ua/news/20204254-tramp-gotue-zmini-v-zakonodavstvo-yaki-polegshat-eksport-amerikanskoyi-zbroyi"/>
        <a href="https://mind.ua/news/20203959-derzhdep-ssha-oprilyudnit-listuvannya-dzhuliani-shcho-stosuetsya-ukrayini"/>
      </related>
    </article>
  </body>
</html>