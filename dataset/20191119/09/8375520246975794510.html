<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ministr-nazvav-granichnu-cinu-na-gaz-u-2020-roci-640895.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-19T09:41:57+00:00"/>
    <meta property="og:title" content="Міністр назвав граничну ціну на газ у 2020 році"/>
    <meta property="og:description" content="В українських підземних газових сховищах достатньо запасів газу, щоб навіть без транзиту пройти опалювальний сезон"/>
  </head>
  <body>
    <article>
      <h1>Міністр назвав граничну ціну на газ у 2020 році</h1>
      <address>
        <time datetime="2019-11-19T09:41:57+00:00">19 Nov 2019, 09:41</time>
      </address>
      <h4>В українських підземних газових сховищах достатньо запасів газу, щоб навіть без транзиту пройти опалювальний сезон</h4>
      <p>Ціна на газ для населення на початку 2020 року буде нижчою за 8,55 тис. гривень за тис. куб. м. Про це в ефірі програми Свобода слова на <a href="https://www.youtube.com/watch?v=uaqlbh3tKIQ&amp;feature=emb_logo">ICTV</a> сказав міністр енергетики та захисту навколишнього середовища Олексій Оржель.</p>
      <p>«Я думаю, що уряд забезпечить в 1-му кварталі 2020 року ціну на газ нижчу, ніж ціна в 1-му кварталі 2019 року і це важливо, тому що у нас може припинитися транзит газу», - сказав Оржель.</p>
      <p>При цьому він додав, що в українських підземних сховищах достатньо запасів газу, щоб навіть без транзиту пройти опалювальний сезон 2019/20.</p>
      <p>Нагадаємо, після зниження цін на газ з квітня в цілому на 32%, <a href="https://glavcom.ua/news/naftogaz-pidnyav-cinu-na-gaz-dlya-naselennya--639256.html">на листопад Нафтогаз підвищив</a> вартість газу більш ніж на 600 гривень (14,6%).</p>
      <p>Раніше в Нафтогазі спрогнозували, що ціна на газ в листопаді-грудні складе 7 184,8 гривень/тис. куб. м (без ПДВ).</p>
      <p>Також у компанії заявили, що з січня ціни на газ для населення будуть ринковими.</p>
      <p>Крім того нагадаємо, що російський газовий монополіст «Газпром» заявив, що <a href="https://glavcom.ua/news/gazprom-napraviv-naftogazu-oficiynu-propoziciyu-shchodo-tranzitu-640719.html">направив до української енергетичної компанії «Нафтогаз» пропозицію щодо подовження чинного контракту або укладення нової угоди про транзит газу через Україну протягом 2020 року.</a></p>
      <p>При цьому російський монополіст висуває умову: сторони повинні відмовитися від «всіх взаємних претензій у міжнародному арбітражі».</p>
      <p><a href="https://glavcom.ua/news/naftogaz-otrimav-faksom-propoziciyu-gazpromu-640794.html">«Нафтогаз України» повідомляє, що отримав пропозицію</a> щодо подовження чинного контракту або укладення нової угоди про транзит газу через Україну протягом 2020 року від російського «Газпрому».</p>
      <p>Як повідомив виконавчий директор НАК «Нафтогаз України» Юрій Вітренко, пропозиція від «Газпрому» надійшла факсом.</p>
      <p>«Нарешті отримали факсом пропозицію від «Газпрому», про яку пишуть всі ЗМІ (включно зі змістом цієї пропозиції). Уважно її вивчимо і надамо конструктивну відповідь найближчим часом. Україна буде надійним партнером для Європи щодо транзиту газу у повній відповідності до європейських правил», – написав Вітренко 18 листопада у Фейсбуці.</p>
      <related>
        <a href="https://glavcom.ua/news/v-kabmini-pripuskayut-shcho-rosiya-mozhe-prokachuvati-gaz-cherez-ukrajinu-bez-kontraktu-640811.html"/>
        <a href="https://glavcom.ua/news/naftogaz-otrimav-faksom-propoziciyu-gazpromu-640794.html"/>
        <a href="https://glavcom.ua/economics/finances/urjad-skasuvav-obmezhennja-grojsmana-na-tarifi-na-opalennja-ta-garjachu-vodu-640410.html"/>
      </related>
    </article>
  </body>
</html>