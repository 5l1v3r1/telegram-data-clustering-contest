<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/spettacoli/2019/11/19/polanski-sul-caso-giudiziario-interviene-la-moglie-chi-e-accusato-7-954403.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T09:15:12+00:00"/>
    <meta property="og:title" content="Polanski, sui guai giudiziari interviene la moglie: &quot;Chi è accusato non è già colpevole&quot;"/>
    <meta property="og:description" content="Spettacoli - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Il regista</h6>
      <h1>Polanski, sui guai giudiziari interviene la moglie: "Chi è accusato non è già colpevole"</h1>
      <h2>Pronto al debutto in Italia il nuovo film sul caso Dreyfus, storia di innocenza e pregiudizio</h2>
      <address>
        <time datetime="2019-11-19T09:15:12+00:00">19 Nov 2019, 09:15</time>
      </address>
      <p>"A tutte le polemiche della vigilia alla fine ha risposto il pubblico in Francia con le sue 400mila presenze in sala. Il fatto è che 'L'ufficiale e la spia' è un film ancora molto attuale perché parla di razzismo e antisemitismo, ma soprattutto di uomini molto stupidi e cattivi nonostante i progressi fatti".</p>
      <p>Sono le parole di Emmanuelle Seigner che, da Roma, parla del film del marito, Roman Polanski, in sala dal 21 novembre e che, nonostante il Leone d'argento a Venezia, non è mai davvero uscito dal cono d'ombra delle polemiche.</p>
      <p>Non da ultime, le accuse della fotografa e attrice francese Valentine Monnier, che ha <a href="https://www.unionesarda.it/articolo/spettacoli/2019/11/09/ancora-guai-per-polanski-una-donna-lo-accusa-mi-ha-picchiato-e-vi-7-950708.html">denunciato</a> di essere stata stuprata dal regista a Gstaad nel 1975.</p>
      <p>"Il fatto che Polanski sia accusato - ha specificato Emmanuelle Seigner - non vuol dire che sia colpevole". E il produttore italiano Luca Barbareschi alla presentazione della pellicola non ha mancato di dire la sua sul destino di questo lavoro e del suo autore: "Non è certo una coincidenza, ogni volta che Polanski fa un film qualcuno si alza e dice la sua. Ma che un ministro della cultura francese come Franck Riester sconsigli addirittura di non vedere il film è davvero gravissimo".</p>
      <p>"L'ufficiale e la spia" - titolo originale "J'accuse" - è la storia di innocenza e pregiudizio di cui è protagonista Alfred Dreyfus (Louis Garrel), ufficiale dell'esercito francese che il 5 gennaio 1895 viene pubblicamente degradato perché accusato di aver agito come spia per la Germania e condannato all'ergastolo sull'isola del Diavolo. Fra i testimoni della sua umiliazione c'è Georges Picquart (Jean Dujardin), un ufficiale promosso a dirigere l'unità di controspionaggio militare. Sarà lui, con grande coraggio, a scoprire le false accuse, ammantate di antisemitismo, a Dreyfus e a fare una lunga battaglia per la sua liberazione.</p>
      <p>Planski "è un regista che dà indicazioni estremamente precise - ha spiegato ancora la Seigner, classe 1966, che con Polanski ha avuto due figli, Morgane e Elvis - ma allo stesso tempo ti lascia molta libertà a patto che tutto alla fine rientri nelle sue linee. Adoro lavorare con lui, è come scegliere il miglior chirurgo possibile".</p>
      <p>"Questo film - ha poi aggiunto - non vuole evocare il caso giudiziario di mio marito. Roman non avrebbe infatti avuto alcun interesse a richiamarlo e metterlo sotto una lente d'ingrandimento".</p>
      <p>(Unioneonline/v.l.)</p>
    </article>
  </body>
</html>