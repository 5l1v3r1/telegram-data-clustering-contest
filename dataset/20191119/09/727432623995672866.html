<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/du-ma-mote-opp-med-pass-pa-naermeste-filial/71835464"/>
    <meta property="og:site_name" content="Dinside"/>
    <meta property="article:published_time" content="2019-11-19T09:42:35+00:00"/>
    <meta property="og:title" content="Du må møte opp med pass på nærmeste filial"/>
    <meta property="og:description" content="Nordea ber i en SMS kunder om å møte opp på nærmeste filial med pass innen litt over to uker. For enkelte innebærer dette å kjøre nesten 800 kilometer."/>
  </head>
  <body>
    <article>
      <h6 class="kicker">SMS fra Nordea</h6>
      <h1>Du må møte opp med pass på nærmeste filial</h1>
      <h2>Nordea ber i en SMS kunder om å møte opp på nærmeste filial med pass innen litt over to uker. For enkelte innebærer dette å kjøre nesten 800 kilometer.</h2>
      <address><time datetime="2019-11-19T09:42:35+00:00">19 Nov 2019, 09:42</time> by <a rel="author">Berit B. Njarga</a></address>
      <related>
        <a href="https://www.dinside.no/okonomi/hva-skjer-hvis-banken-gar-konkurs/71656730"/>
      </related>
      <p>Det er lett å sette kaffen i halsen når du plutselig får en SMS fra banken din om at kontoene dine blir sagt opp om du ikke møter opp med pass i banken innen to uker.</p>
      <p>Ikke minst hvis du enten ikke har pass - eller bor langt unna nærmeste bankfilial.</p>
      <p>Bakgrunnen for SMS-en fra banken er hvitvaskingsregler i Norge - fra 2009.</p>
      <aside>Slik lyder Nordeas SMS:<br/>«Hei, Som bank er vi lovpålagt å ha oppdatert legitimasjon fra samtlige kunder, og vi kontakter deg nå fordi vi mangler gyldig legitimasjon fra deg. Dersom du nylig har legitimert deg, kan du se bort fra denne meldingen. Har du BankID fra Nordea må du personlig komme innom et av våre bankkontor for å vise gyldig pass. Har du KUN BankID fra annen bank enn Nordea, eller du ikke har BankID, finner du flere alternativer for å legitimere deg på forsiden på hjemmesiden vår. For at du skal kunne fortsette å bruke banken som før må du legitimere deg innen 01.12.2019. Mangler vi legitimasjon fra deg etter fristen vil vi dessverre måtte sperre kontoene dine. Vi beklager ulempen dette medfører og takker for hjelpen! Hilsen Nordea»</aside>
      <p>Dinside har snakket med Nordea, som sier de vil hjelpe kundene med å finne løsninger for å få legitimert seg innen fristen de har satt.</p>
      <h3>Frist 1. desember</h3>
      <p>I SMS-en som Nordea har sendt til flere av kundene sine de siste dagene, skriver de at de som bank er lovpålagt å ha oppdatert legitimasjon fra samtlige kunder. Dermed må de som ikke har legitimert seg gjøre dette nå - med gyldig pass på en bankfilial om man har BankID fra Nordea.</p>
      <p>Du kan lese hele SMS-en i faktaboksen.</p>
      <p>
        <i>- Hvorfor er det satt frist til 1. desember med å legitimere seg?</i>
      </p>
      <p>- Fristen fra Finanstilsynet er 17. januar i 2020, men for å sikre at vi fått registrert gyldig legitimasjon på alle våre kunder i våre systemer i god tid før dette, har vi satt fristen noe før. Vi må ha tid til å gjøre rettinger i egne systemer, og også sperre kontoer tilhørende kunder hvor vi ikke har gyldig legitimasjon innen fristen, sier Synne Ekrem, kommunikasjonssjef i Nordea til Dinside.</p>
      <p>
        <i>- Er ikke dette en veldig kort frist, ikke minst for de som ikke har pass?</i>
      </p>
      <p>- De aller fleste kundene som blir kontaktet nå kan enkelt legitimere seg i digitale kanaler. Vi godtar også flere andre legitimasjonsdokumenter, slik som for eksempel førerkort og bankkort med bilde fra en annen bank. Det er ikke bare pass som godtas. De som har fått utstedt Bankid fra oss må også fysisk inn på våre kontorer og legitimere seg, sier Ekrem.</p>
      <figure>
        <img src="https://dbstatic.no/71836589.jpg?imageId=71836589&amp;x=0&amp;y=18.354430379747&amp;cropw=100&amp;croph=81.645569620253&amp;width=322&amp;height=517"/>
        <figcaption>Raskeste vei til Nordea om du bor i Vadsø, er på 786 kilometer. Foto: Skjermdump Vis mer</figcaption>
      </figure>
      <p>Hun påpeker at dersom det er vanskelig for kunden, eller de har store utfordringer med å overholde fristen, vil de se på løsninger for kundene så de slipper å sperre kontoer.</p>
      <h3>Derfor må noen møte personlig</h3>
      <p>Synne Ekrem sier videre at det er oppdaterte krav til legitimering av utstedelse av BankID. Dermed må de som banken ikke har gyldig legitimering på, oppdatere dette.</p>
      <p>- Dagens BankID-regler krever at kunder som ønsket BankID etter 1. mars 2007 må fremlegge pass, sier Ekrem.</p>
      <p>Når det gjelder personlig oppmøte, er det hovedregelen i Hvitvaskingslovens paragraf 12 (2) som krever dette.</p>
      <p>Dinside kjenner blant annet til at kunder bosatt i Vadsø har mottatt denne SMS-en. For dem er nærmeste bankfilial i Tromsø, 788 kilometer unna. På Nordeas Facebook-sider beklager en av kundene seg over å måtte kjøre helt fra Gamvik, som også ligger nesten 600 kilometer fra filialen i Tromsø.</p>
      <p>
        <i>- Hva med de som bort langt unna et Nordea-kontor? Eksempelvis er det nordligste kontoret i Tromsø.</i>
      </p>
      <aside>Krav knyttet til hvitvasking<br/>Finanstilsynet skrev på sine nettsider i september at de mottar mange henvendelser om bankenes innhenting av legitimasjon fra kunder.<br/>De skriver videre at hvitvaskingsregelverket inneholder en rekke krav til hvilken informasjon som skal innhentes og bekreftes av banker, deriblant krav til at kundene skal vise gyldig legitimasjon ved tidspunktet for inngåelse av kundeforholdet.<br/>Siden 2009 har rapporteringspliktige måttet innhente gyldig legitimasjon for kunder der dette ikke ble innhentet på tidspunktet for kundeetablering.</aside>
      <p>- De som har lang vei eller store utfordringer med å møte dette kravet, vil vi finne løsninger for. De skal slippe å reise langt for dette. Vi oppfordrer kunder til å ta kontakt med oss for å se på ulike alternativer og løsninger, sier hun.</p>
      <h3>Sliter med å få svar</h3>
      <p>SMS-en har også ført til at mange av kundene sliter med å få kontakt med kundeservice.</p>
      <p>På Nordeas Facebook-sider melder flere av kundene om svært lang ventetid, opptil 97 minutter på det lengste.</p>
      <p>«Dette er for dårlig av dere og ikke være forberedt på stor pågang angående brevet dere har sendt ut til mange av deres kunder der dere krever ny legitimasjon», skriver en av kundene på Nordea Norges Facebook-side.</p>
      <p>- I disse dager opplever vi en enorm pågang på kundeservice. Vi tar unna så godt vi kan, og vi har hentet inn ekstra ressurser til kundeservice, sier Ekrem, som anbefaler kundene å lete etter svar på det de lurer på, på Nordeas nettsider hvor de forsøker å oppdatere med god informasjon.</p>
      <p>Dessuten anbefaler hun at kunder ringer på tidspunkter som ikke er så populære.</p>
      <p>- Vi har døgnåpent, så da kan det være betydelig lettere å komme gjennom, legger hun til.</p>
      <p>
        <b>Ifølge hvitvaskingsreglene er følgende legitimasjon regnet som gyldig:</b>
      </p>
      <ul>
        <li>Norske og utenlandske pass (ikke nødpass)</li>
        <li>Norske førerkort</li>
        <li>Norske bankkort med bilde</li>
        <li>Nasjonale ID-kort utstedt av et EØS-land (en oversikt over disse fremgår av utlendingsforskriften vedlegg 4)</li>
        <li>Norsk utlendingspass (blått pass)</li>
        <li>Norsk reisebevis for flyktninger (grønt pass)</li>
        <li>Elektronisk legitimasjon i henhold til hvitvaskingsforskriften § 4-3 fjerde ledd</li>
      </ul>
      <p>
        <i>Saken oppdateres.</i>
      </p>
      <related>
        <a href="https://www.dinside.no/okonomi/kan-banken-si-nei-til-kontantene-dine/70771327"/>
      </related>
    </article>
  </body>
</html>