<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/rigas-domes-deputati-atbrivo-baranniku-no-vicemera-un-brivostas-valdes-locekla-amata.a338846/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T09:18:00+00:00"/>
    <meta property="og:title" content="Rīgas domes deputāti atbrīvo Baraņņiku no vicemēra un brīvostas valdes locekļa amata"/>
    <meta property="og:description" content="Ar opozīcijas atbalstu no Rīgas vicemēra amata vienbalsīgi atbrīvots Vadims Baraņņiks. Uz šādu soli uzstāja &quot;Saskaņas&quot; deputāti, kas pretējā gadījumā solīja pamest domes koalīciju. Mērs Oļegs Burovs (&quot;Gods kalpot Rīgai&quot; (GKR)) atzīst, ka līdz ar sadarbības pārtraukšanu ar Baraņņika pārstāvētajiem neatkarīgajiem deputātiem domes vairākuma atbalstu ir zaudējis. Pagaidām gan nav zināms, vai šoreiz jukas Rīgas domē novedīs līdz domes atlaišanai."/>
  </head>
  <body>
    <article>
      <h1>Rīgas domes deputāti atbrīvo Baraņņiku no vicemēra un brīvostas valdes locekļa amata</h1>
      <address><time datetime="2019-11-19T09:18:00+00:00">19 Nov 2019, 09:18</time> by <a rel="author" href="https://www.lsm.lv/autors/maris-kluga/" target="_blank">Māris Klūga, Jānis Kincis, LSM.lv Ziņu redakcija</a></address>
      <p>
        <b>Ar opozīcijas atbalstu no Rīgas vicemēra amata vienbalsīgi atbrīvots Vadims Baraņņiks. Uz šādu soli uzstāja "Saskaņas" deputāti, kas pretējā gadījumā solīja pamest domes koalīciju. Mērs Oļegs Burovs ("Gods kalpot Rīgai" (GKR)) atzīst, ka līdz ar sadarbības pārtraukšanu ar Baraņņika pārstāvētajiem neatkarīgajiem deputātiem domes vairākuma atbalstu ir zaudējis. Pagaidām gan nav zināms, vai šoreiz jukas Rīgas domē novedīs līdz domes atlaišanai.</b>
      </p>
      <p>
        <b>ĪSUMĀ:</b>
      </p>
      <ul>
        <li>
          <b>Baraņņiks zaudē Rīgas vicemēra un brīvostas valdes locekļa amatus ar opozīcijas deputātu atbalstu.</b>
        </li>
        <li>
          <b>Baraņņiks lēš, ka vicemēra amatu zaudējis saistībā ar iebildēm pret "Saskaņas" plāniem "Centrālirgū".</b>
        </li>
        <li>
          <b>Opozīcijas mērķis, atbalstot Baraņņika gāšanu no vicemēra amata, esot virzīties uz visas domes atlaišanu.</b>
        </li>
        <li>
          <b>"Saskaņas" deputāts Kameņeckis uzskata, ka ārkārtas vēlēšanas nebūtu vēlamākais scenārijs.</b>
        </li>
        <li>
          <b>Neatkarīgie deputāti lēmuši vākt parakstus, lai rosinātu arī Burova atbrīvošanu no amata.</b>
        </li>
        <li>
          <b>Pats mērs atzina, ka vairākumu domē ir zaudējis un to, kā dome strādās tālāk, pagaidām pateikt nevar.</b>
        </li>
      </ul>
      <figure>
        <audio src="https://static.lsm.lv/media/2019/11/c4l2.mp3"/>
        <figcaption>Rīgas domes deputāti atbrīvo Baraņņiku no vicemēra un brīvostas valdes locekļa amata<cite>Jānis Kincis</cite></figcaption>
      </figure>
      <p>Baraņņiks par Rīgas vicemēru kļuva kā "Saskaņas" biedrs, un amatu saglabāja arī pēc tam, kad partija Baraņņiku un vēl trīs domniekus no savām rindām izslēdza. Tomēr pagājušajā nedēļā mēram Burovam "Saskaņa" izteica ultimātu – vai nu Baraņņiks amatu atstāj, vai "Saskaņa" aiziet no koalīcijas.</p>
      <p>"Mēs Baraņņikam neticam, vienkārši neticam. Ja mēs cilvēkam neticam, mēs esam pret to, ka viņš ir domes priekšsēdētāja vietnieks. Punkts," paziņoja Rīgas domes deputāts Mihails Kameņeckis ("Saskaņa").</p>
      <blockquote>Tikmēr pats Baraņņiks stāstīja, ka "Saskaņa" vēlas atgūt ietekmi viņa pārraudzībā esošajos Rīgas uzņēmumus, it īpaši "Rīgas centrāltirgū".</blockquote>
      <p>"Kad es aizpagājušajā nedēļā uz man piedāvāto līguma grozījumu variantu ar "Rīgas centrāltirgu" teicu, ka šāda veida grozījumi nevar būt noslēgti, uzreiz sākās tracis, ka mani nekavējoties ir jānoņem," stāstīja Baraņņiks.</p>
      <figure>
        <audio src="https://static.lsm.lv/media/2019/11/c4jr.mp3"/>
        <figcaption>Vadims Baraņņiks<cite>Jānis Kincis</cite></figcaption>
      </figure>
      <p>Baraņņiks uzskata, ka galvenais iemesls viņa atbrīvošanai no vicemēra amata ir lēmums iebilst pret "Rīgas centrāltirgus" plānu uz 30 gadiem noslēgt rīdziniekiem neizdevīgu līgumu par Rūpniecības tirgus teritorijas izmantošanu.</p>
      <p>"Es runāju par līgumu par Rūpniecības tirgus nomu. Ir pārkāpti daudzkārtēji līguma noteikumi. Kaut kādas finansiālas intereses līguma pagarināšanā bija. Sākumā bija dažādi minējumi, ka būtu labi tā izdarīt. Es, stājoties martā Rīgas vicemēra amatā un uzņemoties "Rīgas centrāltirgus" kapitāldaļu turētāja funkcijas, domes priekšsēdētājam apsolīju, ka pieņemšu tikai absolūti likumīgus lēmumus, un viņš tajā pašā laikā piekrita šai manai pozīcijai," teica Baraņņiks.</p>
      <blockquote>Baraņņika gāšanu no vicemēra amata atbalstīja kopumā 40 deputāti, bet vēlāk 38 balsoja par viņa atbrīvošanu arī no Rīgas brīvostas valdes locekļa amata.</blockquote>
      <p>Par Baraņņika atbrīvošanu no vicemēra amata balsoja klātesošie "Saskaņas" un "Gods kalpot Rīgai" (GKR) deputāti. Balsojumā nepiedalījās seši klātesošie neatkarīgie deputāti, kuri līdz šim nodrošināja mēram Burovam vairākumu domē. Tomēr Baraņņiku no amata gāzt izdevās tāpēc, ka balsojumā piedalījās arī opozīcijas deputāti. Mērķis esot virzīties uz visas domes atlaišanu.</p>
      <p>"Baraņņika kungs nav vienīgais, kurš būtu noņemams no amata. Es neredzu vispār šīs domes spēju strādāt iedzīvotāju labā. Tas ir tāds zemas kvalitātes un dārgs cirks, kas ir gaidāms. Vienīgā iespēja ir ārkārtas vēlēšanas," uzskata Rīgas domē opozīcijā esošās partijas "Vienotība" deputāts Vilnis Ķirsis.</p>
      <p>Tikmēr "Saskaņas" frakcijas deputāts Kameņeckis gan uzskata, ka ārkārtas vēlēšanas nebūtu vēlamākais scenārijs.</p>
      <figure>
        <audio src="https://static.lsm.lv/media/2019/11/c4jg.mp3"/>
        <figcaption>Mihails Kameņeckis<cite>Jānis Kincis</cite></figcaption>
      </figure>
      <p>"Es domāju, labākais variants, ja mums izdosies organizēt normālu darbu un pildīt vēlētājiem dotos solījumus. Tāda ir politika. Opozīcijai ir savi spēles noteikumi, pozīcijai savi, bet es domāju, ka tik traki nav, jo ir daudz cilvēku, kuri tomēr saprot, ka, lai kaut ko panāktu, nevajag obligāti iet uz ārkārtas vēlēšanām. Vienlaikus es uzskatu, ka "Saskaņai" tajās būtu ļoti labas iespējas," sacīja Kameņeckis.</p>
      <p>Pašvaldības ārkārtas vēlēšanas var rosināt, ja kvoruma trūkuma dēļ nevar notikt trīs domes sēdes pēc kārtas.</p>
      <p>Neatkarīgie deputāti lēmuši vākt parakstus, lai rosinātu arī Burova atbrīvošanu no amata. Pats mērs atzina, ka vairākumu domē ir zaudējis un to, kā dome strādās tālāk, pagaidām pateikt nevar.</p>
      <p>"Domes koalīcija ir, viņa eksistē, bet tā ir mazākuma koalīcija ar 28 [no 60] balsīm.</p>
      <blockquote>Protams, mazākuma koalīcijā strādāt ir grūti, it īpaši pirms budžeta pieņemšanas. Mums vajadzētu veikt sarunas, lai nodrošinātu balsu vairākumu. Tam nepieciešams laiks," atzina Rīgas mērs.</blockquote>
      <p>"Jā, mēs esam mazākumā, bet mēs esam ļoti stipri, un mēs varam izturēt "dajebko"," pārliecināta Rīgas vicemēre Anna Vladova ("Saskaņa").</p>
      <p>Trešdien, 20. novembrī, bija paredzēta kārtējā Rīgas domes sēde, tomēr pēc šodienas balsojuma Burovs sēdi ir atcēlis.</p>
      <p>
        <b>KONTEKSTS:</b>
      </p>
      <p>Baraņņiks galvaspilsētas otra vicemēra amatā tika <a href="https://www.lsm.lv/raksts/zinas/latvija/baranniks-iecelts-par-rigas-otro-vicemeru.a314355/">iecelts </a>šogad martā. Vēlāk viņš tika <a href="https://www.lsm.lv/raksts/zinas/latvija/no-saskanas-rigas-domes-frakcijas-izsledz-4-deputatus-koalicija-zaude-vairakumu.a320902/">izslēgts </a>no domes "Saskaņas" frakcijas, taču, mainoties domes priekšsēdētājiem, viņam izdevās saglabāt savu amatu. Turklāt vēl pirms tam viņa pārraudzībā tika <a href="https://www.lsm.lv/raksts/zinas/latvija/rigas-mera-jauna-vietnieka-parzina-nodos-visas-pasvaldibas-kapitalsabiedribas.a314274/">nodotas </a>vairākas domes kapitālsabiedrības.</p>
      <p>Tagad Rīgas domes koalīcijā Baraņņiks pārstāv Neatkarīgo deputātu frakciju, ar kuru saspīlētas attiecības ir partijai "Saskaņa". Tā pagājušajā nedēļā <a href="https://www.lsm.lv/raksts/zinas/latvija/saskana-prasa-rigas-dome-no-amatiem-atsaukt-baranniku-un-roslikovu-vai-rosinat-arkartas-velesanas.a338288/">pieprasīja </a>atstādināt no amatiem Baraņņiku un Alekseju Rosļikovu vai rīkot ārkārtas vēlēšanas.</p>
      <p>Partija GKR pagājušajā piektdienā paziņoja, ka <a href="https://www.lsm.lv/raksts/zinas/latvija/gods-kalpot-rigai-partrauc-sadarbibu-ar-neatkarigajiem-deputatiem-rigas-dome.a338607/">nolēmusi pārtraukt sadarbību Rīgas domē </a>ar Neatkarīgo deputātu frakciju. Rīgas domes GKR frakcija arī parakstīja "Saskaņas" ierosinājumu atbrīvot no vicemēra amata Baraņņiku. GKR šādi rīkojās, jo Baraņņiks ir viens no tiem, kas parakstījis dokumentu, kurā izteikta neuzticība Rīgas mēram Burovam un otrai vicemērei Annai Vladovai.</p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/latvija/burovs-atkapsies-no-amata-ja-neizdosies-nodrosinat-vairakuma-koaliciju-rigas-dome.a338960/"/>
        <a href="https://www.lsm.lv/raksts/zinas/latvija/burovs-maina-rigas-namu-parvaldnieka-centraltirgus-un-rigas-satiksmes-vadibu.a338909/"/>
        <a href="https://www.lsm.lv/raksts/kultura/kulturtelpa/par-gada-ridzinieku-kluvis-komponists-boriss-rezniks.a338841/"/>
        <a href="https://www.lsm.lv/raksts/zinas/latvija/neatkarigo-deputatu-frakcija-aicina-atbalstit-rigas-domes-vadibas-atcelsanu.a338794/"/>
        <a href="https://www.lsm.lv/raksts/zinas/latvija/burovs-bez-latvijas-nav-rigas-un-bez-rigas-nav-latvijas.a338793/"/>
        <a href="https://www.lsm.lv/raksts/zinas/ekonomika/kundzinsalas-parvada-buvnieciba-saskel-rigas-brivostas-valdi-kartela-lietas-del.a338746/"/>
        <a href="https://www.lsm.lv/raksts/zinas/latvija/burovs-ja-situacija-rigas-dome-nestabilizesies-labak-rikot-arkartas-velesanas.a338655/"/>
        <a href="https://www.lsm.lv/raksts/zinas/latvija/gods-kalpot-rigai-partrauc-sadarbibu-ar-neatkarigajiem-deputatiem-rigas-dome.a338607/"/>
      </related>
    </article>
  </body>
</html>