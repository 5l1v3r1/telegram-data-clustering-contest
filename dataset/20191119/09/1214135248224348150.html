<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.arimnews.co.il/news/30178"/>
    <meta property="og:site_name" content="ערים"/>
    <meta property="article:published_time" content="2019-11-19T09:50:14+00:00"/>
    <meta property="og:title" content="האם אייל גולן יזכה להוקרה בחגיגות ה-130 לרחובות? לא אם זה תלוי בחברת המועצה איטל בציר-אלשיך"/>
    <meta property="og:description" content="חגיגות ה-130 לרחובות: חברת המועצה איטל בציר-אלשיך הציעה לחלק פרסים ליקירי העיר, אך התנגדה לכך שבין מקבלי ההוקרה יהיה גם הזמר אייל גולן. בציר-אלשיך ל&quot;ערים&quot;: &quot;אדם שנחשד בעבירות, גם אם תיקי החשדות נגדו נסגרו מחוסר ראיות מספקות, אינו יכול להיות ראוי לפרס הוקרה עירוני&quot;. חבר המועצה אביב איטח: &quot;אם לפרופסור מגיע, אז גם לזמר הלאומי מגיע&quot;"/>
  </head>
  <body>
    <article>
      <h1>האם אייל גולן יזכה להוקרה בחגיגות ה-130 לרחובות? לא אם זה תלוי בחברת המועצה איטל בציר-אלשיך</h1>
      <h2>חגיגות ה-130 לרחובות: חברת המועצה איטל בציר-אלשיך הציעה לחלק פרסים ליקירי העיר, אך התנגדה לכך שבין מקבלי ההוקרה יהיה גם הזמר אייל גולן. בציר-אלשיך ל"ערים": "אדם שנחשד בעבירות, גם אם תיקי החשדות נגדו נסגרו מחוסר ראיות מספקות, אינו יכול להיות ראוי לפרס הוקרה עירוני". חבר המועצה אביב איטח: "אם לפרופסור מגיע, אז גם לזמר הלאומי מגיע"</h2>
      <address><time datetime="2019-11-19T09:50:14+00:00">19 Nov 2019, 09:50</time> by <a rel="author">ארז שרווינטר</a></address>
      <p>עיריית רחובות והחברה העירונית רחובות לתרבות, ספורט ונופש בע"מ החלו את ההכנות לקראת חגיגות שנת ה-130 להקמת העיר רחובות. במועצת העיר הוקמה ועדה ציבורית המורכבת מאנשי מקצוע ומחברי מועצה שיובילו את ארגון החגיגות, בראשות חבר המועצה ומחזיק תיק התרבות עודד עמרם. עמרם, יחד עם מנכ"ל העירייה דורון מילברג ומנכ"ל החברה העירונית איציק עובדיה, כבר ערכו מספר ישיבות לבחינת הצעות רלוונטיות שיוצגו בפני הוועדה להחלטתה.</p>
      <p>אתמול (שני) התקיימה ישיבה נוספת של הוועדה לקראת חגיגות ה-130 לעיר. במהלך הישיבה העלתה חברת המועצה העומדת בראש סיעת רחובות חופשית – מרצ, איטל בציר אלשיך, מספר הצעות ובהן הענקת פרסים לנשים וגברים שמייצגים את רחובות בכבוד ומהווים גאווה מקומית בשלל תחומים.</p>
      <p>יו"ר ועד עובדי העירייה רמי מדהלה, וחבר המועצה אביב איטח, טענו כי בין האנשים שראויים לפרס שכזה יש לכלול גם את הזמר אייל גולן, אלא שבציר-אלשיך התנגדה לרעיון ושללה אותו על הסף.</p>
      <p>ל"ערים" הסבירה בציר-אלשיך את התנגדותה: "בישיבת ועדת היגוי לחגיגות 130 שנה לרחובות, הצעתי להעניק פרסים ליקירי העיר המייצגים את ההון האנושי שיש כאן ואשר מהווים גאווה לעיר. ברשימת השמות שהעליתי הצעתי למשל את פרופ' דן יקיר שזכה לאחרונה בפרס ישראל, את כלת פרס נובל פרופ' עדה יונת, וחוקרים נוספים שתרומתם לחברה, לכלכלה ולמדינה לא תסולא בפז. באותה נשימה הוצע להעניק פרס גם לאייל גולן על תרומתו ואני הבעתי לכך התנגדות, ולו מהסיבה שמדובר באדם שאינו מתאים להיכלל בפרמטר של הון אנושי וכמי שסייע למדינה ולעיר ביצירת ערך ועושר.</p>
      <p>"בנוסף, אני חושבת שהשיקול במתן פרס הוקרה לאדם אינו יכול להיעשות במנותק ממושא היצירה. אדם שנחשד בעבירות, גם אם תיקי החשדות נגדו נסגרו מחוסר ראיות מספקות, אינו יכול להיות ראוי לפרס הוקרה עירוני".</p>
      <figure>
        <img src="https://www.arimnews.co.il/wp-content/uploads/2018/10/1e88e2aedfa50019074d7d419228c88c-597x500.jpg"/>
        <figcaption>איטל בציר אלשיך (צילום: גל חרמוני)</figcaption>
      </figure>
      <p>רמי מדהלה בתגובה: "אני חושב שאם במדינת ישראל ובמשרד התרבות יודעים להעניק לאייל גולן פרסים על כשרונו ועל תרומתו, אז חבל ועצוב לי שאנחנו לא יודעים לפרגן לאנשים מהבית שלנו. גם התורה לימדה אותנו שקודם כל עניי עירך קודמים. חבל שאנשים מסוימים בתוכנו לא יודעים לפרגן. אגב, אני מאוד מתחבר למה שאיטל הציעה בישיבה, בלשתף את הציבור בכל ההחלטות שמתקבלות באשר לתכנים ולראות מה הציבור היה רוצה שיהיה. אני חושב שהציבור הרחובותי מאוד היה רוצה לראות אייל גולן מופיע בעיר שלנו וזוכה בה להוקרה".</p>
      <figure>
        <img src="https://www.arimnews.co.il/wp-content/uploads/2017/09/AR-H-C-%D7%A8%D7%9E%D7%99-%D7%9E%D7%93%D7%94%D7%9C%D7%94-%D7%9C%D7%9C%D7%90-648x500.jpg"/>
        <figcaption>רמי מדהלה</figcaption>
      </figure>
      <p>אביב איטח בתגובה: "בוועדה היה צורך לשים דגש על מספר נושאים, ובהם ייצוג של כלל האוכלוסיות והקהילות ברחובות. דובר גם על כך שיש לשתף את הציבור כדי שייקח חלק בחגיגות, שהן למעשה שלהם ובעיר שלהם, ולא לבצע אפליה בהנצחה או בהוקרה. אם לפרופסור מגיע, אז גם לזמר הלאומי מגיע. בנוסף, מכיוון שלצערי ביטלו בעירייה את כל אירועי הצעירים והמשפחות הצעירות שהיו כאן, כמו יום הסטודנט העירוני, כנסי הורים, אוקטוברפסט, ועוד, חשוב מאוד להתייחס לאוכלוסייה גדולה זו באירועים הקיימים".</p>
      <figure>
        <img src="https://www.arimnews.co.il/wp-content/uploads/2018/03/%D7%90%D7%91%D7%99%D7%91-%D7%90%D7%99%D7%98%D7%97-691x500.jpg"/>
        <figcaption>אביב איטח</figcaption>
      </figure>
    </article>
  </body>
</html>