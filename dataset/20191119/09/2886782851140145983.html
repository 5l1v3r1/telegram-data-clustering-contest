<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/horrorkamion-a-hozzatartozoknak-kell-fizetni-a-holttestek-hazaszallitasaert?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-19T09:41:47+00:00"/>
    <meta property="og:title" content="Horrorkamion: a hozzátartozóknak kell fizetni a holttestek hazaszállításáért"/>
    <meta property="og:description" content="Sem a brit, sem a vietnami kormány nem fizet érte."/>
  </head>
  <body>
    <article>
      <h1>Horrorkamion: a hozzátartozóknak kell fizetni a holttestek hazaszállításáért</h1>
      <address><time datetime="2019-11-19T09:41:47+00:00">19 Nov 2019, 09:41</time> by <a rel="author">Euronews </a></address>
      <p>A gyászoló családoknak kell fedezniük az Angliában, egy bolgár rendszámú kamion hűtőkonténerében talált holttestek hazaszállításának költségeit - közölte kedden Bui Huy Cuong, Ha Tinh vietnami tartomány egyik körzeti elöljárója, tolmácsolva az illetékes hatóságok döntését. A 39 áldozat közül 10-en származtak ebből a tartományból.</p>
      <p>A múlt héten számolt be arról a sajtó, hogy azért késhet a holttestek hazaszállítása, mert nem tisztázott, hogy a brit vagy a vietnami kormány, vagy a hozzátartozók kell, hogy fizessenek érte.</p>
      <p>A tartományi kormány döntése szerint ez a hozzátartozókra hárul, a vietnami hatóságok csupán a reptértől a lakóhelyig tartó út költségeihez nyújthatnak támogatást.</p>
      <p>
        <a href="https://hu.euronews.com/2019/10/28/horrorkamion-egy-vietnami-lany-utja-hazajabol-a-tragediaig">
          <b>EZT OLVASTA? Horrorkamion: egy vietnami lány útja hazájából a tragédiáig</b>
        </a>
      </p>
      <p>Október 22-én hajnalban találtak rá a 39 holttestre egy, a délkelet-angliai Thurrock ipari parkjában álló kamion rakterében. A hűtőkonténer nem azelőtt érkezett a Temze torkolatában fekvő közeli Purfleet kisváros komptermináljába a belgiumi Zeebrugge kikötőjéből. A kamionszerelvény Scania típusú, Bulgáriában bejegyzett nyerges vontatója Írországból kelt át komppal Angliába, és röviddel a holttestek megtalálása előtt vette fel a pótkocsit Purfleet kikötőjében. Az első sajtóhírek szerint kínaiak voltak az áldozatok, pár nappal később derült ki, hogy vietnamiak.</p>
      <p>Vádat emeltek a kamion sofőrje, a 25 éves északír Maurice Robinson ellen. A vád 39 rendbeli emberölés, valamint embercsempészet, illegális bevándorlás elősegítésére és pénzmosásra szőtt összeesküvés.</p>
      <p>Robinson november 25-én áll a londoni központi büntetőbíróság elé.</p>
      <p>A brit vádhatóság szerint az ügy mögött egy olyan globális hálózat áll, amely jelentős számú illegális bevándorló Nagy-Britanniába csempészését szervezi, és ennek tagja a kamionsofőr is.</p>
    </article>
  </body>
</html>