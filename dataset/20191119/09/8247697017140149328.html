<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://iauto.lv/pie-stures/policija/33263-jugla-nodedzinats-fotoradars"/>
    <meta property="og:site_name" content="iAuto"/>
    <meta property="article:published_time" content="2019-11-19T09:55:00+00:00"/>
    <meta property="og:title" content="Juglā nodedzināts fotoradars"/>
    <meta property="og:description" content="Pagājušajā diennaktī Rīgā, Juglā nodedzināts fotoradars, šorīt intervijā LNT raidījumam &quot;900 sekundes&quot; sacīja Valsts policijas Satiksmes drošības pārvaldes priekšnieks Normunds Krapsis."/>
  </head>
  <body>
    <article>
      <h1>Juglā nodedzināts fotoradars</h1>
      <address><time datetime="2019-11-19T09:55:00+00:00">19 Nov 2019, 09:55</time> by <a rel="author">Nozare.lv</a></address>
      <p>Pagājušajā diennaktī Rīgā, Juglā nodedzināts fotoradars, šorīt intervijā LNT raidījumam "900 sekundes" sacīja Valsts policijas Satiksmes drošības pārvaldes priekšnieks Normunds Krapsis.</p>
      <p>Par notikumu sākts kriminālprocess, bet sīkākus komentārus Krapsis nesniedza.</p>
      <p>Kā novēroja aģentūra LETA, tad nodedzinātais fotoradars atrodas uz Brīvības ielas pie Šmerļa meža.</p>
      <p>Jau ziņots, ka patlaban uz ceļiem darbojas 100 stacionārie fotoradari.</p>
      <p>Iekšlietu ministrs Sandis Ģirģens (KPV LV) medijiem skaidroja, ka nākamgad minētie 100 stacionārie fotoradari darbosies un ir finansējums, lai nodrošinātu viņu ekspluatāciju.</p>
      <p>Valsts policijas rīcībā patlaban ir 12 pārvietojamie fotoradari un Krapsis uzskata, ka ar to pagaidām ir pietiekami. Ja politiķi uzskata, ka nepieciešamas papildus šādas iekārtas, tad nepieciešams papildus finansējums gan iekārtu iegādei, gan policijas darbinieku algošanai. "Patlaban šis jautājums par papildus iekārtām nav aktuāls," iepriekš norādīja Krapsis.</p>
      <p>Šogad oktobra beigās uz ielām sāka darboties ar 360 grādu kameru aprīkots netrafarets policijas mikroautobuss. Busiņā iemontētā iekārta spēj nolasīt numurzīmes un fiksēt pārkāpumus neapstādinot transportlīdzekļa vadītāju. Pārkāpuma izdarītājs, līdzīgi kā ar foto radariem netiek apturēts, taču vēlāk saņems pārkāpuma protokolu ar automašīnas attēlu, numurzīmi un fiksēto pārkāpumu.</p>
    </article>
  </body>
</html>