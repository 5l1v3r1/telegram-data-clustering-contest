<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/19/lascia-tutto-per-viaggiare-limpresa-di-elia-gaspari-dallaustralia-a-macerata-via-terra/1324984/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-19T09:38:03+00:00"/>
    <meta property="og:title" content="Lascia tutto per viaggiare, l’impresa di Elia Gaspari dall’Australia a Macerata via terra"/>
    <meta property="og:description" content="ALLA SCOPERTA - Il 28enne di Morrovalle, due anni fa ha abbandonato lavoro e certezze per approdare nel continente australiano. Ora, in compagnia della sua fidanzata Giorgia, è in viaggio verso &quot;casa&quot; attraverso il sud-est asiatico, percorrendo le vie della seta, quindi i Balcani, fino a raggiungere l'Italia"/>
  </head>
  <body>
    <article>
      <h1>Lascia tutto per viaggiare, l’impresa di Elia Gaspari dall’Australia a Macerata via terra</h1>
      <h2>ALLA SCOPERTA - Il 28enne di Morrovalle, due anni fa ha abbandonato lavoro e certezze per approdare nel continente australiano. Ora, in compagnia della sua fidanzata Giorgia, è in viaggio verso "casa" attraverso il sud-est asiatico, percorrendo le vie della seta, quindi i Balcani, fino a raggiungere l'Italia</h2>
      <address><time datetime="2019-11-19T09:38:03+00:00">19 Nov 2019, 09:38</time> by <a rel="author">Giacomo Gardini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F19%2Flascia-tutto-per-viaggiare-limpresa-di-elia-gaspari-dallaustralia-a-macerata-via-terra%2F1324984%2F">Condividi1K</a><a href="https://twitter.com/intent/tweet?text=Lascia+tutto+per+viaggiare%2C++l%27impresa+di+Elia+Gaspari++dall%27Australia+a+Macerata+via+terra&amp;url=https%3A%2F%2Fwww.cronachemaceratesi.it%2F2019%2F11%2F19%2Flascia-tutto-per-viaggiare-limpresa-di-elia-gaspari-dallaustralia-a-macerata-via-terra%2F1324984%2F">Tweet</a>Email1K Condivisioni</p>
      <p> </p>
      <p> </p>
      <p>di <b>Giacomo Gardini</b></p>
      <p>
        <b>I veri viaggiatori partono per partire, senza tentennamenti, verso un luogo qualsiasi: est e ovest, nord e sud si confondono, ciò che conta davvero è andare, lasciando dietro sé volti, giorni e abitudini. Niente da perdere e tutto da scoprire, proprio come ha fatto Elia Gaspari, 28enne di Morrovalle, ormai due anni fa, quando indossando scarpe comode e zaino leggero è partito alla volta dell’Australia.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-2-e1573737496247-325x332.jpeg"/>
        <figcaption>Elia in compagnia di una simpatica scimmietta</figcaption>
      </figure>
      <p>«Nel 2010, durante gli studi superiori, all’istituto alberghiero di Loreto – racconta – ho visitato questa terra meravigliosa, grazie ad un progetto dedicato. Da quel giorno non ho mai smesso di desiderarla e quindi, un giorno, di raggiungerla». <b>Nel frattempo, però, giorni, mesi e anni scorrono veloci ed Elia, incatenato al lavoro di cuoco, rimanda il suo sogno, fino a rischiare di vederlo scomparire. Due anni fa, invece, tutto cambia</b>: «C’è stata la rottura di un fidanzamento e tanta frustrazione sul groppone – ricorda – ma da quel dolore è nata la svolta. <b>Ho acquistato un biglietto di sola andata per l’Australia, così su due piedi, e ho prenotato un posto in ostello per una sola settimana</b>». Nell’istante esatto in cui Elia mette piede nel continente australiano, esplode una rivelazione: tutto ciò che desidera è viaggiare, incontrare volti sempre nuovi e immergersi negli usi e nei costumi di culture fino ad allora sconosciute. «Sono estremamente curioso – ammette “Il provinciale in viaggio”, nick con cui è possibile seguire le sue imprese su Instagram – un osservatore attento, pronto a raccogliere ogni stimolo.<b> Spesso viaggiare vuol dire sentirsi stranieri, anche nella propria pelle, ed è soltanto allora che le esperienze diventano davvero preziose</b>».</p>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-13-e1573737596534-325x230.jpeg"/>
        <figcaption>Elia e Giorgia</figcaption>
      </figure>
      <p>Con l’arrivo in Australia, arrivano novità e progetti: «Il mio primo obiettivo era quello di visitare in lungo e in largo il continente – spiega Elia -. <b>Lo scorso anno, a novembre, ho conosciuto Giorgia, ora fidanzata e compagna di viaggio. Insieme a lei, che condivide la mia stessa passione, abbiamo organizzato il tutto. </b>Abbiamo comprato una macchina, smontato i sedili ed attrezzato il tutto con un letto e una piccola cucina, sufficienti a sostenerci durante i quattro mesi di viaggio previsti». <b>Da aprile a luglio, Elia e Giorgia partono alla scoperta delle meraviglie del continente australiano: le sue terre, i suoi abitanti, le sue culture, tra le quali quella aborigena, «la più affascinante di tutte»</b>. Ma la sete del viaggiatore è insaziabile: neppure il tempo di terminare un viaggio, che si traccia la prossima rotta. «Una volta chiuso il giro dell’Australia – racconta Elia – ci siamo ristabiliti a Melbourne, lavorando duramente per programmare un’altro viaggio. <b>Dopo tre mesi di ritmi incessanti, e qualche soldo accumulato, lo scorso 26 ottobre siamo ripartiti alla volta dell’Asia. Torneremo in Italia via terra, attraverso il sud-est asiatico, percorrendo le vie della seta, quindi i Balcani, fino a raggiungere “casa”</b>». «Al momento abbiamo appena lasciato alle nostre spalle Bali – spiegano Elia e Giorgia -. Non abbiamo alcun programma definito: prenotiamo camere sul posto, o al massimo un giorno prima di arrivare in paese. <b>Abbiamo un budget limitato a circa 10-12 euro al giorno, ma qui è più che sufficiente</b>». Ciò che conta davvero, in fondo, è andare. Con vestiti comodi, occhi e mente bene aperti, pronti a perdersi lungo la strada verso casa, proprio come Elia e Giorgia.</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-11-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-12-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-10-e1573737924200-562x650.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-3-e1573737727124-650x519.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-1-e1573737756814-650x493.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-14-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-6-650x488.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-7-e1573737882286-650x421.jpeg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/provinciale-in-viaggio-5-e1573738140375.jpeg"/>
      </figure>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
      <p> </p>
    </article>
  </body>
</html>