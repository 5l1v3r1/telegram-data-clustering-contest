<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/nesvarios-ne-tik-saskaitos-bet-ir-mesmales-1750910/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T09:44:00+00:00"/>
    <meta property="og:title" content="Nešvarios ne tik sąskaitos, bet ir mėsmalės"/>
    <meta property="og:description" content="Reklama"/>
  </head>
  <body>
    <article>
      <h1>Nešvarios ne tik sąskaitos, bet ir mėsmalės</h1>
      <address><time datetime="2019-11-19T09:44:00+00:00">19 Nov 2019, 09:44</time> by <a rel="author">FNTT</a></address>
      <p>Reklama</p>
      <p>
        <b>Vienoje Tauragės mėsos perdirbimo bendrovėje, kuri oficialiai teigia, kad metinės pardavimo pajamos siekia nuo 500 tūkst. eurų iki 1 mln. eurų, galėjo būti apgaulingai tvarkoma buhalterinė apskaita.</b>
      </p>
      <p>Tai įtaria Finansinių nusikaltimų tyrimo tarnybos Klaipėdos apygardos valdyba, atlikusi kratas mėsos perdirbimo bendrovėje. Pirminė informacija buvo gauta iš Klaipėdos apskrities valstybinės mokesčių inspekcijos.</p>
      <p>Tauragėje veikianti mėsos perdirbimo bendrovė, deklaruojanti, kad turi 17 darbuotojų, iš žalios mėsos gamino rūkytus gaminius – dešreles, lašinukus ir kitokią produkciją. Pagamintą produkciją pardavinėjo didesnių ir mažesnių miestų turgaus prekeiviai ir nedidelės parduotuvės visoje Žemaitijoje. Tik nedidelę realizacijos dalį sudarydavo žalios mėsos pardavimai.</p>
      <p>FNTT tyrėjai, atlikę kratas mėsos perdirbimo bendrovėje, užfiksavo apie 200 tonų žalios mėsos trūkumą, nors buhalterinės apskaitos dokumentai rodė, kad jos yra nepanaudota už daugiau kaip 340 tūkst. eurų.</p>
      <p>Kratų metu FNTT tyrėjai tokių didelių kiekių mėsos kiekių nerado. Bendrovė net ir neturėjo šimtams tonų mėsos tinkamo laikyti skaičiaus šaldiklių ar patalpų.</p>
      <p>Atliekant kratas buvo užfiksuoti ir šiurkštūs mėsos gamybos pažeidimai, todėl tęsiant procesinius veiksmus į pagalbą buvo pakviesti ir Tauragės valstybinės maisto ir veterinarijos tarnybos specialistai. Užfiksuota, kad mėsos malimo įrenginys nebuvo išplautas ir dezinfekuotas, mėsmalėje palikti gendančios mėsos likučiai, naudoti nešvarūs peiliai ir pjūklas. Viename iš šaldytuvų 350 kg mėsos buvo laikoma tiesiog ant grindų, netinkamai buvo laikoma ir pagaminta mėsos produkcija. Dėl šių pažeidimų Tauragės valstybinė maisto ir veterinarijos tarnyba priėmė sprendimą sustabdyti Tauragės bendrovės veiklą ir uždraudė produktų tiekimą rinkai.</p>
      <p>Reklama</p>
      <p>FNTT Klaipėdos apygardos valdyba tęsia ikiteisminį tyrimą dėl apgaulingo apskaitos tvarkymo. Tiriama versija, kad šimtai tonų mėsos produkcijos galėjo būti parduota be apskaitos dokumentų. Preliminariai skaičiuojama, kad pardavusi tokį kiekį produkcijos Tauragės bendrovė galėjo išvengti sumokėti beveik 80 tūkst. eurų pridėtinės vertės mokesčio.</p>
      <p>Ikiteisminį tyrimą organizuoja ir jam vadovauja Klaipėdos apygardos prokuratūra.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/sporto-klubo-direktoriaus-ir-buhalteres-byla---teisme-877561/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/prokurorai-itaria-vadova-ir-bendrove-nuslepus-100-tukstanciu-litu-pajamu-uz-sumontuotus-langus-ir-duris-723062/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/naktinio-klubo-vadovui-gresia-nelaisve-565412/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/klaipedos-naktiniai-klubai-toliau-slepia-pajamas-509081/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/direktorius-nuslepe-beveik-2-milijonus-mokesciu-455686/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/darzoviu-prekeivis-bus-teisiamas-uz-pelno-slepima/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>