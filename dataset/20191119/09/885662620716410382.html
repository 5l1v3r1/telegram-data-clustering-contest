<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/politiki/125559/apasfalise-meso-handelsblatt-o-mitsotakis"/>
    <meta property="og:site_name" content="Insider"/>
    <meta property="article:published_time" content="2019-11-19T09:00:00+00:00"/>
    <meta property="og:title" content="«Απασφάλισε» μέσω Handelsblatt ο Μητσοτάκης"/>
    <meta property="og:description" content="Πολλές από τις διατυπώσεις του πρωθυπουργού είναι πρωτόγνωρα σκληρές για την Ευρώπη."/>
  </head>
  <body>
    <article>
      <h1>«Απασφάλισε» μέσω Handelsblatt ο Μητσοτάκης</h1>
      <h2>Πολλές από τις διατυπώσεις του πρωθυπουργού είναι πρωτόγνωρα σκληρές για την Ευρώπη.</h2>
      <address>
        <time datetime="2019-11-19T09:00:00+00:00">19 Nov 2019, 09:00</time>
      </address>
      <p>Μέσω της γερμανικής εφημερίδας <b>Handelsblatt</b> «απασφάλισε» ο πρωθυπουργός, Κυριάκος Μητσοτάκης για την ευρωπαϊκή στάση στο μεταναστευτικό, ενώ την Τετάρτη έρχονται ανακοινώσεις για τα κλειστά προαναχωρησιακά κέντρα.</p>
      <p><b>«Δεν μπορεί να συνεχιστεί έτσι η κατάσταση»</b>. Αυτός είναι ο τίτλος της μεγάλης συνέντευξης του Κυριάκου Μητσοτάκη στη γερμανική εφημερίδα Handelsblatt, αναφερόμενος στο μεταναστευτικό. Πολλές από τις διατυπώσεις του πρωθυπουργού είναι πρωτόγνωρα σκληρές για την Ευρώπη. Πρόκειται, δε, για μια ενδιαφέρουσα κλιμάκωση, λίγες μέρες πριν τη μετάβασή του στο Ζάγκρεμπ, προκειμένου να συμμετάσχει στις εργασίες του συνεδρίου του Ευρωπαϊκού Λαϊκού Κόμματος σε μια δύσκολη περίοδο για την ευρωπαϊκή Κεντροδεξιά, η οποία βλέπει την πολιτική της κυριαρχία στην Ευρώπη να κλονίζεται από πολλές πλευρές.</p>
      <p>Είναι σαφές ότι η κυβέρνηση ζητά πολύ μεγαλύτερη δραστηριοποίηση σε ευρωπαϊκό επίπεδο. Ο κ. Μητσοτάκης τάσσεται υπέρ του σχεδίου του Γερμανού υπουργού Εσωτερικών Χορστ Ζεεχόφερ για <b>εξέταση αιτημάτων ασύλου προσφύγων και μεταναστών</b> και σε χώρες της Ευρώπης, εκτός από τις χώρες πρώτης υποδοχής. Την ίδια ώρα, ζητά και λύση για το ζήτημα της κατανομής των <b>ασυνόδευτων ανηλίκων, </b>καθώς καμία χώρα δεν προθυμοποιείται να πάρει έστω ελάχιστους. «Θα πειράξει τόσο την Ουγγαρία ή την Πολωνία να πάρουν εκατό από αυτά τα παιδιά;», διερωτάται με νόημα ο κ. Μητσοτάκης στη συνέντευξή του.</p>
      <h3>Την Τετάρτη οι ανακοινώσεις για τα κλειστά κέντρα</h3>
      <p>Την ίδια ώρα, η κυβέρνηση εμφανίζεται έτοιμη να προβεί σε ανακοινώσεις για τις πτυχές του σχεδίου της για το προσφυγικό-μεταναστευτικό από εδώ και πέρα. Υπενθυμίζεται ότι εκκρεμεί ως το τέλος του έτους η ολοκλήρωση της μεταφοράς περίπου 20.000 ατόμων από τα νησιά σε δομές της ενδοχώρας, τόσο σε διαμερίσματα και ξενοδοχεία, όσο και σε ανοιχτές δομές που έχουν ακόμα χωρητικότητα. «Πυξίδα» της κυβέρνησης είναι ο κανόνας του 1%, ήτοι ο αριθμός των αιτούντων άσυλο ανά γεωγραφική περιφέρεια να μην υπερβαίνει το 1% του συνολικού της πληθυσμού.</p>
      <p>Όπως επισημαίνει κεντρικός υπουργός μιλώντας στο Reader.gr είναι ότι το σχέδιο που θα ανακοινωθεί θα είναι συνολικό και θα αφορά τη φύλαξη των συνόρων, τις διαδικασίες ασύλου, τον διαχωρισμό προσφύγων και μεταναστών, τη χωροθέτηση κλειστών προαναχωρησιακών κέντρων, αλλά και την επιτάχυνση των επιστροφών, με δεδομένη την αλλαγή των κανόνων για την απονομή ασύλου. Έμφαση, βεβαίως, θα δίνεται στα κλειστά προαναχωρησιακά κέντρα που θα δημιουργηθούν σε αρκετές περιοχές, ενώ κεντρική στόχευση της κυβέρνησης είναι να δημιουργηθούν μια σειρά από αποτρεπτικοί παράγοντες για την έλευση των αιτούντων άσυλο στην ελληνική πλευρά της θάλασσας.</p>
      <p>Σύμφωνα με πληροφορίες του Reader.gr, έχει αποφασιστεί η δημιουργία κλειστών προαναχωρησιακών κέντρων στα νησιά του Βορειοανατολικού Αιγαίου που σηκώνουν το μεγαλύτερο βάρος της προσφυγικής κρίσης, ήτοι σε Λέσβο, Σάμο και Χίο κατά πάσα πιθανότητα. Πρακτικά, αυτό σημαίνει ότι Κέντρα Υποδοχής και Ταυτοποίησης, όπως η Μόρια στη Λέσβο και το Βαθύ στη Σάμο που είναι ανοιχτά θα κλείσουν και θα αντικατασταθούν από κλειστά κέντρα, όπου θα λειτουργούν και οι υπηρεσίες ταυτοποίησης όσων έρχονται στην Ελλάδα. Στα κλειστά κέντρα θα υπάρχουν, ανάλογα με τη δυναμικότητα και διαφορετικές πτέρυγες, π.χ. τόσο για κάποιους που φτάνουν στην Ελλάδα, αλλά και για κάποιους που περιμένουν να επιστραφούν είτε στην Τουρκία είτε στη χώρα προέλευσής τους.</p>
      <p>Κλειστά κέντρα, βεβαίως, θα υπάρξουν και στην ενδοχώρα, αν και, κατά πάσα πιθανότητα, όχι σε αχρησιμοποίητα στρατόπεδα, αλλά σε άλλοτε βιομηχανικούς χώρους, εργοστάσια κλπ. Οι περιφέρειες που εξετάζονται είναι η Πελοπόννησος, η Κρήτη και η Δυτική Ελλάδα. Πάντως, στοίχημα για την κυβέρνηση είναι η επιτάχυνση της διαδικασίας ασύλου εντός του 2020, εξ ου και ο Μιχάλης Χρυσοχοϊδης προανήγγειλε στη χθεσινή σύσκεψη με τους περιφερειάρχες που έγινε στο Μέγαρο Μαξίμου την ενίσχυση των Επιτροπών Ασύλου με άλλα 500 άτομα, αλλά και την ενίσχυση των κέντρων φιλοξενίας και κράτησης μεταναστών με άλλα 800 άτομα.</p>
      <h3>Αμείλικτοι οι αριθμοί</h3>
      <p>Οι αριθμοί, πάντως, είναι εξαιρετικά προβληματικοί. Πάνω από 60.000 αιτούντες άσυλο έχουν φτάσει στη χώρα από τις αρχές του έτους. Ο Νοέμβριος συνεχίζεται με υψηλές ροές, 5.000 ως και χθες, ενώ οι καιρικές συνθήκες δεν βοηθούν για την κάμψη των αριθμών. Ο κ. Μητσοτάκης, πάντως, στη συνέντευξή του στην Handelsblattπεριγράφει σκηνικά μη εφαρμογής της Κοινής Δήλωσης από την Τουρκία, λέγοντας συγκεκριμένα ότι οι ελληνικές αρχές ενημερώνουν τις τουρκικές για βάρκες που αναχωρούν από τα τουρκικά παράλια, αυτές, όμως, δεν κάνουν τίποτα.</p>
      <p>Υπό το πρίσμα της συνέντευξης στην Handelsblatt, δε, μπορεί κανείς να αντιληφθεί και καλύτερα το περιεχόμενο της τηλεφωνικής επικοινωνίας που είχε ο κ. Μητσοτάκης με την Άνγκελα Μέρκελ για το θέμα την περασμένη Παρασκευή.</p>
      <p>Πηγή: <a href="https://www.reader.gr/news/politiki/311983/erhontai-kleista-kentra-sta-nisia-toy-va-aigaioy-giati-o-mitsotakis-apasfalise">Reader.gr</a></p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/politiki/125551/mitsotakis-i-ellada-tha-einai-mia-alli-hora-se-dyo-hronia-apo-simera"/>
        <a href="https://www.insider.gr/eidiseis/politiki/125537/mitsotakis-se-perifereiarhes-deixte-allileggyi-sta-nisia"/>
        <a href="https://www.insider.gr/eidiseis/oikonomia/125448/mitsotakis-gia-polytehneio-timoyme-toys-agones-gia-dimokratia-me-anaptyxi"/>
      </related>
    </article>
  </body>
</html>