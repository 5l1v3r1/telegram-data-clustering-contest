<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.fotbollskanalen.se/allsvenskan/klart-regelverket-andras-efter-ofk-harvan---preskriptionstiden-forlangs/"/>
    <meta property="og:site_name" content="fotbollskanalen"/>
    <meta property="article:published_time" content="2019-11-19T09:47:00+00:00"/>
    <meta property="og:title" content="Klart: Regelverket ändras efter ÖFK-härvan - preskriptionstiden förlängs"/>
    <meta property="og:description" content="SOLNA. ÖFK kunde inte straffas med hänvisning till SvFF:s eget regelverk. På tisdagen klubbades nya regler igenom, på det årliga representantskapet."/>
  </head>
  <body>
    <article>
      <h1>Klart: Regelverket ändras efter ÖFK-härvan - preskriptionstiden förlängs</h1>
      <address><time datetime="2019-11-19T09:47:00+00:00">19 Nov 2019, 09:47</time> by <a rel="author">Alexander Malmkvist</a></address>
      <p>
        <b>SOLNA. ÖFK kunde inte straffas med hänvisning till SvFF:s eget regelverk.<br/>På tisdagen klubbades nya regler igenom, på det årliga representantskapet.</b>
      </p>
      <p>Fotbollskanalen har tidigare, vid ett flertal tillfällen, rapporterat om turerna kring Östersunds FK:s ekonomi. Kort efter att den tidigare ordföranden Daniel Kindberg åtalats för olika former av ekonomisk brottslighet och att misstankar om att pengar slussats in i Östersunds FK uppdagats, (Kindberg har sedan dess även dömts i tingsrätt) valde SvFF:s licensnämnd att upprätta anmälningar till både disciplinnämnden som hade att besluta om eventuella bestraffningar och till representantskapet som hade kunnat besluta om degradering för klubben, med hänvisning till om en förening ”… gjort sig skyldig till ekonomiska oegentligheter som allvarligt skadat idrottens anseende”.</p>
      <p>Disciplinnämnden bedömde dock att frågan inte gick att pröva <a href="https://www.fotbollskanalen.se/allsvenskan/ofk-ser-ut-att-ga-fritt-hos-svff---nu-vill-forbundet-andra-reglerna-pa-flera-sat/">med hänvisning till preskriptionstiden i regelverket</a> som då var två månader från det att en förseelse blivit känd. Beslutet överklagades till Riksidrottsnämnden som gjorde samma bedömning.</p>
      <p>Efter att Rin kommit med sitt beslut valde licensnämnden att även dra tillbaka den anmälan som från början lämnats till representantskapet.</p>
      <p>Det avgörande i de här fallen har alltså varit preskriptionstiden och hur den ska tolkas. Den ändras nu, vilket Fotbollskanalen kunde berätta att SvFF ville göra, i samband med att domen föll mot Daniel Kindberg. Numera gäller enligt tävlingsbestämmelserna att det går att upprätta en anmälan sex månader från det att en dom vunnit laga kraft.</p>
      <p>På frågan om det var just fallet med Daniel Kindberg som fått förbundet att se över frågan, svarade förbundsjuristen Anders Hübinette, i samband med domen:</p>
      <p>- Exakt vilka överväganden som ligger bakom är egentligen ingenting vi kommenterar externt på det sättet. Men det är klart att att den här processen har fått upp ögonen för hur bestämmelserna ser ut och gett oss anledning att kika på dem och vad som är lämpligt kring vilket organ som ska pröva det här, absolut.</p>
      <p>Utöver förändrad preskriptionstid flyttas också själva beslutsfattandet kring eventuell degradering, från representantskapet till disciplinnämnden. Även det efter förslag från förbundsstyrelsen. </p>
      <p>Daniel Kindberg dömdes i tingsrätten till tre års fängelse för bland annat grov trolöshet mot huvudman och grovt bokföringsbrott. Även Östersunds FK:s helägda dotterbolag, som var en del i transaktionskedjan, straffades. Bolaget dömdes av tingsrätten att betala en företagsbot på 500 000 kronor.</p>
      <p>Daniel Kindberg har överklagat beslutet till hovrätten.</p>
      <h3>FAKTA</h3>
      <h4>Så fördelas rösterna vid repskapet</h4>
      <p>SvFF:s förbundsstyrelse: 7 röster<br/>Distriktsförbunden: 24 röster (1 per distrikt)<br/>Svensk Elitfotboll: 8 röster<br/>Elitfotboll Dam: 6 röster</p>
    </article>
  </body>
</html>