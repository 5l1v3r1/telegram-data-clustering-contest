<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/19/7232386/"/>
    <meta property="og:site_name" content="Українська правда"/>
    <meta property="article:published_time" content="2019-11-19T09:08:00+00:00"/>
    <meta property="og:title" content="Зеленський: У Тимошенко забрали &quot;солоденьке&quot;"/>
    <meta property="og:description" content="Президент Володимир Зеленський заявив, що глава партії “Батьківщина” Юлія Тимошенко приходила до нього з пропозицією працевлаштувати своїх кандидатів на “солодкі” посади, а натомість пропонувала голоси нардепів партії у Верховній Раді."/>
  </head>
  <body>
    <article>
      <h1>Зеленський: У Тимошенко забрали "солоденьке"</h1>
      <address>
        <time datetime="2019-11-19T09:08:00+00:00">19 Nov 2019, 09:08</time>
      </address>
      <p>Президент Володимир Зеленський заявив, що глава партії "Батьківщина" Юлія Тимошенко приходила до нього з пропозицією працевлаштувати своїх кандидатів на "солодкі" посади, а натомість пропонувала голоси нардепів партії у Верховній Раді.</p>
      <p><b>Джерело:</b> офіційна <a href="https://www.facebook.com/zelenskiy95/posts/2384758235107872">Facebook-сторінка</a> президента</p>
      <p><b>Пряма мова Зеленського:</b> "Є дуже давня українська традиція. Раз на 5 років Юлія Володимирівна Тимошенко йде в опозицію до чинного Президента, імітуючи турботу про народ.</p>
      <p>Вчора подивився "Свободу слова" на ICTV. Там <a href="https://www.pravda.com.ua/news/2019/11/19/7232359/">Юлія Володимирівна</a> розповідала, що пропонувала нам нових людей на різні посади. Людей, які "принесуть інвестиції".</p>
      <p>Хотів би, щоб усі ми були чесними до кінця.</p>
      <p>Так, Юлія Володимирівна справді пропонувала. Вона принесла список своїх людей для призначення на "солодкі" місця. А натомість обіцяла протягом року голосувати за всі закони разом зі "Слугою Народу" у Верховній Раді. Звісно, ми відмовили. Адже епоха договірняків скінчилася назавжди.</p>
      <p>Але подивіться, який гарний вигляд має зараз "опозиція". Така фігура! А знаєте, чому? Тому що зараз їй просто не дають "солоденького".</p>
      <p><b>Що було раніше:</b> За даними УП, Тимошенко мала <a href="https://www.pravda.com.ua/news/2019/11/4/7230946/">кілька зустрічей на Банковій</a>, де намагалась стати корисною новій владі. На початку жовтня Тимошенко приходила на Банкову з довгим списком кандидатів на різні пости, але домовитись так і не змогла.</p>
      <p>Лідерка "Батьківщини" не проти втретє стати прем'єр-міністром України. Як зізнаються деякі депутати "Слуги народу", до багатьох із них підходять депутати "Батьківщини" з "дружніми розмовами", що Тимошенко (на відміну від "посереднього" Олексія Гончарука) "дуже підсилила б президента Зеленського".</p>
      <p>
        <b>Нагадаємо: </b>
      </p>
      <ul>
        <li>13 листопада <a href="https://www.pravda.com.ua/news/2019/11/13/7231865/">Тимошенко </a>заявила, що її фракція переходить в опозицію до влади. Це сталося після того, як провладна фракція "Слуга народу" ухвалила у першому читанні законопроєкт про відкриття ринку землі, проти якого виступала "Батьківщини".</li>
      </ul>
      <p>
        <b><i>Детальніше про моделі поведінки кожної фракції щодо партії Зеленського читайте в матеріалі</i> <i>"<a href="https://www.pravda.com.ua/articles/2019/11/4/7230881/">В очікуванні падіння. Чому Порошенко, Тимошенко і Вакарчук не критикують Зеленського</a>".</i></b>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/11/19/7232379/"/>
        <a href="https://www.pravda.com.ua/news/2019/11/18/7232353/"/>
        <a href="https://www.pravda.com.ua/news/2019/11/18/7232299/"/>
      </related>
    </article>
  </body>
</html>