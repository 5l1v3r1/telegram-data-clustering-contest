<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103199/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T09:01:18+00:00"/>
    <meta property="og:title" content="Більшість населення Грузії підтримує основну вимогу протестувальників"/>
    <meta property="og:description" content="Понад половина населення Грузії підтримує перехід на повністю пропорційну виборчу систему – саме це є однією з основних вимог учасників акцій протесту у Тбілісі."/>
  </head>
  <body>
    <article>
      <h1>Більшість населення Грузії підтримує основну вимогу протестувальників</h1>
      <address>
        <time datetime="2019-11-19T09:01:18+00:00">19 Nov 2019, 09:01</time>
      </address>
      <p>Понад половина населення Грузії підтримує перехід на повністю пропорційну виборчу систему – саме це є однією з основних вимог учасників акцій протесту у Тбілісі.</p>
      <p> Як повідомляє "Європейська правда" з посиланням на "<a href="https://www.newsgeorgia.ge/">Новости-Грузия</a>", про це свідчить результат опитування авторитетної американської неурядової організації IRI.</p>
      <p>Раніше партія влади обіцяла ухвалити перехід на пропорційну виборчу систему, однак потім депутати від "Грузинської мрії" провалили законопроєкт, що й спричинило протести.</p>
      <p>Згідно з опитуванням, про пропорційну виборчу систему чули 68% респондентів. 78% з тих, хто чули про неї, заявляють, що підтримують пропорційну систему, 9% - проти, а у 13% немає позиції з цього питання. Таким чином в цілому понад половина опитаних підтримує зміну виборчої системи.</p>
      <p>58% опитаних заявляють, що перехід на повністю пропорційну систему позитивно вплине на розвиток демократії в Грузії. На думку 9% ефект буде негативним. 33% опитаних на цьому етапі не мають відповіді на питання.</p>
      <p>14 листопада на проспекті Руставелі під парламентом Грузії <b><a href="https://www.eurointegration.com.ua/news/2019/11/14/7103046/">почалися </a></b>протести<b>.</b> Головні вимоги учасників акцій - це проведення позачергових парламентських виборів за пропорційною системою, а також відставка уряду і зміна нинішнього складу ЦВК.</p>
      <p>18 листопада по обіді правоохоронці розігнали протестувальників, які блокували парламент. Проти учасників протесту застосували <b><a href="https://www.eurointegration.com.ua/news/2019/11/18/7103172/">водомети</a></b> і сльозогінний газ. 37 осіб затримали.</p>
      <p>Опозиція заявляє, що не припинить протест, поки не буде задоволено їх вимогу про проведення дострокових пропорційних виборів парламенту.</p>
      <related>
        <a href="https://www.eurointegration.com.ua/articles/2019/11/18/7103153/"/>
        <a href="https://www.eurointegration.com.ua/news/2019/11/19/7103189/"/>
      </related>
    </article>
  </body>
</html>