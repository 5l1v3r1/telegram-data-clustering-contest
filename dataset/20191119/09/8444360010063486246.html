<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.newsit.gr/kosmos/to-gegonos-gia-to-opoio-i-vasilissa-elisavet-tha-metanionei-se-oli-tis-tin-zoi/2918732/"/>
    <meta property="og:site_name" content="Newsit.gr"/>
    <meta property="article:published_time" content="2019-11-19T09:04:16+00:00"/>
    <meta property="og:title" content="Το γεγονός για το οποίο η Βασίλισσα Ελισάβετ θα μετανιώνει σε όλη της την ζωή"/>
    <meta property="og:description" content="Στις 21 Οκτωβρίου 1966 οι μαθητές του δημοτικού σχολείου του Πάντγκλας στο Άμπερφαν ένα μικρό χωριό στην Ουαλία είχαν μπει στην αίθουσα για μάθημα. Λίγα λεπτά αργότερα χτυπούσε μια από τις μεγαλύτερες τραγωδίες στην ιστορία του Ηνωμένου Βασιλείου."/>
  </head>
  <body>
    <article>
      <h1>Το γεγονός για το οποίο η Βασίλισσα Ελισάβετ θα μετανιώνει σε όλη της την ζωή</h1>
      <h2>Στις 21 Οκτωβρίου 1966 οι μαθητές του δημοτικού σχολείου του Πάντγκλας στο Άμπερφαν ένα μικρό χωριό στην Ουαλία είχαν μπει στην αίθουσα για μάθημα. Λίγα λεπτά αργότερα χτυπούσε μια από τις μεγαλύτερες τραγωδίες στην ιστορία του Ηνωμένου Βασιλείου.</h2>
      <address><time datetime="2019-11-19T09:04:16+00:00">19 Nov 2019, 09:04</time> by <a rel="author">Newsit Newsroom</a></address>
      <p>Ένας ολόκληρος λόφος από το κοντινό ανθρακωρυχείο κατέρρευσε και έθαψε όλο το σχολείο. Ο απολογισμός τραγικός: 116 παιδιά και 28 ενήλικες έχασαν την ζωή τους. Αυτή η τραγωδία και η καθυστερημένη αντίδραση της Βασίλισσας Ελισάβετ κυριαρχούν στον τρίτο επεισόδιο της πραγματικά επικής σειράς The Crown, η τρίτη σεζόν της οποίας προβάλλεται από το Netflix.</p>
      <figure>
        <iframe src="https://www.youtube.com/embed/-Nr-6uxM7y8" width="640" height="480" data-service="Youtube" scrolling="no"/>
      </figure>
      <p>Ποια είναι όμως η αληθινή ιστορία σε σχέση με αυτή την τραγωδία;</p>
      <p>Η Βασίλισσα ενημερώθηκε σχεδόν αμέσως για το φοβερό αυτό δυστύχημα αλλά περίμενε 8 ολόκληρες ημέρες για να επισκεφθεί αυτή την μικρή κοινότητα. Αυτό, λένε άνθρωποι στο στενό της περιβάλλον ήταν μια απόφαση που θα μετανιώνει σε όλη της την ζωή.</p>
      <figure>
        <iframe src="https://www.youtube.com/embed/7BLHfrRyjgs" width="640" height="480" data-service="Youtube" scrolling="no"/>
      </figure>
      <p>«Το Άμπερφαν επηρέασε πολύ την Βασίλισσα, ειδικά όταν βρέθηκε εκεί. Ήταν μια από τις ελάχιστες φορές που δάκρυσε δημόσια», λέει ο Sir William Heseltine, ο οποίος ήταν στο Γραφείο Τύπου του Παλατιού και μίλησε στο ντοκιμαντέρ Elizabeth: Our Queen.</p>
      <p>Σύμφωνα με την βιογράφο της Ελισάβετ Sally Bechdel Smith η απόσταση που πήρε από τα πράγματα η Ελισάβετ και η μη άμεση αντίδρασή της έγινε από την ίδια για καθαρά πρακτικούς λόγους. Όπως είπε η ίδια η Ελισάβετ, αν μετέβαινε άμεσα εκεί όλοι θα είχαν το νου τους σ’ εκείνη και όχι να συνεχίζουν τις έρευνες μήπως και βρεθεί κάποιο παιδί ζωντανό. Μάλιστα, οι άνθρωποί της την πίεζαν να μεταβεί άμεσα στο Άμπερφαν αλλά εκείνη ήταν αμετάπειστη.</p>
      <p>Η Ελισάβετ τότε είχε στείλει αρχικά τον σύζυγό της Πρίγκιπα Φίλιππο στο χωριό ο οποίος παρέστη και στις κηδείες των παιδιών ενώ είχε ήδη επισκεφθεί το μικρό χωριό και ο γαμπρός της Λόρδος Σνόουντον.</p>
      <p>Και οι κάτοικοι της περιοχής πάντως τόσα χρόνια μετά την απίστευτη αυτή τραγωδία, συμφωνούν απόλυτα με την απόφαση που είχε πάρει τότε η Ελισάβετ. Και λένε ότι η επίσκεψή της λίγες ημέρες μετά και ενώ οι ίδιοι ήταν ακόμα σε σοκ ήταν μια κίνηση παρηγοριάς.</p>
      <p>«Είδα την Βασίλισσα να περπατάει στις λάσπες. Ήταν σαν να ήταν μαζί μας από την αρχή», δήλωσε μια κάτοικος της περιοχής.</p>
      <p>Από τότε, η Βασίλισσα έχει επισκεφθεί το Άμπερφαν άλλες 4 φορές.</p>
      <figure>
        <iframe src="https://www.youtube.com/embed/aObxL02DnHs" width="640" height="360" data-service="Youtube" scrolling="no"/>
      </figure>
      <p>Με πληροφορίες από <a href="https://www.townandcountrymag.com/society/tradition/a29309363/queen-elizabeth-aberfan-mining-disaster-reaction-the-crown/">townandcountrymag.com</a></p>
    </article>
  </body>
</html>