<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurzy.cz/zpravy/520484-rozbresk-v-rijnu-byl-nejvetsi-zajem-o-nova-auta-v-eu-za-10-let/"/>
    <meta property="og:site_name" content="KurzyCZ"/>
    <meta property="article:published_time" content="2019-11-19T09:18:43+00:00"/>
    <meta property="og:title" content="Rozbřesk: V říjnu byl největší zájem o nová auta v EU za 10 let"/>
    <meta property="og:description" content="Evropský automobilový trh se konečně vzmáhá. Tak jednoduše by se daly hodnotit říjnové výsledky registrací nových osobních aut v jednotlivých zemích EU zveřejněné dnes ráno."/>
  </head>
  <body>
    <article>
      <h1>Rozbřesk: V říjnu byl největší zájem o nová auta v EU za 10 let</h1>
      <address><time datetime="2019-11-19T09:18:43+00:00">19 Nov 2019, 09:18</time> by <a rel="author">Patria</a></address>
      <p>
        <b>Evropský automobilový trh se konečně vzmáhá. Tak jednoduše by se daly hodnotit říjnové výsledky registrací nových osobních aut v jednotlivých zemích EU zveřejněné dnes ráno. Podle těchto statistik se počet nově registrovaných aut v EU tentokrát zvýšil o 8,7 % na téměř 1,2 milionů. Vysoký nárůst je nepochybně dobrou zprávou pro automobilový <a href="https://www.kurzy.cz/makroekonomika/prumysl/">průmysl</a>, nicméně přehlédnout nelze, z jak nízkého základu je tento nárůst počítán. Ještě loni v říjnu totiž stále dozníval efekt nových emisních pravidel a celý trh tehdy padal o více než 7 %. Za nejnovějším výsledkem stojí především srovnávací základ. Nelze však nepřehlédnout i určité první náznaky zlepšování situace na evropském trhu (konvenčních) <a href="https://yauto.cz/">automobilů</a>.</b>
      </p>
      <p>Za prvních deset měsíců roku se trh nových vozů v EU zmenšil o 0,7 %. Z pětice největších evropských trhů roste pouze ten největší (německý) o 3,4 %, zatímco ostatní zůstávají i nadále v červených číslech. Lídrem propadu v absolutních číslech je <a href="https://www.zajezdy.cz/spanelsko/">Španělsko</a> a na <a href="https://www.kurzy.cz/brexit/">brexit</a> se (ne)připravující Velká Británie. Z pohledu značek se největší nárůst v počtu dodaných aut podařil Daimleru a VW, mj. i díky Škodě Auto, která svůj evropský tržní podíl zvýšila o dvě desetiny procentního bodu na 4,8 %. Na druhé <a href="https://volby.kurzy.cz/strany">straně</a> řebříčku pak můžeme vidět Nissan a skupinu kolem Fiatu.</p>
      <p>Evropské statistiky registrací (zjednodušeně prodejů) jsou nepochybně solidním indikátorem vývoje poptávky po osobních automobilech, a tedy i situace v tomto <a href="https://www.kurzy.cz/makroekonomika/prumysl/">průmyslu</a>. Nicméně platí, že zhruba třetina v EU vyrobených aut směřuje na vnější trhy. A tam situace nevypadá zatím ještě příliš nadějně. Z šesti pro export nejzajímavějších trhů je většina stále ještě v útlumu a zbytek stagnuje. S ohledem na situaci v automobilovém <a href="https://www.kurzy.cz/makroekonomika/prumysl/">průmyslu</a> jsou dnešní čísla v podstatě pozitivní. V ročním vyjádření je trh EU jen 4,3 % pod maximem, což rozhodně není nijak dramatické číslo. <br/><b><br/>TRHY<br/><i><a href="https://www.kurzy.cz/kurzy-men/">CZK</a> a <a href="https://www.kurzy.cz/dluhopisy/">dluhopisy</a></i></b><br/><a href="https://www.kurzy.cz/koruna/">Koruna</a> šla včera v regionu proti proudu a vůči <a href="https://www.kurzy.cz/kurzy-men/nejlepsi-kurzy/EUR-euro/">euru</a> si připsala si několik málo haléřů, když se vzdálila od <a href="https://www.kurzy.cz/obec/hranice-okres-prerov/">hranice</a> 25,60 <a href="https://www.kurzy.cz/kurzy-men/aktualni/CZK-EUR/">EUR/CZK</a>. Nová domácí data, která by mohla ovlivnit další zasedání centrální banky a tím dát i <a href="https://www.kurzy.cz/koruna/">koruně</a> nový směr, přijdou na řadu až za deset dní, kdy budou zveřejněna podrobnější čísla <a href="https://www.kurzy.cz/makroekonomika/hdp/">HDP</a> za třetí kvartál. Ukáže se totiž, zda dochází k útlumu soukromých <a href="https://www.kurzy.cz/investice/">investic</a> a jak moc musí spoléhat <a href="https://www.kurzy.cz/makroekonomika/">ekonomika</a> na spotřebu.<br/><br/>Nová série dat nicméně nemusí ovlivnit jen korunu, ale i dluhopisový trh, který se včera dozvěděl záměry ministerstva financí pro poslední měsíc roku. MF předpokládá, že ještě v prosinci vydá <a href="https://www.kurzy.cz/dluhopisy/">dluhopisy</a> v max. hodnotě 15 mld. <a href="https://www.kurzy.cz/koruna/">korun</a> a stejnou částku si půjčí na krátko prostřednictvím státních pokladničních poukázek. <br/><b><i><br/>Zahraniční <a href="https://www.kurzy.cz/forex/">forex</a></i></b><br/>Americký prezident <a href="https://www.kurzy.cz/tema/donald-trump/">Trump</a> se včera potkal se šéfem amerického <a href="https://www.kurzy.cz/tema/fed/">Fedu</a> Powellem, aby mu připomněl, že <a href="https://www.kurzy.cz/urokove-sazby/">úrokové sazby</a> jsou v USA příliš vysoko (zejména ve srovnání s ostatními vyspělými zeměmi). Powell nevyhnutelně zdůraznil, že <a href="https://www.kurzy.cz/tema/fed/">Fed</a> se bude i nadále rozhodovat apoliticky, takže na eurodolarovém trhu je stále klid. Bude tomu tak zřejmě i dnes, kdy s výjimkou vystoupení některých centrálních bankéřů (Williams z <a href="https://www.kurzy.cz/tema/fed/">Fedu</a>) nejsou v kalendáři žádná důležitější data.<br/><br/>Ve střehu musí být dnes slábnoucí forint. Zasedá totiž maďarská centrální banka, která stále drží relativně uvolněnou měnovou politiku s hlavní úrokovou sazbou v záporu. Bankovní rada MNB dnes zřejmě nepřijde s něčím zásadně jiným, což bude činit forint i nadále neatraktivní měnou, která bude zranitelná zejména v situaci, kdy se tržní <a href="https://www.kurzy.cz/urokove-sazby/">úrokové sazby</a> v USA a EMU vydají vzhůru. <br/><b><i><br/><a href="https://www.kurzy.cz/komodity/ropa/">Ropa</a></i></b><br/><a href="https://www.kurzy.cz/komodity/ropa-brent-graf-vyvoje-ceny/">Ropa Brent</a> na počátku týdne mírně ztrácí a její cena se propadá k úrovni 62 <a href="https://www.kurzy.cz/kurzy-men/nejlepsi-kurzy/USD-americky-dolar/">dolarů</a> za <a href="https://www.kurzy.cz/komodity/ropa-barel/">barel</a>. Bez dalších konkrétních informací ohledně americko-čínské obchodní dohody nebo blížícího se zasedání států OPEC bude dnes <a href="https://www.kurzy.cz/komodity/ropa/">ropný</a> trh sledovat zejména předběžná čísla k zásobám od Amerického petrolejářského institutu - jejich případný nárůst by mohl opět přidělat vrásky <a href="https://www.kurzy.cz/komodity/ropa/">ropným</a> býkům a omezit růstový apetit cen.</p>
      <related>
        <h4>Příbuzné stránky</h4>
        <a href="https://www.kurzy.cz/zpravy/435244-rozbresk-propad-registraci-aut-v-eu-a-nova-post-exitova-maxima-koruny/"/>
        <a href="https://www.kurzy.cz/tema/4557201.html"/>
        <a href="https://www.kurzy.cz/zpravy/380592-zajem-o-nova-auta-v-eu-stale-roste/"/>
        <a href="https://www.kurzy.cz/nazory/A-V-T-28739/"/>
        <a href="https://www.kurzy.cz/zpravy/466314-zajem-o-nove-diesly-veu-dal-pada/"/>
        <a href="https://www.kurzy.cz/zpravy/466314-diesely-zajem-o-nove-veu-dal-pada/"/>
        <a href="https://www.kurzy.cz/tema/4508649.html"/>
        <a href="https://www.kurzy.cz/zpravy/388219-zajem-o-nova-auta-v-evrope-nepolevuje/"/>
        <a href="https://www.kurzy.cz/zpravy/nazory/A-V-T-16901/"/>
        <a href="https://www.kurzy.cz/zpravy/494388-acea-registrace-novych-aut-v-dubnu-v-eu-klesly-o-0-4-osmy-pokles-v-rade/"/>
        <a href="https://www.kurzy.cz/tema/4628683.html"/>
        <a href="https://zpravy.kurzy.cz/342483-eu-nove-registrace-automobilu-v-rijnu-snizily-tempo-poklesu/"/>
      </related>
    </article>
  </body>
</html>