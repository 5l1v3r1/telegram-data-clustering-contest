<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828037.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T09:52:00+00:00"/>
    <meta property="og:title" content="آخرین قیمت جهانی نفت"/>
    <meta property="og:description" content="به گزارش تسنیم به نقل از رویترز، در حالی که پیشرفت محدود مذاکرات تجاری میان آمریکا و چین در مورد لغو تعرفه ها موجب نگرانی بازارها شده و افزایش ذخایر نفتی آمریکا نیز تاثیر منفی بر بازار گذاشته است، قیمت نفت خام آمریکا برای دومین روز متوالی کاهش داشت."/>
  </head>
  <body>
    <article>
      <h1>آخرین قیمت جهانی نفت</h1>
      <address>
        <time datetime="2019-11-19T09:52:00+00:00">19 Nov 2019, 09:52</time>
      </address>
      <p>قیمت نفت برنت دریای شمال امروز با ۱۲ سنت معادل ۰.۱۹ درصد کاهش به ۶۲ دلار و ۳۲ سنت رسید.</p>
      <p>به گزارش تسنیم به نقل از رویترز، در حالی که پیشرفت محدود مذاکرات تجاری میان آمریکا و چین در مورد لغو تعرفه ها موجب نگرانی بازارها شده و افزایش ذخایر نفتی آمریکا نیز تاثیر منفی بر بازار گذاشته است، قیمت نفت خام آمریکا برای دومین روز متوالی کاهش داشت.</p>
      <p>بر اساس این گزارش، قیمت هر بشکه نفت خام آمریکا امروز با 10 سنت معادل 0.18 درصد افت به 56 دلار و 95 سنت رسید. قیمت نفت برنت دریای شمال نیز امروز با 12 سنت معادل 0.19 درصد کاهش به 62 دلار و 32 سنت رسید.</p>
      <p>یک منبع آگاه در دولت چین به رسانه های امریکایی گفته، پکن چندان به توافق تجاری خوش بین نیست و مقامات چینی از اظهارنظر ترامپ مبنی بر اینکه هیچ توافقی در مورد لغو تعرفه ها به دست نیامده ناخرسندند.</p>
      <p>مایکل مک کارتی، تحلیلگر بازار نفت در موسسه سی ام سی مارکتس در سیدنی گفت: «شب گذشته خبرهایی منتشر شده مبنی بر اینکه چین نسبت به انعقاد توافق تجاری بدبین است... عدم اعلام توافق از نظر چشم انداز تقاضا واقعا نگران کننده است... بازار خیلی نگران مذاکرات تجاری است.»</p>
      <p>ادامه اختلافات تجاری که منجر به اتخاذ اقدامات تلافی جویانه تجاری از سوی دو اقتصاد بزرگ جهان در طی 16 ماه گذشته شده، بر رشد اقتصاد جهانی و چشم انداز تقاضا برای انرژی تاثیر منفی گذاشته است.</p>
      <p>در همین حال، نتایج نظرسنجی رویترز از تحلیلگران نشان می دهد که میزان ذخایر نفت خام آمریکا احتمالا برای چهارمین هفته متوالی افزایش یافته و این موضوع نیز تاثیر منفی بر قیمت ها داشته است.</p>
      <p>ادوارد مویا، تحلیلگر موسسه اوآندا گفت: «اگر نشانه های قانع کننده ای از رشد اقتصاد جهانی یا تمدید توافق کاهش تولید توسط اوپک و متحدانش دریافت نکنیم، بعید است قیمت نفت وست تگزاس اینترمدییت مجددا به 60 دلار در هر بشکه برگردد.»</p>
    </article>
  </body>
</html>