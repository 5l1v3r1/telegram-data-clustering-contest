<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novsport.com/news3158825_1.html"/>
    <meta property="og:site_name" content="Novsport"/>
    <meta property="article:published_time" content="2019-11-19T09:19:00+00:00"/>
    <meta property="og:title" content="Локо Пд ще вдига духа на Митко Илиев"/>
    <meta property="og:description" content="Акрапович недоволен, че капитанът му не получи игрово време в националния"/>
  </head>
  <body>
    <article>
      <h1>Локо Пд ще вдига духа на Митко Илиев</h1>
      <address>
        <time datetime="2019-11-19T09:19:00+00:00">19 Nov 2019, 09:19</time>
      </address>
      <p>Треньорът на Локо Пд Бруно Акрапович не скри разочарованието си от това, че капитанът на „черно-белите" Димитър Илиев не получи нито минута игрово време с националния отбор.<br/> <br/>„Независимо от тактическия подход, добрите футболисти винаги имат място на терена. За мен той трябваше да дебютира поне в контролата с Парагвай, за да не губи от настроението си", коментира босненският специалист пред „Меридиан мач". <br/> <br/>Настоящият селекционер и бивш треньор на Лудогорец Георги Дерменджиев обаче се отказа от първоначалните си намерения да използва качествата на лидера при голмайсторите в efbet Лига. Илиев дочака жадуваната повиквателна, но със сигурност не е щастлив от това, че остана до край на пейката и в двата мача през отминалата седмица.<br/> <br/>Митко получи почивка от треньорския щаб в клуба си вчера и ще поднови занимания днес сутринта.<br/> <br/>„Ще говоря с него. Това ми е работата. Той е доказан лидер и не бива да допуска тонусът му да пада. Напротив, трябва да подходи с още по-голяма мотивация към следващата среща", коментира още Акрапович.<br/> <br/>Той и футболистите му се подготвят сериозно за предстоящото дерби с Лудогорец, като се надяват най-малкото да не допуснат увеличаване на разликата от първия в класирането. </p>
      <p> </p>
    </article>
  </body>
</html>