<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817892/%D9%85%D9%85%D9%86%D9%88%D8%B9-%D8%B4%D8%AF%D9%86-%D9%87%D8%B1-%D9%86%D9%88%D8%B9-%D8%A7%D9%81%D8%B2%D8%A7%DB%8C%D8%B4-%D9%82%DB%8C%D9%85%D8%AA-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T03:51:19+00:00"/>
    <meta property="og:title" content="ممنوع شدن هر نوع افزایش قیمت در لرستان"/>
    <meta property="og:description" content="ایسنا/لرستان رئیس سازمان صمت لرستان با اشاره به ممنوع شدن افزایش قیمت خدمات در این استان، گفت: با هر نوع افزایش قیمت کالا و خدمات به‌شدت برخورد خواهد شد."/>
  </head>
  <body>
    <article>
      <h1>ممنوع شدن هر نوع افزایش قیمت در لرستان</h1>
      <address><time datetime="2019-11-19T03:51:19+00:00">19 Nov 2019, 03:51</time> by <a rel="author">ابراهیم شریفی</a></address>
      <p>ایسنا/لرستان رئیس سازمان صمت لرستان با اشاره به ممنوع شدن افزایش قیمت خدمات در این استان، گفت: با هر نوع افزایش قیمت کالا و خدمات به‌شدت برخورد خواهد شد.</p>
      <p>محمدرضا صفی‌خانی در جمع خبرنگاران، اظهار کرد: با تصویب و ابلاغ دستگاه‌های نظارتی کشور و استان بعد از افزایش قیمت بنزین با هر نوع افزایش قیمت کالا و خدمات به‌شدت برخورد خواهد شد.</p>
      <p>وی تصریح کرد: سازمان حمایت از مصرف‌کنندگان و تولیدکنندگان موظف شده از طریق سامانه‌های مربوطه همه گروه‌های کالایی وارداتی و تولید داخل را رصد و از افزایش قیمت جلوگیری کند.</p>
      <p>صفی‌خانی اضافه کرد: با هدف حمایت از حمل‌ونقل عمومی مقرر شد اتحادیه‌ها و تاکسی‌های اینترنتی در سامانه ایرانیان اصناف ثبت‌نام کرده تا سهمیه مورد نیاز آن‌ها لحاظ شود.</p>
      <p>رئیس سازمان صمت لرستان با بیان این‌که سامانه ۱۲۴ و اپلیکیشن آپ به‌صورت ۲۴ ساعته آماده دریافت شکایت‌های مردمی است، افزود: از دیروز تاکنون ۳۰۰ واحد صنفی بازرسی شده و با وجود تشکیل چند پرونده در گروه‌های کالایی مختلف افزایش قیمت نداشتیم.</p>
      <p>انتهای پیام</p>
    </article>
  </body>
</html>