<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/district/24-paraganas/10-miscreants-arrested-on-poaching-in-swarupnagar-1.1072512"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T03:30:36+00:00"/>
    <meta property="og:title" content="প্রাণী-হত্যা রুখতে একজোট এলাকা, ধৃত ১০"/>
    <meta property="og:description" content="ধৃত ১০ জনকে সোমবার বসিরহাট আদালতে তোলা হলে পাঁচ দিনের জেল হেফাজতের নির্দেশ দেন বিচারক। জেলা বনাধিকারিক অংশুমান মুখোপাধ্যায় বলেন, ‘‘ধৃতদের থেকে অস্ত্র ছাড়াও প্রচুর বিরল বন্যপ্রাণী ও পাখির দেহাবশেষ উদ্ধার হয়েছে।"/>
  </head>
  <body>
    <article>
      <h1>প্রাণী-হত্যা রুখতে একজোট এলাকা, ধৃত ১০</h1>
      <address><time datetime="2019-11-19T03:30:36+00:00">19 Nov 2019, 03:30</time> by <a rel="author">নিজস্ব সংবাদদাতা</a></address>
      <p>তির-ধনুক ও জাল নিয়ে প্রচুর বনবেড়াল, বেজি, কাঠবিড়ালি এবং পাখি হত্যা করার অভিযোগ উঠেছিল একটি দলের বিরুদ্ধে। শেষমেশ স্থানীয় মানুষ ও উত্তর ২৪ পরগনা বন দফতরের তৎপরতায় রবিবার অভিযুক্তদের গ্রেফতার করল পুলিশ। পুলিশ জানিয়েছে, ধৃতেরা নদিয়ার হরিণঘাটার বাসিন্দা। বিভিন্ন জায়গায় গিয়ে বন্যপ্রাণী ও পাখি শিকার করে খেত তারা। বন্যপ্রাণ হত্যার অভিযোগে তাদের বিরুদ্ধে মামলাও রুজু করেছে বন দফতর।</p>
      <p>ধৃত ১০ জনকে সোমবার বসিরহাট আদালতে তোলা হলে পাঁচ দিনের জেল হেফাজতের নির্দেশ দেন বিচারক। জেলা বনাধিকারিক অংশুমান মুখোপাধ্যায় বলেন, ‘‘ধৃতদের থেকে অস্ত্র ছাড়াও প্রচুর বিরল বন্যপ্রাণী ও পাখির দেহাবশেষ উদ্ধার হয়েছে। ধৃতদের জেরা করে আর কারা এই কারবারে যুক্ত, তাদের খোঁজ করা হবে।’’</p>
      <p>স্বরূপনগর থানার তেঁপুল মির্জাপুর পঞ্চায়েতের মেদিয়া ও পাড়ুই এলাকায় প্রচুর জলাশয় ও গাছ থাকায় সেখানে ঘুরে বেড়ায় বিভিন্ন বন্যপ্রাণী ও দেশি পাখি। আসে পরিযায়ী পাখিরাও। স্থানীয় মানুষেরাই তাদের রক্ষা করেন, খেতে দেন। স্থানীয় সূত্রে জানা গিয়েছে, রবিবার সকাল থেকে বিভিন্ন জলাশয় ও গাছের নীচে জাল দিয়ে ফাঁদ পেতে, তির মেরে বন্যপ্রাণী ও পাখি শিকার করে দুষ্কৃতীরা। তাদের সঙ্গে কিছু নাবালক ও কিশোরও ছিল।</p>
      <figure>
        <img src="https://www.anandabazar.com/polopoly_fs/1.1072515.1574115093!/image/image.jpg"/>
      </figure>
      <p>ধরা পড়ার পরে অভিযুক্তেরা।  সোমবার। নিজস্ব চিত্র</p>
      <p>সেই খবর ছড়িয়ে পড়তেই একজোট হন এলাকাবাসী। ঘটনাস্থলে গিয়ে দুষ্কৃতীদের হাতে অস্ত্র এবং এত প্রাণী ও পাখির দেহ দেখে উত্তেজনা ছড়ায়। বাসিন্দারাই অপরাধীদের আটকে রেখে স্বরূপনগর থানা ও বন দফতরে খবর দেন। জেলা বনাধিকারিকের হস্তক্ষেপে পুলিশ দুষ্কৃতীদের গ্রেফতার করে।</p>
      <p>মেদিয়ার বাসিন্দা মৃণাল বিশ্বাস বলেন, ‘‘এমনিতেই আমাদের এখানে বন্যপ্রাণী ও পাখির সংখ্যা দিন দিন কমছে। তাদের রক্ষা করতে আমরা যখন ঝাঁপিয়ে পড়েছি, তখন এত প্রাণী-হত্যা দেখে সকলে খেপে যান। কিন্তু আমরা আইন হাতে তুলে নিইনি। বন দফতর সহযোগিতা না করলে হয়তো অপরাধীরা পার পেয়ে যেত।’’</p>
      <p>জেলা বনাধিকারিক অংশুমানবাবুর কথায়, ‘‘স্থানীয় মানুষ এ ভাবে প্রতিরোধ না করলে অপরাধীদের ধরা যেত না। আরও বহু প্রাণের ক্ষতি হয়ে যেত।’’</p>
    </article>
  </body>
</html>