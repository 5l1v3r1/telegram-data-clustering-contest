<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/742396"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:00:00+00:00"/>
    <meta property="og:title" content="&quot;50 ปี กฟผ. ฮาล์ฟมาราธอน&quot; มอบรายได้ 7 รพ."/>
    <meta property="og:description" content="“50 ปี กฟผ.ฮาล์ฟมาราธอน”รวมพลังนักวิ่งกว่า 4,500 คน ส่งมอบรายได้กว่า 2.6 ล้านบาท จัดซื้อเครื่องมือแพทย์ให้กับ 7 โรงพยาบาล 5 จังหวัด เพื่อสร้างความสุขให้คนไทย"/>
  </head>
  <body>
    <article>
      <h1>"50 ปี กฟผ. ฮาล์ฟมาราธอน" มอบรายได้ 7 รพ.</h1>
      <address>
        <time datetime="2019-11-19T03:00:00+00:00">19 Nov 2019, 03:00</time>
      </address>
      <p>
        <b>“50 ปี กฟผ.ฮาล์ฟมาราธอน”รวมพลังนักวิ่งกว่า 4,500 คน ส่งมอบรายได้กว่า 2.6 ล้านบาท จัดซื้อเครื่องมือแพทย์ให้กับ 7 โรงพยาบาล 5 จังหวัด เพื่อสร้างความสุขให้คนไทย</b>
      </p>
      <p>นายวิบูลย์ ฤกษ์ศิระทัย ผู้ว่าการการไฟฟ้าฝ่ายผลิตแห่งประเทศไทย (กฟผ.) นายเทพรัตน์ เทพพิทักษ์ รองผู้ว่าการพัฒนาโรงไฟฟ้าและพลังงานหมุนเวียน ในฐานะประธานชมรมวิ่ง เพื่อสุขภาพ กฟผ. และผู้บริหารกฟผ. ตัวแทนโรงพยาบาล พร้อมทั้งศิลปินดารารวมพลังนักวิ่งกว่า 4,500 คน เข้าร่วมงาน<b>วิ่ง "</b><b>50 ปี กฟผ. ฮาล์ฟมาราธอน" </b>ณ สำนักงานใหญ่ กฟผ. อ.บางกรวย จ.นนทบุรี ส่งมอบรายได้กว่า 2.6 ล้านบาทให้กับ 7 โรงพยาบาล 5 จังหวัด<br/> </p>
      <figure>
        <img src="https://www.dailynews.co.th/admin/upload/20191119/news_vtjbBxRZDs100931_533.jpg?v=20191120047?v=1397"/>
      </figure>
      <figure>
        <img src="https://www.dailynews.co.th/admin/upload/20191119/news_wWJRDyzefL100932_533.jpg?v=20191120047?v=2420"/>
      </figure>
      <p>นายวิบูลย์ ฤกษ์ศิระทัย ผู้ว่าการ กฟผ. เปิดเผยว่า กฟผ. ขอขอบคุณคนไทยที่อยู่เคียงข้างกันมาตลอด 50 ปี กว่าครึ่งศตวรรษที่ กฟผ. ทำหน้าที่ผลิตไฟฟ้าเพื่อความสุขของคนไทย ตลอดจนการดูแลสังคม ชุมชนและสิ่งแวดล้อม ซึ่งกิจกรรมด้านกีฬาเป็นกิจกรรมที่ กฟผ. ส่งเสริมให้จัดขึ้นอย่างต่อเนื่องทั้งในโรงไฟฟ้าและเขื่อนของ กฟผ. ในวันนี้ (17 พ.ย. 62)  กฟผ. ขอขอบคุณพลังนักวิ่งกว่า 4,500 คน ในงานวิ่ง <b>“50 ปี กฟผ. ฮาล์ฟมาราธอน”</b> ที่ร่วมส่งมอบรายได้ทั้งหมดโดยไม่หักค่าใช้จ่ายเพื่อนำไปจัดซื้ออุปกรณ์ทางการแพทย์มอบให้กับโรงพยาบาลขนาดเล็กที่ขาดแคลน 7 โรงพยาบาลในพื้นที่ 5 จังหวัด รอบเขตเขื่อนและโรงไฟฟ้า กฟผ. ได้แก่ โรงพยาบาลท่ากระดาน จ.กาญจนบุรี โรงพยาบาลบ้านตาขุน จ.สุราษฎร์ธานี โรงพยาบาลสามเงา จ.ตาก โรงพยาบาลบันนังสตา จ.ยะลา โรงพยาบาลท่าปลา และโรงพยาบาลน้ำปาด จ.อุตรดิตถ์ และยอดจากการรับบริจาคจะมอบให้แก่ โรงพยาบาลทองผาภูมิ จ.กาญจนบุรี<br/> </p>
      <figure>
        <img src="https://www.dailynews.co.th/admin/upload/20191119/news_ppcXjTmFzD100931_533.jpg?v=20191120047?v=8184"/>
      </figure>
      <p>สำหรับผลการแข่งขัน ของนักวิ่งในระยะทาง 21 กิโลเมตร รางวัลชนะเลิศได้รับเงินรางวัลมูลค่า 3,000 บาท พร้อมถ้วยรางวัลและเหรียญรางวัล  สำหรับระยะทาง 10 กิโลเมตร รางวัลชนะเลิศได้รับเงินรางวัลมูลค่า 2,500 บาท พร้อมถ้วยรางวัลและเหรียญรางวัล<br/> </p>
      <figure>
        <img src="https://www.dailynews.co.th/admin/upload/20191119/news_byQnYmGqpA100933_533.jpg?v=20191120047?v=3326"/>
      </figure>
      <p>บรรยากาศภายในงานเต็มไปด้วยความสนุกสนานและรอยยิ้มของนักวิ่งที่ได้ร่วมวิ่งในงานพร้อมกับ คุณตูน บอดี้สแลม คุณก้อย รัชวิน วงษ์วิริยะ รวมถึงคอนเสิร์ต BNK48 ที่มาร่วมสร้างสีสัน มอบความสุขให้กับนักวิ่งและผู้ร่วมงานทุกคน พร้อมปิดท้ายงานวิ่งด้วยการรับประทานข้าวกล้องไข่เจียว กฟผ. อันเป็นเมนูประจำงาน โดยวัสดุที่ใช้ภายในงานทั้งหมดเน้นการดูแลรักษาสิ่งแวดล้อม อาทิ ใช้กระทงใบตองและภาชนะที่ย่อยสลายได้แทนจานพลาสติก และแก้วน้ำพลาสติก รวมถึงแจก ช้อนสแตนเลส สำหรับทานอาหารแทนการใช้ช้อนพลาสติก ถือได้ว่าเป็นงานวิ่งที่ส่งเสริมการรักสุขภาพและการรักษ์โลก เต็มอิ่มด้วยความสนุก อิ่มสุขกับการทำบุญไปพร้อมกัน</p>
      <figure>
        <img src="https://www.dailynews.co.th/admin/upload/20191119/news_YXBYuJGDxx100932_533.jpg?v=20191120047?v=3857"/>
      </figure>
    </article>
  </body>
</html>