<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hotnews.ro/stiri-mediu-23499659-uniunea-europeana-acord-convenit-asupra-bugetului-uniunii-2020-crestere-fondurilor-destinate-combaterii-incalzirii-globale.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T03:02:00+00:00"/>
    <meta property="og:title" content="Uniunea Europeană: Acord convenit asupra bugetului Uniunii pe 2020, cu o creştere a fondurilor destinate combaterii încălzirii globale"/>
    <meta property="og:description" content="Statele membre şi Parlamentul European au reuşit să ajungă luni seara la un acord privind un buget de 168,7 miliarde de euro pentru anul 2020, a anunţat într-un comunicat Grupul Partidului"/>
  </head>
  <body>
    <article>
      <h1>Uniunea Europeană: Acord convenit asupra bugetului Uniunii pe 2020, cu o creştere a fondurilor destinate combaterii încălzirii globale</h1>
      <address><time datetime="2019-11-19T03:02:00+00:00">19 Nov 2019, 03:02</time> by <a rel="author">I.B.</a></address>
      <p><b>Statele membre şi Parlamentul European au reuşit să ajungă luni seara la un acord privind un buget de 168,7 miliarde de euro pentru anul 2020, a anunţat într-un comunicat Grupul Partidului Popular European (PPE), informează Agerpres citând AFP.</b><br/><br/>"Avem un acord", a confirmat pe Twitter şi preşedinţia finlandeză a Consiliului UE.<br/><br/>Parlamentul European a obţinut din partea statelor membre o creştere a bugetului cu 850 de milioane de euro faţă de propunerea Comisiei Europene, pentru a finanţa combaterea încălzirii globale, digitalizarea şi programele Erasmus + pentru tineri, a mai anunţat PPE.<br/><br/>"Am consolidat liniile bugetare pentru climă cu o jumătate de miliard de euro prin această propunere", a precizat deputata europeană PPE Monika Hohlmeier, negociatoare din partea Parlamentului European pentru bugetul pe 2020.</p>
    </article>
  </body>
</html>