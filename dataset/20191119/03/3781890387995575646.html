<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742399"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:08:00+00:00"/>
    <meta property="og:title" content="'สุริยะ-สมศักดิ์'แท็กทีม ไม่รู้ไม่เห็นมี'ห้องลับ'ซื้องูเห่า "/>
    <meta property="og:description" content="“สุริยะ-สมศักดิ์” แท็กทีมออกโรงยืนยัน ไม่รู้ไม่เห็นมี 'ห้องลับ' ซื้องูเห่า ชี้เป็นบทของสภาฯ บอกอภิปรายนายกฯ แจงได้ตลอด "/>
  </head>
  <body>
    <article>
      <h1>'สุริยะ-สมศักดิ์'แท็กทีม ไม่รู้ไม่เห็นมี'ห้องลับ'ซื้องูเห่า </h1>
      <address>
        <time datetime="2019-11-19T03:08:00+00:00">19 Nov 2019, 03:08</time>
      </address>
      <p>
        <b>“สุริยะ-สมศักดิ์” แท็กทีมออกโรงยืนยัน ไม่รู้ไม่เห็นมี "ห้องลับ" ซื้องูเห่า ชี้เป็นบทของสภาฯ บอกอภิปรายนายกฯ แจงได้ตลอด </b>
      </p>
      <p>เมื่อวันที่ 19 พ.ย. ที่ทำเนียบรัฐบาล นายสุริยะ จึงรุ่งเรืองกิจ รมว.อุตสาหกรรม ในฐานะแกนนำพรรคพลังประชารัฐ (พปชร.)ให้สัมภาษณ์กรณีนายวันมูหะมัดนอร์ มะทา หัวหน้าพรรคประชาชาติ ระบุมีการเปิดห้องซื้องูเห่ากลางสภาฯ ว่า ตนไม่เห็นข่าวดังกล่าว และข้อเท็จจริงเป็นอย่างไรก็ไม่รู้<br/><br/>ขณะที่นายสมศักดิ์ เทพสุทิน รมว. ยุติธรรม กล่าวถึงเรื่องเดียวกันนี้ ว่า ไม่มี ไม่เห็น เรื่องงูเห่ามีการพูดกันมาเป็นข่าวตั้งแต่ช่วงต้นรัฐบาล แต่ส่วนตัวไม่รู้ในรายละเอียดว่าเป็นอย่างไร ถ้าสื่ออยากรู้จะไปตรวจสอบให้ และที่ผ่านมาไม่เคยมีใครมาปรึกษาเรื่องการซื้องูเห่า ตนไม่อยู่ในข่ายไปรับผิดชอบพูดคุยเรื่องดังกล่าวเลย อาจจะมีหรือไม่มีที่พูดคุยกันตรงนี้ แต่ช่วงนี้ตนยืนยันว่าไม่น่าจะเป็นความจริง <br/><br/>เมื่อถามว่า ก่อนจะมีการอภิปรายไม่ไว้วางใจ เป็นไปได้หรือไม่ว่าจะมีการซื้องูเห่า นายสมศักดิ์ กล่าวว่า ยังไม่รู้ว่าฝ่ายค้านจะอภิปรายใครบ้าง แล้วใครจะเป็นคนไปซื้อ ตนว่าเป็นบทของสภาฯ ที่จะมีการพูดคุยเรื่องนี้ ทุกครั้งก่อนอภิปรายไม่ไว้วางใจว่าคนนั้นจะต้องไปวิ่งเต้น เอาเสียงจากพรรคนู้น พรรคนี้ พูดกันมาเช่นนี้โดยตลอด เหมือนเป็นการเรียกเรตติ้ง ในการประชุมเป็นบทที่ทุกคนช่วยกันสร้าง แต่วันนี้ยังไม่รู้ว่าจะอภิปรายใคร มีการตีโพยตีพายกันไปทั้งรัฐบาลและฝ่ายค้านจึงคิดว่ายังไม่ถึงเวลา ส่วนจะจริงหรือไม่นั้นเมื่อยังไม่รู้ว่าใครจะถูกอภิปราย จึงเร็วเกินไปที่จะวิเคราะห์ สิ่งที่ยังไม่เกิดขึ้น แต่ด้วยเสียงรัฐบาลที่ปริ่มน้ำในปัจจุบันทำให้มีการวิพากษ์วิจารณ์กันง่ายขึ้น ส่วนภาพรวมการอภิปรายเป็นเรื่องน่ากังวลหรือไม่นั้น ในการประชุมสภาฯ ทั้เรื่องงบประมาณ เรื่องการอภิปรายไม่ไว้วางใจ รวมถึงการพิจารณาพ.ร.ก.ต่างเป็นเรื่องที่ต้องกังวลเป็นเรื่องปกติ ส่วนการอภิปรายไม่ไว้วางใจรัฐบาลจะชี้แจงได้หรือไม่นั้นแต่ละครั้งก็เห็นนายกฯ ชี้แจงได้หมดคงไม่เหนื่อยเท่าไหร่ เมื่อถามย้ำว่า เป็นการปั่นราคางูเห่าหรือไม่ นายสมศักดิ์ กล่าวว่า ไม่ เรื่องนี้อย่าเพิ่งพูดกันเลย<br/><br/>เมื่อถามว่าก่อนการอภิปรายไม่ไว้วางใจ จะมีการประชุมใหญ่ของพรรคพลังประชารัฐ (พปชร.)  หรือไม่ นายสมศักดิ์กล่าวว่า ไม่ทราบเรื่องการประชุมใหญ่ แต่การประชุมพรรคมีอยู่ทุกสัปดาห์อยู่แล้ว ระเบียบวาระการประชุมสภาฯ ก็ต้องเอาเข้าที่ประชุมพรรค. </p>
    </article>
  </body>
</html>