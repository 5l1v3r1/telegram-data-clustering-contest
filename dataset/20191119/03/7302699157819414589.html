<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/china/detail/9620000110528"/>
    <meta property="og:site_name" content="MGR Online"/>
    <meta property="article:published_time" content="2019-11-19T03:19:00+00:00"/>
    <meta property="og:title" content="“หัวม้าสัมฤทธิ์” กลับวังหยวนหมิงหยวน จีนเปิดนิทรรศการโชว์ 7 หัวสัตว์แห่งนาฬิกาพ่นน้ำ 12 นักษัตร ที่ &quot;ทัพอังกฤษ-ฝรั่งเศส&quot;ปล้นไปเมื่อ 159 ปีที่แล้ว"/>
    <meta property="og:description" content="จีนได้สมบัติล้ำค่าชาติชิ้นสำคัญอีกชิ้นกลับคืนมา คือประติมากรรมรูปหัวม้าซึ่งเป็นส่วนหนึ่งของนาฬิกาพ่นน้ำ 12 นักษัตรแห่งวังหยวนหมิงหยวน"/>
  </head>
  <body>
    <article>
      <h1>“หัวม้าสัมฤทธิ์” กลับวังหยวนหมิงหยวน จีนเปิดนิทรรศการโชว์ 7 หัวสัตว์แห่งนาฬิกาพ่นน้ำ 12 นักษัตร ที่ "ทัพอังกฤษ-ฝรั่งเศส"ปล้นไปเมื่อ 159 ปีที่แล้ว</h1>
      <address><time datetime="2019-11-19T03:19:00+00:00">19 Nov 2019, 03:19</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011414401.JPEG"/>
        <figcaption>“ประติมากรรมรูปหัวม้า” เป็นประติมากรรมรูปหัวสัตว์ของนาฬิกาพ่นน้ำ 12 นักษัตรแห่งวังหยวนหมิงหยวน ชิ้นล่าสุดที่กลับคืนบ้านเกิด (เครดิตภาพ ซินหวาไทย)</figcaption>
      </figure>
      <p><b><i>MGR ONLINE--</i>จีนได้สมบัติล้ำค่าของชาติชิ้นสำคัญอีกชิ้นกลับคืนมา คือประติมากรรมรูปหัวม้าซึ่งเป็นส่วนหนึ่งของนาฬิกาพ่นน้ำ 12 นักษัตรแห่งวังหยวนหมิงหยวนสมัยราชวงศ์ชิง ซึ่งถูกกองกำลังผสมนำโดยอังกฤษและฝรั่งเศสปล้นสะดมไประหว่างสงครามฝิ่นครั้งที่สอง ปี 1860 หรือเมื่อ 159 ปีที่แล้ว</b><br/><br/>สำนักข่าวซินหวารายงานโดยอ้างอิง<i>คณะกรรมาธิการมรดกวัฒนธรรมแห่งชาติจีน (NCHA) </i>เผยเมื่อวันที่ 13 พ.ย.ที่ผ่านมาว่า มหาเศรษฐีแห่งมาเก๊า นาย สแตนลีย์ โฮ เป็นผู้บริจาคประติมากรรมหัวม้าซึ่งเขาได้ประมูลซื้อมา ให้แก่จีน<br/><br/>เมื่อประติมากรรมรูปหัวม้ากลับคืนสู่วังหยวนหมิงหยวน จากนั้นจะถูกนำไปโชว์ให้สาธารณชนชมเป็นขวัญตาในนิทรรศการซึ่งจัดขึ้นที่พิพิธภัณฑ์สถานแห่งชาติไปจนถึงปลายเดือนพ.ย.นี้ ภายในงานนิทรรศการฯนี้ยังมีการนำประติมากรรมรูปหัวสัตว์แห่งนาฬิกาพ่นน้ำ 12 นักษัตรฯ อีก 6 ชิ้นที่จีนได้คืน มาจัดแสดงร่วมด้วย ได้แก่ วัว (ฉลู) เสือ(ขาล) ลิง(วอก) หมู(กุน) หนู(ชวด) กระต่าย(เถาะ)</p>
      <figure>
        <img src="https://mpics.mgronline.com/pics/Images/562000011414402.JPEG"/>
        <figcaption>นาฬิกาพ่นน้ำ 12 นักษัตร เป็นประติมากรรมโดดเด่นของสวนน้ำพุบริเวณหน้าวังหยวนหมิงหยวน หัวนักษัตรทั้ง 12 ถูกปล้นสะดมไประหว่างที่อังกฤษ-ฝรั่งเศสเผาวังสามวันสามคืนช่วงสงครามฝิ่นปี 1860 (ภาพ สื่อจีน เว่ยหมิง ดอมท คอม)</figcaption>
      </figure>
      <p>“นาฬิกาพ่นน้ำ 12 นักษัตรแห่งวังหยวนหมิงหยวน”<br/><br/><i>“นาฬิกาพ่นน้ำ 12 นักษัตร” </i>เป็นประติมากรรมโดดเด่นของสวนน้ำพุบริเวณหน้าวังหยวนหมิงหยวน(圆 明 园)หรือพระราชวังฤดูร้อนอันยิ่งใหญ่สมัยราชวงศ์ชิงแห่งศตวรรษที่ 19 พระราชวังหยวนหมิงหยวนมีฉายา “สรวงสวรรค์แห่งสวนหมื่นสวน” (万园之园) ในอาณาบริเวณกว่าสองพันไร่ของวังประกอบด้วยตำหนักกว่า 1,000 หลัง จุดชมวิว 100 แห่ง สถาปัตยกรรม ศิลปะตกแต่งล้วนงดงามประณีตเป็นที่เลื่องลือในสามโลกก็ว่าได้<br/><br/>สำหรับนาฬิกาพ่นน้ำ 12 นักษัตร จักรพรรดิเฉียนหลงทรงรับสั่งให้ช่างฝีมือชาวอิตาลีเป็นผู้ออกแบบ และดูแลการหล่อปั้นขึ้น ประติมากรรมบรอนซ์หรือโลหะสัมฤทธิ์รูปหัวสัตว์ทั้ง 12 นักษัตรนี้มีลักษณะลำตัวเป็นคน หัวสัตว์ประจำนักษัตรเป็นตัวแทนช่วงเวลา 12 ช่วงของวันที่แบ่งตามประเพณีจีน （时辰）ซึ่งแต่ละช่วงเวลากินเวลา 2 ชั่วโมง<br/><br/>เมื่อถึงช่วงเวลาของนักษัตรใด หัวนักษัตรนั้นจะพ่นน้ำออกมาเป็นเวลานาน 2 ชั่วโมง และเมื่อถึงเวลาเที่ยงตรง รูปหัวนักษัตรทั้ง 12 ก็จะพ่นน้ำออกมาพร้อมๆกัน เป็นภาพที่งดงามมีชีวิตชีวา และเป็นที่โปรดปรานของจักรพรรดิเฉียนหลงมาก<br/><br/>ทว่า ในยุคมืดมนอนธการของจีน หัวนักษัตรทั้ง 12 มีอันต้องพลัดพรากจากบ้านกระจัดกระจายไปอยู่ตามดินแดนต่างๆในอีกซีกโลกนับจากวันที่กองกำลังผสมนำโดยอังกฤษและฝรั่งเศสบุกทำลายเผาพระราชวังหยวนหมิงหยวนระหว่างสงครามฝิ่น ตอนนั้นทหารราว 4,000 คน ถูกระดมมาเผาวังหยวนหมิงสามวันสามคืนจนพังพินาศวอดวาย อีกทั้งได้ปล้นสะดมสมบัติล้ำค่าในวังไปจำนวนมาก รวมทั้งหัวนักษัตรทั้ง 12 ก็ถูกตัดหัวขนเอาไปด้วย<br/><br/>เป็นเวลานานกว่าร้อยปีที่ประติมากรรมหัวสัตว์นาฬิกาพ่นน้ำ 12 นักษัตรพลัดพรากจากบ้านไป จนกระทั่งปี 1985 จึงได้เริ่มทยอยกลับบ้าน โดยหลายชิ้นผู้ชนะการประมูลประติมากรรมรูปหัวสัตว์ฯเหล่านี้ได้ส่งมอบให้แก่จีน ปัจจุบันประติมากรรมรูปหัวสัตว์แห่งนาฬิกาพ่นน้ำ 12 นักษัตรที่ได้กลับบ้านแล้ว รวม 7 ชิ้น ได้แก่ วัว เสือ ลิง หมู หนู กระต่าย ม้า ส่วนอีก 5 ชิ้น ที่ไม่รู้ตกอยู่แห่งหนใดนั้น ได้แก่ งูใหญ่ (มังกร) สุนัข งูเล็ก แพะ ไก่</p>
      <figure>
        <img src="https://mpics.mgronline.com/pics/Images/562000011414403.JPEG"/>
        <figcaption>ภาพแบบจำลองประติมากรรมรูปหัวสัตว์ทั้งสิบสองของนาฬิกาพ่นน้ำ 12 นักษัตรแห่งวังหยวนหมิงหยวน (ภาพ ซีน่า)</figcaption>
      </figure>
      <figure>
        <img src="https://mpics.mgronline.com/pics/Images/562000011414404.JPEG"/>
        <figcaption>รูปปั้นจำลองนาฬิกาพ่นน้ำ 12 นักษัตร ประกอบด้วยรูปหัวนักษัตรที่มีลักษณะลำตัวเป็นคน (แฟ้มภาพ CNS PHOTO)</figcaption>
      </figure>
      <related>
        <h4>แกลเลอรี</h4>
        <a href="https://mgronline.com/china/photo-gallery/9620000110528"/>
      </related>
    </article>
  </body>
</html>