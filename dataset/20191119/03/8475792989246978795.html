<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.svt.se/nyheter/utrikes/farlig-luft-i-sydney-fran-skogsbrander"/>
    <meta property="og:site_name" content="SVT Nyheter"/>
    <meta property="article:published_time" content="2019-11-19T03:00:28+00:00"/>
    <meta property="og:title" content="Farlig luft i Sydney från skogsbränder"/>
    <meta property="og:description" content="Sydneyborna vaknade på tisdagen upp i en stad insvept i rök från närliggande terrängbränder. Förutom dålig luftkvalitet var sikten på vissa håll farligt dålig."/>
  </head>
  <body>
    <article>
      <h1>Farlig luft i Sydney från skogsbränder</h1>
      <address><time datetime="2019-11-19T03:00:28+00:00">19 Nov 2019, 03:00</time> by <a rel="author">TT</a></address>
      <p>
        <b>Sydneyborna vaknade på tisdagen upp i en stad insvept i rök från närliggande terrängbränder. Förutom dålig luftkvalitet var sikten på vissa håll farligt dålig.</b>
      </p>
      <p>Människor med astma eller andra andningsproblem uppmanas bland annat att stanna inomhus, rapporterar lokala medier.</p>
      <p>Värst är luftkvaliteten i västra Sydney, där luftföroreningsnivån är två till tre gånger högre än det nationella snittet.</p>
      <h3>Nära 50 bränder härjar</h3>
      <p>Nära 50 bränder härjar fortfarande i den australiska delstaten New South Wales, varav omkring hälften inte är under kontroll. Och vädret fortsätter att försvåra räddningstjänstens arbete.</p>
      <p>– Vi har inte bara dessa höga temperaturer, 35 grader och uppåt, och den torra luften. Vi har dessutom de här växlande vindarna, säger räddningstjänstens Shane Fitzsimmons till <a href="https://www.abc.net.au/news/2019-11-19/bushfire-smoke-blankets-sydney-and-large-parts-of-nsw/11716450">ABC News</a>.</p>
      <p>Omkring 1 400 brandmän bekämpar bränderna i delstaten och de kan enligt Fitzsimmons mötas av ”riktiga utmaningar”.</p>
      <h3>Sex personer har dött</h3>
      <p>Efter flera veckor med svåra bränder och katastrofläge utlyst under förra veckan, säger Fitzsimmons att det är viktigt att man inte tar någonting för givet.</p>
      <p>– Det sista vi vill är att folk blir slappa, arroganta eller uttråkade när det gäller att hålla koll på förhållandena, säger han till <a href="https://www.sbs.com.au/news/sydney-air-quality-plummets-as-nsw-residents-urged-to-stay-vigilant">SBS News</a>.</p>
      <p>Sex personer har omkommit och över 500 bostäder har förstörts i bränderna i New South Wales sedan brandsäsongen startade för några veckor sedan. Bara under de senaste två veckorna har över 400 hem förstörts.</p>
      <p>I granndelstaten Queensland härjar omkring 70 bränder.</p>
      <related>
        <h4>Relaterat</h4>
        <a href="https://www.svt.se/nyheter/utrikes/australien-bavar-for-nya-brander"/>
        <a href="https://www.svt.se/nyheter/utrikes/brandvarningar-pa-hogsta-niva-i-australien"/>
        <a href="https://www.svt.se/nyheter/utrikes/svenska-peder-varsta-brandrisken-pa-40-ar"/>
      </related>
    </article>
  </body>
</html>