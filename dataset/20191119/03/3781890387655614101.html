<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742400"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:12:00+00:00"/>
    <meta property="og:title" content="'ทส.'ย้ำทุกตำแหน่งมีศักดิ์ศรี ย้าย'ชัยวัฒน์'ไม่เกี่ยวคดี"/>
    <meta property="og:description" content="ปลัดทส.แจงย้าย “ชัยวัฒน์” ลงใต้ ไม่เกี่ยวเรื่องคดีความ แค่ย้ายตามปกติ เตรียมขอสำนวนศาล ตั้งกก.สอบวินัยต่อ"/>
  </head>
  <body>
    <article>
      <h1>'ทส.'ย้ำทุกตำแหน่งมีศักดิ์ศรี ย้าย'ชัยวัฒน์'ไม่เกี่ยวคดี</h1>
      <address>
        <time datetime="2019-11-19T03:12:00+00:00">19 Nov 2019, 03:12</time>
      </address>
      <figure>
        <img src="https://www.dailynews.co.th/admin/upload/20191119/news_JqurOmwIeA102333_533.jpg?v=201911191010"/>
      </figure>
      <p>
        <b>ปลัดทส.แจงย้าย “ชัยวัฒน์” ลงใต้ ไม่เกี่ยวเรื่องคดีความ แค่ย้ายตามปกติ เตรียมขอสำนวนศาล ตั้งกก.สอบวินัยต่อ</b>
      </p>
      <p>เมื่อวันที่ 19 พ.ย.  ที่ทำเนียบรัฐบาล  นายจตุพร บุรุษพัฒน์ ปลัดกระทรวงทรัพยากรธรรมชาติและสิ่งแวดล้อม (ทส.) ให้สัมภาษณ์ถึงการโยกย้ายนายชัยวัฒน์ ลิ้มลิขิตอักษร ผู้อำนวยการสำนักบริหารพื้นที่อนุรักษ์ที่ 9 (อุบลราชธานี) และอดีตหัวหน้าอุทยานแห่งชาติแก่งกระจาน จ.เพชรบุรี ไปเป็นผู้อำนวยการสำนักทรัพยากรจังหวัดปัตตานี ว่า คดีของนายชัยวัฒน์ยังอยู่ในการพิจารณาของศาลต้องว่าไปตามกระบวนการ ส่วนเหตุผลที่ย้ายนายชัยวัฒน์  เนื่องจาก เมื่อวันที่ 18 พ.ย.ที่ผ่านมา อธิบดีกรมอุทยานแห่งชาติ สัตว์ป่าและพันธุ์พืช นำเสนอเรื่องการโยกย้ายมาที่กระทรวงฯ จึงย้ายจากฝั่งกับของกรมอุทยานฯ ไปขึ้นอยู่กับสำนักงานปลัดกระทรวง ซึ่งเป็นเรื่องปกติย้ายในระดับที่เท่ากันและยังมีอำนาจหน้าที่เหมือนเดิมในการดูแลทรัพยากรป่าไม้ในจังหวัดถือ<br/><br/>“คำสั่งเขียนว่าย้าย ไม่ใช่เด้ง ทุกตำแหน่งของกระทรวงทรัพยากร ถือว่ามีศักดิ์ศรี ผมเชื่อว่าเขาไปอยู่ตรงนั้นก็คงทำงานได้ดี การที่ย้ายไม่เกี่ยวข้องกับคดีความเพราะกระทรวงได้มีคำสั่งย้ายข้าราชการไปประมาณ 80 กว่าคน ถึงกรณีของนายชัยวัฒน์ ก็ถือว่าเป็นการเก็บตก จึงมีการเสนอย้ายอีกคน”นายจตุพร กล่าวว่า <br/><br/>ปลัดทส.กล่าวว่า ขณะนี้ได้ทำหนังสือขอสำนวนคดีไปถึงกรมสอบสวนคดีพิเศษ(ดีเอสไอ)เนื่องจากมีข้อกล่าวหาว่ากระทำผิดต่อตำแหน่งหน้าที่ด้วยเมื่อได้สำนวนมาแล้วจะตั้งคณะกรรมการขึ้นมาสอบสวน ว่าจะใช้เวลาประมาณ2-3สัปดาห์ แม้จะมีการตั้งคณะกรรมการสอบนายชัยวัฒน์ไปก่อนหน้านี้แล้วแต่ขณะนั้นนายชัยวัฒน์ เป็นข้าราชการการระดับ8 แต่ครั้งนี้ตำแหน่งมีระดับสูงขึ้น การสอบสวนก็จะเข้มข้นขึ้น ทั้งนี้หากว่าผลการสอบเข้าข่ายมีความผิดก็อาจจะต้องพิจารณาโทษทางวินัยรวมไปถึงเรื่องของการพักการปฎิบัติหน้าที่เอาไว้ก่อน.</p>
    </article>
  </body>
</html>