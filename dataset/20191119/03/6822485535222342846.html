<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980828007.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-19T03:00:00+00:00"/>
    <meta property="og:title" content="از کی‌روش تا ویلموتس؛ وقتی فدراسیون فوتبال از اتفاقات گذشته درس نمی‌گیرد"/>
    <meta property="og:description" content="به گزارش تسنیم، پس از دو شکست پیاپی تیم ملی مقابل بحرین و عراق، امر طبیعی انتقاد از این تیم بود. تیمی که علاوه بر شکست، بازی خوبی هم انجام نداد تا کمی جای دفاع باقی بگذارد. در واقع انتقاد هم به نحوه عملکرد تیم ملی بود و هم به نحوه نتیجه‌گیری؛ از این رو انتقادها به تیم ملی از زوایای مختلف صورت گرفت و کارشناسان مختلف هم راهکارهایی را ارائه کردند."/>
  </head>
  <body>
    <article>
      <h1>از کی‌روش تا ویلموتس؛ وقتی فدراسیون فوتبال از اتفاقات گذشته درس نمی‌گیرد</h1>
      <address>
        <time datetime="2019-11-19T03:00:00+00:00">19 Nov 2019, 03:00</time>
      </address>
      <p>به نظر می‌رسد فدراسیون فوتبال در نحوه عقد قرارداد با مربیان دچار مشکل است یا در اجرای آن ضعف دارد که ویلموتس هم رفتارهای مشابه کی‌روش را انجام می‌دهد.</p>
      <p>به گزارش تسنیم، پس از دو شکست پیاپی تیم ملی مقابل بحرین و عراق، امر طبیعی انتقاد از این تیم بود. تیمی که علاوه بر شکست، بازی خوبی هم انجام نداد تا کمی جای دفاع باقی بگذارد. در واقع انتقاد هم به نحوه عملکرد تیم ملی بود و هم به نحوه نتیجه‌گیری؛ از این رو انتقادها به تیم ملی از زوایای مختلف صورت گرفت و کارشناسان مختلف هم راهکارهایی را ارائه کردند.</p>
      <p>یکی از انتقادهای مهم نسبت به فدراسیون فوتبال، عدم حضور مارک ویلموتس در ایران است. اینکه سرمربی بلژیکی تیم ملی به هر دلیلی پیش از دیدار با عراق دیرهنگام به تهران آمد. دیرآمدن همانا، دیر شروع شدن تمرینات تیم ملی نیز همانا؛ اتفاقی که باعث شد بازیکنان تیم ملی با کمترین میزان آمادگی و هماهنگی مقابل عراق قرار بگیرند که نتیجه‌اش بازی ضعیف و شکست بود. زمانی که حتی نتوانستیم یک کرنر از حریف بگیریم و شاید ضعیف‌ترین عملکرد را از نظر ایجاد موقعیت و شوت زدن به سمت دروازه عراق را داشتیم. نکته جالب‌تر این بود که ویلموتس بلافاصله پس از دیدار با عراق و پس از چند ساعت حضور در تهران، بار دیگر کشورمان را ترک کرد و به مرخصی رفت!</p>
      <p>فدراسیون فوتبال با وجود انتقاداتی که صورت گرفته، هنوز پاسخی در خصوص نوع قرارداد مارک ویلموتس با این فدراسیون نداده است. هنوز فدراسیون درباره نحوه مرخصی‌های این مربی بلژیکی توضیح نداده که ویلموتس چه میزان مرخصی دارد و چرا در ایران حضور پیدا نمی‌کند. او پس از شکست مقابل عراق، می‌توانست حداقل چند روزی بازیکنانش را برای هماهنگی و آمادگی بیشتر تمرین بدهد تا تفکراتش را به آنها انتقال دهد، اما تصمیم گرفت چند ساعت پس از ورود به تهران، راهی مرخصی شود. فدراسیون فوتبال هم بی‌چون و چرا قبول کرد. حالا یا قرارداد ویلموتس به نحوی بوده که او هر زمان که دلش خواست راهی مرخصی شود یا توانایی فدراسیون مقابل این مربی آنقدر پایین است که نمی‌تواند مانع رفتن او به مرخصی شود.</p>
      <p>سکوت فدراسیون در حالی است که مسئولان مختلف در کمیته‌های مختلف فدراسیون با سایت رسمی فدراسیون فوتبال مصاحبه و از برنامه‌ها حمایت کرده‌اند. میرشاد ماجدی، نیما نکیسا، مرتضی محصص و سعید دقیقی که در فدراسیون فوتبال مسئولیت دارند از جمله نفراتی بودند که به حمایت از فدراسیون و برنامه‌ریزی برای تیم ملی پرداختند. در جلسه هیئت رئیسه هم که روز گذشته برگزار شد اعضا از فدراسیون به دلیل فراهم کردن شرایط تقدیر کردند! اینکه فدراسیون تمام امکانات لجستیکی را برای تیم ملی فراهم کرده و اکنون هم اتفاقی رخ نداده و می‌توان با برنامه‌ریزی بهتر راهی جام جهانی 2022 شد. فدراسیون پیش‌تر هم بیانیه عذرخواهی داده بود اما گویا فراموش کرده درباره مسائل مهم‌تری پاسخگو باشد.</p>
      <p>از طرفی مسئولان فدراسیون فوتبال در حالی از برنامه‌ریزی و حمایت مناسب در قبال تیم ملی صحبت می‌کنند که پس از حضور مارک ویلموتس دومین فیفادی ما هم از درست رفت. تیم ملی در دو فیفادی را که بازی رسمی نداشت، بدون انجام بازی دوستانه پشت سر گذاشت و فدراسیون فوتبال نتوانست برنامه‌ریزی مناسبی برای این تیم داشته باشد.</p>
      <p>فدراسیون فوتبال در شرایط فعلی حتی نمی‌تواند مارک ویلموتس را در ایران حفظ کند تا او با زیر نظر گرفتن لیگ و برنامه‌ریزی مناسب، برگزاری جلسات فنی با فدراسیون و مربیان لیگ، راه چاره‌ای برای خروج تیم ملی از بحران داشته باشد. اقداماتی که در زمان کارلوس کی‌روش هم صورت نمی‌گرفت. سرمربی سابق تیم ملی هم شرایطش به گونه‌ای بود که هر زمان دلش می‌خواست راهی مرخصی می‌شد، توجهی به لیگ نداشت.</p>
      <p>شاید تنها فرق رفتاری ویلموتس با کی‌روش مصاحبه نکردن او باشد که بعید نیست اگر چند وقت بگذرد، این مربی هم چنین اقداماتی را انجام دهد. اینجا سؤال این است که چرا فدراسیون فوتبال از قرارداد با کی‌روش درس نگرفته و چگونه است که ویلموتس پس از دو شکست پیاپی تیم ملی، به راحتی همه چیز را رها می‌کند، به مرخصی می‌رود و فدراسیون فوتبال هم در این خصوص پاسخگو نیست.</p>
    </article>
  </body>
</html>