<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817890/%D8%AA%D9%88%D9%84%DB%8C%D8%AF-%D8%B3%D8%A7%D9%84%D8%A7%D9%86%D9%87-%DB%B1%DB%B7%DB%B0-%DA%A9%DB%8C%D9%84%D9%88-%DA%98%D9%84-%D8%B1%D9%88%DB%8C%D8%A7%D9%84-%D8%AF%D8%B1-%D9%84%D8%B1%D8%B3%D8%AA%D8%A7%D9%86"/>
    <meta property="og:site_name" content="ایسنا"/>
    <meta property="article:published_time" content="2019-11-19T03:47:39+00:00"/>
    <meta property="og:title" content="تولید سالانه ۱۷۰ کیلو ژل رویال در لرستان"/>
    <meta property="og:description" content="ایسنا/لرستان معاون بهبود تولیدات دامی جهاد کشاورزی به تولید سالانه ۱۷۰ کیلو ژل رویال در لرستان اشاره کرد و گفت: بیش از ۱۰۰ زنبوردار به‌طور تخصصی در تهیه ژل رویال فعالیت دارند."/>
  </head>
  <body>
    <article>
      <h1>تولید سالانه ۱۷۰ کیلو ژل رویال در لرستان</h1>
      <address><time datetime="2019-11-19T03:47:39+00:00">19 Nov 2019, 03:47</time> by <a rel="author">ابراهیم شریفی</a></address>
      <p>ایسنا/لرستان معاون بهبود تولیدات دامی جهاد کشاورزی به تولید سالانه ۱۷۰ کیلو ژل رویال در لرستان اشاره کرد و گفت: بیش از ۱۰۰ زنبوردار به‌طور تخصصی در تهیه ژل رویال فعالیت دارند.</p>
      <p>ناصر نجیب‌زاده در جشنواره تخصصی زنبورعسل و فرآورده‌های آن به وجود ۳۱۰۰ پرورش‌دهنده زنبورعسل در لرستان اشاره و اظهار کرد: این تعداد زنبوردار با دارا بودن ۳۱۰ هزار فروند کندوی عسل سالانه ۲۷۰۰ تن عسل تولید می‌کنند.</p>
      <p>وی با اشاره به اهداف برگزاری جشنواره تخصصی عسل و فرآورده‌های آن در لرستان تصریح کرد: در این جشنواره به دنبال این هستیم که سایر فرآورده‌های زنبورداری جنبه اقتصادی پیدا کند.</p>
      <p>نجیب‌زاده با ذکر این مطلب که بیش از ۱۰۰ زنبوردار به‌طور تخصصی در تهیه ژل رویال فعالیت دارند، ادامه داد: براساس سرشماری امسال ۱۷۰ کیلو ژل رویال در لرستان تهیه شده است.</p>
      <p>معاون بهبود تولیدات دامی جهاد کشاورزی لرستان از آغاز تولید زهر زنبورعسل در لرستان خبر داد و افزود: تولید موم و گرده گل که جنبه اقتصادی دارند از دیگر اهداف برگزاری جشنواره تخصصی عسل در لرستان است.</p>
      <p>وی با ذکر این مطلب که زنبورداری می‌تواند به عنوان یک نهاده در بخش کشاورزی و برای گرده‌افشانی کارایی داشته باشد، ادامه داد: وجود کندوهای زنبورعسل در باغات و در مزارع دانه‌های روغنی می‌تواند میزان تولید را تا دو برابر افزایش دهد.</p>
      <p>نجیب‌زاده با اشاره به اینکه لرستان ۳ درصد تولید عسل کشور را با خود اختصاص داده است، اضافه کرد: در منطقه کفراج شهرستان دلفان بیش از ۲۵۰ زنبوردار به‌طور تخصصی فعالیت دارند که به دنبال ایجاد خوشه عسل در این منطقه هستیم.</p>
      <p>انتهای پیام</p>
    </article>
  </body>
</html>