<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/jharkhand/story-jharkhand-elections-cm-raghuvar-das-and-saryu-rai-filed-their-nomination-from-jamshedpur-east-constituency-seat-2857324.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T03:30:25+00:00"/>
    <meta property="og:title" content="सीएम रघुवर दास और सरयू राय ने दाखिल किया नामांकन, इतनी है इनकी संपत्ति"/>
    <meta property="og:description" content="मुख्यमंत्री रघुवर दास और मंत्रिपरिषद में उनके सहयोगी रहे सरयू राय आखिरकार चुनावी मैदान में आमने-सामने आ गए। दूसरे चरण के चुनाव के लिए नामांकन के अंतिम दिन दोनों ने जमशेदपुर पूर्वी सीट से अपना नामांकन..."/>
  </head>
  <body>
    <article>
      <h1>सीएम रघुवर दास और सरयू राय ने दाखिल किया नामांकन, इतनी है इनकी संपत्ति</h1>
      <address><time datetime="2019-11-19T03:30:25+00:00">19 Nov 2019, 03:30</time> by <a rel="author">वरीय संवाददाता, जमशेदपुर।</a></address>
      <p>मुख्यमंत्री रघुवर दास और मंत्रिपरिषद में उनके सहयोगी रहे सरयू राय आखिरकार चुनावी मैदान में आमने-सामने आ गए। दूसरे चरण के चुनाव के लिए नामांकन के अंतिम दिन दोनों ने जमशेदपुर पूर्वी सीट से अपना नामांकन दाखिल किया।</p>
      <p>नामांकन से पहले दोनों ने अलग-अलग जगहों पर सभा की। रघुवर ने बाराद्वारी मैदान में सभा को संबोधित किया तो सरयू राय ने साकची बौद्ध मंदिर के पास मैदान में। भीड़ देखकर अंदाजा लगाना मुश्किल था कि किस मैदान में अधिक लोग हैं।</p>
      <p><b>बैठे रहे सरयू</b><br/>मुख्यमंत्री दोपहर 12 बजे के बाद पर्चा दाखिल करने कलेक्ट्रेट पहुंचे। उसके कुछ मिनट के बाद सरयू राय भी परिसर में दाखिल हुए। रघुवर दास के नामांकन तक सरयू राय पास के कमरे में बैठे रहे। रघुवर दास के नामांकन के बाद सरयू राय ने अपना पर्चा भरा।</p>
      <p><b>मां शीतला का आशीर्वाद लिया</b><br/>दोनों दिग्गजों ने नामांकन से पहले मां शीतला से आशीर्वाद लिया। मुख्यमंत्री नामांकन से पहले शीतला मंदिर पहुंचे। वहां पूजा के बाद दीदी से आशीर्वाद लिया और फिर बाराद्वारी मैदान पहुंचे। सरयू राय ने भी पहले बजरंगबली फिर शीतला मंदिर में पूजा की। उसके बाद बौद्ध मंदिर के पास मैदान में पहुंचे। वहां से समर्थकों के साथ जुलूस की शक्ल में नामांकन करने पहुंचे।</p>
      <p><b>‘रघुवर दाग’ को नहीं धो पाएगा मोदी डिटर्जेंट: सरयू</b><br/>सरयू राय ने नामांकन भरने के बाद बातचीत में कहा कि बहुमत की सरकार पर 'रघुवर दाग' लगा है। यह दाग जो भाजपा के दामन पर भी है। इसे मोदी डिटर्जेंट भी नहीं धो पाएगा। पूर्व मंत्री ने कहा कि जनता से छल नहीं करना चाहिए, उसे बेवकूफ नहीं बनाना चाहिये। यह हमेशा ख्याल रखनी चाहिए कि 1100 वोट से जीतते जीतते 70 हजार तक पहुंच गये, क्योंकि लोगों की उम्मीद थी</p>
      <p><b>बहुमत की सरकार में कोई दाग नहीं लगा है: रघुवर</b><br/>मुख्यमंत्री रघुवर दास नामांकन के बाद सोमवार शाम अपने आवास पर प्रेस वार्ता में कहा कि उनकी सरकार में केवल विकास कार्य हुए हैं, कोई दाग नहीं लगा है। 14 साल में पहली बार बेदाग सरकार रही है। भाजपा सरकार ने भ्रष्ट अधिकारियों को जेल में भेजने का काम किया है। मैथिली, अंगिका, संथाली, उड़िया सहित अन्य भाषाओं को द्वितीय भाषा का दर्जा दिया।</p>
      <p><b>नीलकंठ और दिनेश समेत कई दिग्गजों ने भरा पर्चा</b><br/>सोमवार को मुख्यमंत्री रघुवर दास और सरयू राय समेत कई दिग्गजों ने पर्चा भरा। नामांकन करने वाले प्रमुख लोगों में विधानसभा अध्यक्ष डॉ. दिनेश उरांव, आजसू प्रमुख सुदेश महतो, मंत्री नीलकंठ मुंडा, पूर्व मंत्री चंपई सोरेन, कांग्रेस के गौरव वल्लभ और झाविमो के अभय सिंह आदि शामिल हैं। </p>
      <p><b>85.8 लाख संपत्ति के मालिक हैं सीएम रघुवर दास</b><br/>मुख्यमंत्री रघुवर दास के पास कुल संपत्ति 85,08,981.90 रुपये हैं। नामांकन के दौरान दायर शपथ पत्र में पिछले पांच वर्षों में उनकी औसत वार्षिक आय 19 लाख 37 हजार 924 रुपये प्रति वर्ष दर्शाई गई है।  उनके पास चल संपत्ति 66 लाख 57 हजार 807 रुपये है, जबकि पत्नी रुक्मणी देवी के पास 18 लाख 51 हजार 174 रुपये चल संपत्ति है। रघुवर के पास 41 हजार 600 रुपये नकद तथा पत्नी के पास 31 हजार रुपये हैं। रघुवर के पास अचल संपत्ति नहीं है। </p>
      <p><b>चल संपत्ति का ब्योरा - </b><br/>संपत्ति प्रकार - रघुवर दास - रुक्मणी देवी <br/>कुल - 66,57,807.72 रुपये - 18,51,174.90 रुपये<br/>नगद - 41,600 रुपये - 31,000 रुपये<br/>बैंक में - 60,16,670.72 रुपये - 9,03,069.90 रुपये<br/>शेयर - 2,64,862 रुपये - 00<br/>कार - 2,75,000 रुपये (एक टोयोटा इनोवा)<br/>आभूषण - 59,675 रुपये - 6,86,105 रुपये<br/>अचल संपत्ति - शून्य</p>
      <p><b>3.58 करोड़ के मालिक हैं सरयू राय</b><br/>कुल चल सम्पत्ति - 1,28,13,549 रुपये<br/>संपत्ति प्रकार - कुल वर्तमान मूल्य<br/>नगद - 7,00,000 रुपये<br/>बैंक में - 17,18,010 रुपये<br/>एफडी - 29,68,317 रुपये<br/>पीपीएफ - 13,54,382 रुपये<br/>कार - 10,50,000 रुपये (एक टोयोटा इटियोज)<br/>आभूषण - 15,22,840 रुपये<br/>कुल अचल संपत्ति - 2,29,88,425 रुपये<br/>भूमि प्रकार - कुल भूमि - कुल वर्तमान मूल्य<br/>कृषि भूमि योग्य भूमि - कुल 7.52 एकड़ - 2,21,33,425 रुपये<br/>वाणिज्यिक भवन - 1360 वर्ग फीट - 85,50,000 रुपये</p>
    </article>
  </body>
</html>