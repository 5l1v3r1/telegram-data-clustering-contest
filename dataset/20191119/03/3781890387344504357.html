<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/742401"/>
    <meta property="og:site_name" content="เดลินิวส์"/>
    <meta property="article:published_time" content="2019-11-19T03:17:00+00:00"/>
    <meta property="og:title" content="​ส.ป.ก.-ป่าไม้-จว.เร่งรังวัดหาพิกัดที่ดิน​&quot;ปารีณา&quot;"/>
    <meta property="og:description" content="'วราวุธ'เผย​ส.ป.ก.-กรมป่าไม้-จังหวัด​ เร่งตรวจรังวัด​ หาพิกัดที่ดิน​'ปารีณา' พร้อมพาเจ้าตัวชี้จุด​ภบท.5"/>
  </head>
  <body>
    <article>
      <h1>​ส.ป.ก.-ป่าไม้-จว.เร่งรังวัดหาพิกัดที่ดิน​"ปารีณา"</h1>
      <address>
        <time datetime="2019-11-19T03:17:00+00:00">19 Nov 2019, 03:17</time>
      </address>
      <p>
        <b>"วราวุธ"เผย​ส.ป.ก.-กรมป่าไม้-จังหวัด​ เร่งตรวจรังวัด​ หาพิกัดที่ดิน​"ปารีณา" พร้อมพาเจ้าตัวชี้จุด​ภบท.5</b>
      </p>
      <p>เมื่อวันที่ 19 พ.ย.  ที่ทำเนียบรัฐบาล​ นายวราวุธ​ ศิลปอาชา​ รมว.ทรัพยากรธรรมชาติและสิ่งแวดล้อม​ ให้สัมภาษณ์ก่อนการประชุมคณะรัฐมนตรี (ครม.) ถึงการตรวจสอบที่ดิน​กว่า​ 1,700 ไร่​ ใน​ จ.ราชบุรี​ ของ​ น.ส.ปารีณา​ ไกรคุปต์​ ส.ส.ราชบุรี​ พรรคพลังประชารัฐ​ ว่า​ ที่ดินที่อยู่ในบัญชีแสดงรายการทรัพย์สินและหนี้สินของ​ น.ส.ปารีณาที่ได้แจ้งเอาไว้ต่อคณะกรรมการป้องกันและปราบปรามการทุจริตแห่งชาติ​ (ป.ป.ช.)​ แต่ละแปลงไม่มีพิกัดบอกว่าแต่ละแปลงอยู่ตรงไหน​ขณะที่ก่อนหน้านี้คณะกรรมการระดับจังหวัดได้มีการประชุมกันมาโดยตลอด เพื่อจะนำไปชี้ว่าที่ดินแต่ละแปลงที่​ น.ส.ปารีณาระบุมาอยู่ตรงไหนบ้าง เพราะในเอกสาร​ ภบท. 5 ไม่ได้ระบุเอาไว้ ดังนั้น​ พื้นที่กว่า 1,700 ไร่​ของ​ น.ส.ปารีณาต้องมีการรังวัดใหม่และพิสูจน์กันอีกครั้ง ซึ่งกรมป่าไม้​ ส.ป.ก.​ และคณะกรรมการระดับจังหวัดกำลังร่วมกันประชุม และดำเนินการเรื่องนี้อยู่ โดยการลงพื้นที่นั้น​ ต้องให้​ น.ส.ปารีณาร่วมลงพื้นที่ด้วยเพื่อชี้ว่าที่ดินตัวเองอยู่ตรงไหนบ้าง<br/><br/>ผู้สื่อข่าวถามว่า​ นอกจากที่ดินของ​ น.ส.ปารีณาแล้วจะต้องไปตรวจสอบที่ดินแปลงอื่นๆ​ ด้วยหรือไม่​ นายวราวุธ กล่าวว่า ที่จริงแล้ว ปัญหาในลักษณะนี้เกิดขึ้นหลายพื้นที่ ซึ่งตั้งแต่ต้นรับตำแหน่ง​ รมว.ทรัพยากรธรรมชาติและสิ่งแวดล้อม ทางกรมป่าไม้​ และ​ ส.ป.ก.ได้มีการพูดคุยกันโดยตลอด เพราะการหาพิกัดแต่ละที่​ รวมถึงการส่งคนลงไปตรวจสอบในพื้นที่นับพันไร่ต้องใช้เวลาพอสมควร​ อย่างไรก็ตาม​ เมื่อเกิดกรณีของ​ น.ส.ปารีณา ที่สังคมให้ความสนใจ ก็ทำให้ทั้ง 2 หน่วยงานจะต้องเร่งตรวจสอบในเบื้องต้นก่อน ซึ่งเราเห็นใจเจ้าหน้าที่ต้องลงไปดำเนินการในพื้นที่<br/><br/>เมื่อถามว่า​ ในการหารือระหว่างเลขาธิการ​ ส.ป.ก.กับอธิบดีกรมป่าไม้​ เมื่อวันที่ 18 พ.ย.ที่ผ่านมา ได้กำหนดนัดหมายวันลงพื้นที่หรือกรอบเวลาของการตรวจสอบเรื่องนี้หรือไม่อย่างไร​ นายวราวุธ​ กล่าวว่า ตนทราบว่าได้มีการกำหนดไปแล้ว​ ส่วนรายละเอียดจะเป็นอย่างไรนั้น ตนขอไปสอบถามอธิบดีกรมป่าไม้อีกครั้ง <br/><br/>เมื่อถามว่า​ หากตรวจสอบดังที่ดินของ​ น.ส.ปารีณาแล้วพบว่ามีความผิดปกติจะดำเนินการอย่างไร​ นายวราวุธกล่าวว่า มีระเบียบขั้นตอนสำหรับการดำเนินการอยู่แล้ว​ ซึ่งไม่ใช่เรื่องยุ่งยากอะไร ถ้าพบว่ามีการรุกล้ำพื้นที่ป่าก็มีขั้นตอนดำเนินการทางกฎหมาย แต่ตอนนี้ขอให้รอการตรวจสอบและการตรวจรังวัดพื้นที่ให้เรียบร้อยก่อน​  และขอยืนยันว่าใบ​ ภบท.5​ ไม่ใช่โฉนด.</p>
    </article>
  </body>
</html>