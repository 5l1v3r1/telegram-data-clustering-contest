<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/USA/NBA/mpoyls-mpaks-101-115-katharise-sto-telos-o-giannhs.5642405.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-19T03:25:00+00:00"/>
    <meta property="og:title" content="Μπουλς - Μπακς 101-115: Καθάρισε στο τέλος ο Γιάννης"/>
    <meta property="og:description" content="Οι Μπακς τα βρήκαν σκούρα για τρεις περιόδους στο Σικάγο, αλλά με μπροστάρη τον Γιάννη Αντετοκούνμπο που σημείωσε ακόμα μία 30αρα, πήραν τη νίκη με 115-101."/>
  </head>
  <body>
    <article>
      <h1>Μπουλς - Μπακς 101-115: Καθάρισε στο τέλος ο Γιάννης</h1>
      <h2>Οι Μπακς τα βρήκαν σκούρα για τρεις περιόδους στο Σικάγο, αλλά με μπροστάρη τον Γιάννη Αντετοκούνμπο που σημείωσε ακόμα μία 30αρα, πήραν τη νίκη με 115-101.</h2>
      <address><time datetime="2019-11-19T03:25:00+00:00">19 Nov 2019, 03:25</time> by <a rel="author">Στέφανος Μακρής</a></address>
      <p>Ακόμα μία νίκη για τους Μπακς, ακόμα μία τρομερή εμφάνιση για τον Γιάννη Αντετοκούνμπο. Ο "Greek Freak" είχε κέφια για ακόμα ένα βράδυ, οδηγώντας τους Μπακς στη νίκη με 115-101 μέσα στο Σικάγο επί των μαχητικών Μπουλς. Αυτή ήταν η 4η σερί νίκη για τους Μπακς.</p>
      <p>Ο Γιάννης κυριάρχησε για ακόμα μία φορά κοντά στο καλάθι, με τις βολές και τα λάθη να είναι τα μοναδικά ψεγάδια στην εμφάνισή του, αφού ολοκλήρωσε τον αγώνα με 33 πόντους με 11/16 δίποντα, 2/6 τρίποντα, 5/12 βολές, 10 ριμπάουντ, 2 ασίστ, 3 κλεψίματα, 1 κόψιμο και 8 λάθη σε 34 λεπτά συμμετοχής.</p>
      <p>Ο Μπρουκ Λόπεζ με 19 πόντους, 10 ριμπάουντ και 5 κοψίματα ακολούθησε σε απόδοση τον Γιάννη, με τον Τζορτζ Χιλ να προσθέτει 18 πόντους και τον Ντόντε ΝτιΒιντσέντζο 15 πόντους.</p>
      <p>Για τους Μπουλς, ο Ντάνιελ Γκάφορντ είχε 21 πόντους, ο Κόμπι Γουάιτ 13 πόντους και ο Ράιαν Ακριντιάκονο 12 πόντους, ενώ ο Ζακ ΛαΒίν έμεινε στους 11 πόντους με 4/16 σουτ.</p>
      <h3>ΕΝΑ ΞΕΣΠΑΣΜΑ ΑΡΚΟΥΣΕ</h3>
      <p>Το Μιλγουόκι τα χρειάστηκε στο Σικάγο, που για τρία δωδεκάλεπτα δεν έλεγε να... ξεκολλήσει από πάνω του. Οι Μπακς είδαν τους παγκίτες των Μπουλς να κρατάνε την ομάδα τους στο παιχνίδι, με αποτέλεσμα στο τέλος του πρώτου ημιχρόνου το σκορ να είναι 56-60.</p>
      <p>Το έργο μάλιστα δεν άλλαξε στην συνέχεια, με τους Μπουλς να μην αφήνουν τους Μπακς να ανοίξουν την διαφορά σε διψήφια νούμερα, μειώνοντας μάλιστα σε 81-84 στο τέλος της τρίτης περιόδου. Στην τέταρτη περίοδο ωστόσο τα πράγματα σταδιακά θα ξεκαθάριζαν, έστω και αν πρώτα χρειάστηκε λίγη αγωνία.</p>
      <p>Οι Μπουλς έδειξαν ότι πίστευαν στη νίκη και με αντεπίθεση διαρκείας πέρασαν μπροστά με 99-98. Η απάντηση των Μπακς όμως δεν άργησε και με τους Γιάννη και Λόπεζ να σκοράρουν τους 12 από τους επόμενους 17 πόντους της ομάδας, το Μιλγουόκι έκλεισε τον αγώνα με ένα επιμέρους σκορ 17-2, φτάνοντας στη νίκη.  </p>
      <p><b>Τα δωδεκάλεπτα</b>: 26-29, 56-60, 81-84, 115-101</p>
      <p><b>ΜΠΟΥΛΣ</b>: Αντετοκούνμπο 33 (13/22 σουτ, 2 τρίποντα, 5/12 βολές, 10 ριμπάουντ, 8 λάθη), Λόπεζ 19 (2 τρίποντα, 10 ριμπάουντ, 5 κοψίματα), Μπλέντσο 8 (2/11 σουτ, 6 ριμπάουντ, 5 ασίστ), Μάθιους, ΝτιΒιντσέντζο 15 (3), Ιλιασόβα 6, Ρ. Λόπεζ 3 (1), Χιλ 18 (4), Μπράουν 8 (2 τρίποντα, 5 ριμπάουντ, 6 ασίστ), Κόναγκτον, Κόρβερ 5 (1)</p>
      <p><b>ΜΠΑΚΣ</b>: Μάρκανεν 9 (2/12 σουτ, 8 ριμπάουντ), Χάτσινσον 7 (2/8 σουτ, 1 τρίποντο, 5 ριμπάουντ), Κάρτερ 6 (8 ριμπάουντ), ΛαΒίν 11 (4/16 σουτ, 2 τρίποντα, 8 ριμπάουντ), Σατοράνσκι 5 (1), Γκάφορντ 21 (5 ριμπάουντ), Γιανγκ 9 (1), Γουάιτ 13 (5/15 σουτ, 3 τρίποντα), Αρκιντιάκονο 12 (4), Νταν 8 (6 ριμπάουντ, 9 ασίστ)</p>
      <p>
        <i>
          <b>AP Photo/Charles Rex Arbogast</b>
        </i>
      </p>
      <figure>
        <iframe src="https://www.youtube.com/embed/0VI8T8HZDAY" width="560" height="315" data-service="Youtube" scrolling="no"/>
      </figure>
    </article>
  </body>
</html>