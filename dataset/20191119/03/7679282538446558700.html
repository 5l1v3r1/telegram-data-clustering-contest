<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-india-s-first-chief-of-defence-staff-will-direct-three-service-chiefs-2857323.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T03:21:38+00:00"/>
    <meta property="og:title" content="देश के पहले CDS की अगले महीने हो सकती है घोषणा, तीनों सेनाओं के प्रमुखों को देंगे निर्देश"/>
    <meta property="og:description" content="भारत के पहले चीफ ऑफ डिफेंस स्टाफ (CDS) की घोषणा अगले महीने हो सकती है। उनके साथ ही देश को नया सेना प्रमुख भी मिल सकता है। मालूम हो कि वर्तमान सेना प्रमुख जनरल बिपिन रावत 31 दिसंबर को रिटायर हो रहे..."/>
  </head>
  <body>
    <article>
      <h1>देश के पहले CDS की अगले महीने हो सकती है घोषणा, तीनों सेनाओं के प्रमुखों को देंगे निर्देश</h1>
      <address><time datetime="2019-11-19T03:21:38+00:00">19 Nov 2019, 03:21</time> by <a rel="author">शिशिर गुप्ता, हिन्दुस्तान टाइम्स</a></address>
      <p>भारत के पहले चीफ ऑफ डिफेंस स्टाफ (CDS) की घोषणा अगले महीने हो सकती है। उनके साथ ही देश को नया सेना प्रमुख भी मिल सकता है। मालूम हो कि वर्तमान सेना प्रमुख जनरल बिपिन रावत 31 दिसंबर को रिटायर हो रहे हैं। सीडीएस के पास तीनों सेनाओं को निर्देश देने की शक्तियां होंगी।</p>
      <p>प्रधानमंत्री नरेंद्र मोदी द्वारा नियुक्त और राष्ट्रीय सुरक्षा सलाहकार अजित डोभाल की अध्यक्षता में कार्यान्वयन समिति को अभी भी सीडीएस के लिए चार्टर को परिभाषित करना है। वहीं, इस मामले से परिचित लोगों ने कहा कि ये प्रमुख सरकार के लिए सिंगल सैन्य सलाहकार होंगे। इस बारे में के सुब्रह्मण्यम की अगुवाई वाली कारगिल समीक्षा समिति ने भी सुझाव दिया था।</p>
      <p>
        <b>ये भी पढ़ें: <a href="https://www.livehindustan.com/national/story-pakistan-occupied-kashmir-controlled-by-terrorists-says-army-chief-bipin-rawat-2818620.html">सेना प्रमुख बिपिन रावत ने PoK को बताया आतंकियों का इलाका, पाकिस्तान को दी चेतावनी</a></b>
      </p>
      <p>लोगों ने यह भी बताया कि सीडीएस को चार स्टार्स दिए जाएंगे। प्रमुख का काम भविष्‍य में सेनाओं की जरूरतों को प्राथमिकता देना, टास्क तय करना आदि होगा। </p>
      <p>बता दें कि देश में ऐतिहासिक सैन्य सुधार के तहत प्रधानमंत्री नरेंद्र मोदी ने 15 अगस्त को किया था कि सेना के तीनों अंगों के प्रमुख के तौर पर 'चीफ ऑफ डिफेंस स्टाफ' (सीडीएस) का पद सृजित किया जाएगा। 1999 में कारगिल युद्ध के समय आया यह प्रस्ताव अब तक लंबित था। </p>
      <p>प्रधानमंत्री मोदी ने 73वें स्वतंत्रता दिवस के अवसर पर लालकिले की प्राचीर से अपने भाषण में यह महत्वपूर्ण घोषणा की थी। उन्होंने कहा कि सीडीएस थल सेना, नौसेना और वायु सेना के बीच तालमेल सुनिश्चित करेगा और उन्हें प्रभावी नेतृत्व देगा। प्रधानमंत्री ने कहा कि भारत में अब चीफ ऑफ डिफेंस स्टाफ होगा। इससे हमारे सशस्त्र बल और अधिक प्रभावशाली बनेंगे।</p>
      <p>
        <b>ये भी पढ़ें: <a href="https://www.livehindustan.com/ncr/story-india-to-finally-have-chief-of-defence-staff-after-19-years-it-was-first-proposed-2691044.html">प्रस्ताव आने के 19 साल बाद अब भारत में होगा 'चीफ ऑफ डिफेंस स्टाफ'</a></b>
      </p>
    </article>
  </body>
</html>