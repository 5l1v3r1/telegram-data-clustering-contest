<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082817894/%D8%A8%D8%A7%D8%B1%D8%B4-%D8%A8%D8%B1%D9%81-%D8%AF%D8%B1-%D8%A7%D9%84%DB%8C%DA%AF%D9%88%D8%AF%D8%B1%D8%B2-%D8%B1%D8%A7%D9%87-%D8%A7%D8%B1%D8%AA%D8%A8%D8%A7%D8%B7%DB%8C-%DB%B2%DB%B4%DB%B0-%D8%B1%D9%88%D8%B3%D8%AA%D8%A7-%D8%B1%D8%A7-%D9%82%D8%B7%D8%B9-%DA%A9%D8%B1%D8%AF"/>
    <meta property="og:site_name" content="ایسنا"/>
    <meta property="article:published_time" content="2019-11-19T03:54:58+00:00"/>
    <meta property="og:title" content="بارش برف در الیگودرز راه ارتباطی ۲۴۰ روستا را قطع کرد"/>
    <meta property="og:description" content="ایسنا/لرستان بارش برف در الیگودرز علاوه‌بر قطع راه ارتباطی ۲۴۰ روستا، مدارس همه مقاطع تحصیلی این شهرستان را تعطیل کرد."/>
  </head>
  <body>
    <article>
      <h1>بارش برف در الیگودرز راه ارتباطی ۲۴۰ روستا را قطع کرد</h1>
      <address><time datetime="2019-11-19T03:54:58+00:00">19 Nov 2019, 03:54</time> by <a rel="author">ابراهیم شریفی</a></address>
      <p>ایسنا/لرستان بارش برف در الیگودرز علاوه‌بر قطع راه ارتباطی ۲۴۰ روستا، مدارس همه مقاطع تحصیلی این شهرستان را تعطیل کرد.</p>
      <p>به‌دلیل بارش سنگین برف در شهرستان الیگودرز که از شامگاه یک‌شنبه، ۲۶ آبان آغاز شده، راه ارتباطی ۲۴۰ روستا در بخش‌های ززو ماهرو و ذلقی به‌طور کامل با مرکز شهرستان الیگودرز مسدود شده و همچنین برق ساکنان بخش‌های ذلقی و ززو ماهرو هم در شهرستان الیگودرز قطع است.</p>
      <p>بنا بر این گزارش، به‌علت بارش شدید برف و پدیده سرما و یخبندان مدارس صبح و بعد از ظهر شهرستان الیگودرز در همه مقاطع تحصیلی روز گذشته تعطیل شدند.</p>
      <p>مدارس ابتدایی و دوره اول متوسطه هم در شهرستان ازنا صبح و بعد از ظهر تعطیل شدند. همچنین فعالیت آموزشی دانشگاه‌ها و مؤسسات آموزش عالی شهرستان الیگودرز هم با دو ساعت تأخیر شروع شد.</p>
      <p>انتهای پیام</p>
    </article>
  </body>
</html>