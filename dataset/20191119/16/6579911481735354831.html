<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-teamball-23501025-director-corona-brasov-vom-face-totul-pentru-demonstra-nu-fost-rea-intentie.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Director Corona Braşov: &quot;Vom face totul pentru a demonstra că nu a fost rea intenţie&quot;"/>
    <meta property="og:description" content="Directorul clubului CSM Corona Braşov, Liviu Dragomir, a declarat marţi, după suspiciunile în care este implicată echipa de handbal că va face totul pentru a demonstra că procedura de care au"/>
  </head>
  <body>
    <article>
      <h6 class="kicker">Scandal dopaj</h6>
      <h1>Director Corona Braşov: "Vom face totul pentru a demonstra că nu a fost rea intenţie"</h1>
      <address><time datetime="2019-11-19T16:26:00+00:00">19 Nov 2019, 16:26</time> by <a rel="author">Diana Ene</a></address>
      <p><b>Directorul clubului CSM Corona Braşov, Liviu Dragomir, a declarat marţi, după suspiciunile în care este implicată echipa de handbal că va face totul pentru a demonstra că procedura de care au beneficiat handbalistele a fost făcută ca formă de recuperare medicală, nicidecum de a creşte performanţele sportive, scrie News.ro.<br/></b><br/>"Nu s-a pus nici o clipă problema de a apela la proceduri care să mărească performanţele sportive ale echipei ci intenţia noastră a fost de a le asigura un tratament de recuperare medicală, pentru starea de oboseală pe care o acuzau dar şi pentru afeciunile medicale mai vechi de care fetele suferă. <br/><br/>Vom face totul pentru a demonstra că nu a fost rea intenţie şi vrem să se reţină că sub nici o formă nu s-a pus problema de a apela la forme interzise pentru a avea un câştig în faţa competitorilor. Decizia de a se face acest tratament a fost luată după ce s-a discutat atât cu clinica respectivă cât şi cu medicul echipei şi după ce ni s-au dat asigurări că procedura nu este interzisă. <br/><br/>Suspiciunea care planează asupra noastră este foarte gravă, iar implicaţiile sunt foarte mari, din acest motiv trebuie să facem totul pentru a demonstra că suspiciunile sunt nejustificate. Clubul Corona nu şi-a dorit altceva decât să asigure condiţii bune din toate punctele de vedere şi implicit şi de recuperare medicală pentru sportivele secţiei de handbal, care acumulaseră o stare de oboseală şi aveau afecţiuni mai vechi. <br/><br/>Se tot vorbeşte de faptul că procedura de manipulare a sângelui este interzisă, lucru pe care noi nu l-am făcut. Mai mult, în legislaţia antidoping din România pe care am studiat-o, este stipulat foarte clar ce inseamnă manipulare fizică şi chimică iar procedura de care fetele au beneficiat fetele nu se incadreaza aici”, <b>a declarat Liviu Dragomir.</b><br/><br/>Agenţia Naţională Anti-Doping (ANAD) a precizat, marţi, într-un comunicat, că a notificat trei sportive de la clubul de handbal Corona Braşov ca fiind suspectate de utilizarea unei metode interzise.<br/><br/>"Sportivele au fost informate în scris cu privire la drepturile de care beneficiază în gestionarea cazurilor.<br/><br/>În ceea ce priveşte informarea publică, procedura de gestionare a cazurilor este reglementată de prevederi stricte din Codul Mondial Anti-Doping şi Legea nr. 227/2006 privind prevenirea şi combaterea dopajului în sport, republicată. <br/><br/>În conformitate cu prevederile în vigoare, la momentul rămânerii definitive a unor decizii în aceste cazuri, ANAD va comunica de îndată soluţiile finale, iar aceste informaţii vor include detalii cu privire la: disciplina sportivă, numele persoanelor implicate, metoda interzisă precum şi consecinţele impuse", <b>se arată în comunicatul ANAD.</b></p>
      <ul>
        <li>
          <b>
            <a href="https://sport.hotnews.ro/stiri-teamball-23500617-oficial-trei-jucatoare-corona-brasov-primit-notificare-agentia-nationala-anti-doping.htm">OFICIAL: Trei jucătoare de la Corona Brașov au primit notificare de la Agenția Națională Anti-Doping</a>
          </b>
        </li>
      </ul>
      <p> </p>
    </article>
  </body>
</html>