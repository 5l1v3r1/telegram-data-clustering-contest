<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/fostul-director-al-transelectrica-marius-d-nu-cara-ol-re-inut-de-procurori-1318171"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Fostul director al Transelectrica Marius Dănuț Carașol, reținut de procurori"/>
    <meta property="og:description" content="Fostul director al Transelectrica Marius Dănuț Carașol a fost reținut de procurori, marți, pentru înșelăciune și uz de fals, fiind acuzat că și-a falsificat diploma de studii, necesară pentru a ocupa acel post de conducere."/>
  </head>
  <body>
    <article>
      <h1>Fostul director al Transelectrica Marius Dănuț Carașol, reținut de procurori</h1>
      <address><time datetime="2019-11-19T16:26:00+00:00">19 Nov 2019, 16:26</time> by <a rel="author">ZIUA NEWS</a></address>
      <p>
        <b>Fostul director al Transelectrica Marius Dănuț Carașol a fost reținut de procurori, marți, pentru înșelăciune și uz de fals, fiind acuzat că și-a falsificat diploma de studii, necesară pentru a ocupa acel post de conducere.</b>
      </p>
      <p>Procurorii au pus sechestru pe un cont bancar și pe două imobile ale lui Carașol, pentru recuperarea prejudiciului de 460.000 de lei. HotNews.ro a scris că Marius Dănuț Carașol, șeful Directoratului Transelectrica, și-a trecut în CV că are diplomă de inginer diplomat, după ce a terminat în 2005 Facultatea de Electrotehnică, în cadrul Universității Politehnica București. Însă, diploma ar fi falsă, au declarat surse din Transelectrica pentru HotNews.ro. Imediat după dezvăluirea acestui caz, Carașol a fost demis.</p>
      <p>Comunicatul Parchetului General:</p>
      <p>"În urma cercetărilor efectuate pentru săvârșirea infracțiunilor de înșelăciune și uz de fals, constând în modalitatea frauduloasă de angajare în cadrul unei companii naționale de interes strategic prin utilizarea unor documente falsificate ce atestau, nereal, studii superioare necesare ocupării funcției în cauză, procurorii Secției de urmărire penală și criminalistică din cadrul Parchetului de pe lângă înalta Curte de Casație și Justiție au dispus punerea în mișcare a acțiunii penale, reținerea inculpatului și formularea propunerii de arestare preventivă a acestuia. Totodată, în vederea recuperării prejudiciului de peste 460.000 de lei a fost instituit sechestru asupra a două imobile și a unui cont bancar. Propunerea de arestare preventivă împreună cu dosarul cauzei se trimit Judecătoriei Sectorului 1 București".</p>
      <p>Surse judiciare au declarat pentru HotNews.ro că este vorba despre fostul director al Transelectrica Marius Dănuț Carașol. Și surse din Ministerul Educației au confirmat pentru HotNews că diploma lui Marius Dănuț Carașol este falsă, pentru că nu corespunde standardelor diplomelor emise de Ministerul Educației. Nici formatul tipizat nu corespunde, dar nici numărul care este înscris pe diplomă nu corespunde, pentru că este mai mare decât numărul de diplome emise în acel an pentru Universitatea Politehnică.</p>
      <p>Carașol ar fi urmat cursurile universității, a repetat doi ani de facultate, dar nu a mai absolvit-o, potrivit Edupedu.ro. Cu această diplomă falsă, Carașol a trecut în CV că a absolvit Facultatea de Electrotehnică. Universitatea Politehnica din București (UPB), Facultatea de Electrotehnică, arăta într-un răspuns transmis la solicitarea presei că "a fost student al UPB, dar nu a finalizat studiile".</p>
      <p>Carașol a fost numit președinte interimar al Directoratului Transelectrica în luna iunie 2019, având mandat până în luna octombrie. Însă, el lucrează în Transelectrica încă din mai 2018, având funcția de director la Sucursala de Transport București. Este neclar cum a ajuns Consiliul de Supraveghere să-l numească președintele Directoratului Transelectrica, mai ales că este o companie strategică, fiind transportatorul național de energie electrică.</p>
      <p>În biografia sa scrie că "activează în sectorul energetic din anul 1993, având o bogată experiență în cadrul companiilor de profil, în cadrul cărora a ocupat mai multe poziții de conducere" și că în luna mai a anului 2018 "a preluat conducerea Sucursalei de Transport București din cadrul CNTEE Transelectrica SA, poziție din care a coordonat importante lucrări de mentenanță și investiții în ceea ce privește rețeaua electrică de transport a energiei electrice din zona Bucureștiului".</p>
      <p>Potrivit CV-ului, a fost electrician din 1993 până în 2006. Apoi, după ce a obținut așa-zisa diplomă, a deținut diverse funcții de conducere la companii din domeniul energetic. Din 2009 până în decembrie 2015 a fost șef centru în cadrul Centrului de Distribuție Ilfov Est la Enel Distribuție Muntenia. În perioada 2016-mai 2018 a fost director tehnic la General Electro Proexim SRL.</p>
    </article>
  </body>
</html>