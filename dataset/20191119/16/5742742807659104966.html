<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/obcane-v-egypte-byli-spehovani-vladou-pomoci-podvodnych-aplikaci-39480"/>
    <meta property="og:site_name" content="mobilenet.cz"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="Občané v Egyptě byli špehováni vládou pomocí podvodných aplikací"/>
    <meta property="og:description" content="Útočníci podle tiskové zprávy společnosti Check Point Research využili techniku známou jako „phishing OAuth“ Aplikace byly dostupné v obchodě Google Play Výzkumný tým Check Point Research kontaktoval o zjištění Google a ten aplikace z obchodu Google Play rychle stáhnul"/>
  </head>
  <body>
    <article>
      <h1>Občané v Egyptě byli špehováni vládou pomocí podvodných aplikací</h1>
      <address><time datetime="2019-11-19T16:30:00+00:00">19 Nov 2019, 16:30</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Útočníci podle tiskové zprávy společnosti Check Point Research využili techniku známou jako „phishing OAuth“ <br/>   •  Aplikace byly dostupné v obchodě Google Play <br/>   •  Výzkumný tým Check Point Research kontaktoval o zjištění Google a ten aplikace z obchodu Google Play rychle stáhnul</b>
      </p>
      <p>V březnu 2019 <a href="https://www.amnesty.org/en/latest/research/2019/03/phishing-attacks-using-third-party-applications-against-egyptian-civil-society-organizations/">zveřejnila Amnesty International zprávu</a>, která odhalila cílený kyberútok proti novinářům a aktivistům v oblasti lidských práv v Egyptě. Oběti dokonce dostaly od společnosti Google e-mail s upozorněním, že se útočníci podporovaní vládou pokusili ukrást jejich hesla.</p>
      <p>Podle zprávy se útočníci nespoléhali pouze na tradiční phishingové metody ani datový obsah, který by kradl přihlašovací údaje, ale využili nenápadnější a efektivnější způsob, jak proniknout do e-mailů obětí: techniku známou jako „phishing OAuth“. Útočníci zneužívali aplikace třetích stran pro populární e-mailové služby, jako jsou Gmail nebo Outlook, a dokázali tak přimět oběti, aby jim poskytly plný přístup k jejich e-mailům.</p>
      <figure>
        <iframe data-src="https://twitter.com/_CPResearch_/status/1179804832061952002?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>V návaznosti na vyšetřování Amnesty International odhalil výzkumný tým Check Point Research nové, dříve neznámé nebo nezveřejněné aspekty útoku a celé operace. Check Point v souvislosti s útoky objevil nový web a mobilní aplikace hostované v oficiálním obchodě Google Play, což ukazuje, že útočníci cílili na své oběti různými způsoby a technikami. Objevené byly například aplikace, které požadovaly povolení ke zobrazení základních informací a e-mailové adresy oběti, ale také požadovaly neomezený přístup na Disk Google.</p>
      <p>Aplikace „iLoud 200%“ se například vydávala za aplikaci zaměřenou na zvyšování hlasitosti zařízení a zobrazovala zprávu „zvonění je nyní o 100 % hlasitější“. Ale žádnou takovou funkci ve skutečnosti neposkytovala. Naopak sbírala a odesílala informace o poloze zařízení, místním času a stavu baterie. Samo o sobě tyto funkce nejsou škodlivé, ale v kombinaci s dalšími charakteristikami je lze dále zneužít.</p>
      <related>
        <h4>Přečtěte si také</h4>
        <a href="https://mobilenet.cz/clanky/check-point-research-objevil-zavaznou-chybu-zabezpeceni-v-telefonech-xiaomi-37586"/>
      </related>
      <p>Podobný přístup vidíme i u aplikace „IndexY“, kterou bylo možné stáhnout na Google Play a měla více než 5 000 stažení. Vydávala se za aplikaci, která poskytuje informace o telefonních číslech a volajících. Slibovala obrovskou databázi více než 160 milionů telefonních čísel, ale ve skutečnosti byla zaměřena na konkrétní cílové publikum, a to arabsky mluvící uživatele, zejména Egypťany. Po instalaci získala aplikace přístup ke kontaktům uživatele a historii hovorů. I když se jedná o citlivá data, pro podobnou aplikaci by dávalo smysl, že se snaží shromáždit co nejvíce telefonních čísel, aby bylo možné službu vylepšit. Ale místo toho, aby jen exportovala telefonní čísla z historie volání, aplikace zaznamenávala informace o hovorech (příchozí, odchozí nebo zmeškaný), datum, kdy byl přijat, a jeho trvání. Proto se nezdá, že by IndexY přistupoval k těmto datům pouze za účelem zlepšení služby, kterou slibuje, ale ve skutečnosti exportuje mnohem více informací, než potřebuje.</p>
      <p>Check Point o zjištěních a příslušných aplikacích informoval společnost Google, která aplikace z obchodu Google Play rychle stáhla a dané vývojáře zablokovala. Ať už se jedná o phishingové stránky, legitimně vypadající aplikace pro Outlook a Gmail a mobilní aplikace, které sledují komunikaci nebo polohu zařízení, je zřejmé, že útočníci neustále přichází s kreativními metodami, jak proniknout do zařízení obětí, špehovat účty a sledovat jejich aktivity.</p>
      <related>
        <h4>Přečtěte si také</h4>
        <a href="https://mobilenet.cz/clanky/na-cesko-opet-utoci-prozvaneci-zavolani-zpet-vas-muze-vyjit-draho-39271"/>
      </related>
      <p>Check Point objevil seznam obětí, mezi něž patřili vybraní političtí a sociální aktivisté, významní novináři a členové neziskových organizací v Egyptě. Informace získané během vyšetřování naznačují, že pachateli jsou arabsky mluvící útočníci, kteří dobře znají egyptský ekosystém. Protože útok může být podporován nějakou vládou, lze předpokládat, že se jedná o vládní špehování obyvatelů vlastní země nebo o aktivitu jiné vlády, která tento útok používá pro maskování dalšího útoku.</p>
      <related>
        <h4>Související články</h4>
        <a href="https://mobilenet.cz/clanky/nedari-se-vam-v-galaxy-a50-zaregistrovat-otisk-chyba-neni-ve-vasem-prstu-39456"/>
        <a href="https://mobilenet.cz/clanky/eset-varuje-pred-falesnymi-antiviry-pro-android-39427"/>
        <a href="https://mobilenet.cz/clanky/skandal-na-modre-socialni-siti-aplikace-facebook-na-ios-potaji-nataci-videa-39423"/>
        <a href="https://mobilenet.cz/clanky/facebook-zacne-vyzadovat-video-selfie-kovereni-uzivatelu-data-udajne-smaze-39376"/>
        <a href="https://mobilenet.cz/clanky/apple-vysvetluje-jakym-zpusobem-chrani-soukromi-svych-uzivatelu-39375"/>
        <a href="https://mobilenet.cz/clanky/google-vytvari-alianci-ktera-bude-bojovat-s-nebezpecnymi-aplikacemi-39379"/>
      </related>
    </article>
  </body>
</html>