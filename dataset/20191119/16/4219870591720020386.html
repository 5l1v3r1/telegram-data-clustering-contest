<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.novosti.rs/vesti/planeta.300.html:831170-Hiljade-stedisa-ostalo-bez-desetine-miliona-evra-Sud-u-Strazburu-odlucio-u-korist-Ljubljanske-banke-Ustedjevine-zauvek-izgubljene"/>
    <meta property="og:site_name" content="Вечерње новости"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="Hiljade štediša ostalo bez desetine miliona evra, Sud u Strazburu odlučio u korist Ljubljanske banke: Ušteđevine zauvek izgubljene"/>
    <meta property="og:description" content="Konačna presuda Evropskog suda za ljudska prava po tužbi štediša iz BiH: Ljubljanska banka ne mora da isplati oko 30 miliona evra"/>
  </head>
  <body>
    <article>
      <h1>Hiljade štediša ostalo bez desetine miliona evra, Sud u Strazburu odlučio u korist Ljubljanske banke: Ušteđevine zauvek izgubljene</h1>
      <address><time datetime="2019-11-19T16:30:00+00:00">19 Nov 2019, 16:30</time> by <a rel="author">S. MIŠLjENOVIĆ</a></address>
      <p>
        <b>Konačna presuda Evropskog suda za ljudska prava po tužbi štediša iz BiH: Ljubljanska banka ne mora da isplati oko 30 miliona evra</b>
      </p>
      <p>EVROPSKI sud za ljudska prava u Strazburu odbio je tužbu nekoliko hiljda štediša iz BiH protiv Slovenije za nadoknadu novca iz štednje u bivšoj Ljubljanskoj banci. Tim činom građani BiH su trajno ostali bez svog novca.</p>
      <p>Slovenija je odbila da isplati oko 20 miliona evra bez kamata, na što se dodaje 47 odsto kamata, što je ukupno blizu 30 miliona evra, koliko su štediše iz BiH potraživale na osnovu štednje u Ljubljanskoj banci pre rata. Slovenija je odbila da isplatiti štednju i onima koji su imali tzv. darovne ugovore.</p>
      <related>
        <a href="https://www.novosti.rs/vesti/planeta.300.html:831116-Uvazene-zalbe-Tuzilastva-BiH-Povecane-kazne-za-planiranje-terorizma"/>
      </related>
      <p>Obrazloženje suda je bilo kratko, a to je da apelanti nisu iscrpili sve pravne lekove, a pre svega nisu se obratili sudovima u Sloveniji.</p>
      <p>Predsednica Udruženja štediša u BiH Amila Omersoftić izjavila da štediše nažalost nisu imale novca da angažuju slovenačkog advokata u tom postupku, a po zakonu Slovenije to je uslov za podnošenje apelacije.</p>
      <p>- Mi smo tužili i Sloveniju i BiH - izjavila je Omersoftić. - Nama BiH nikada nije obezbedila dokaze koje smo mi mogli i trebali da priložimo u Sloveniji i da tako dokažemo naša prava. BiH je nama uskratila te podatke, a s druge strane naše vlasti poslali su Slovencima naše račune i našu ličnu dokumentaciju, što je Slovenija zloupotrebila i odbila je naše zahteve za povrat štednje.</p>
      <p>Naglašava da je BiH prodala svoje građane i nije ih zaštitila.</p>
      <p>- Evropski sud za ljudska prava je utvrdio da je naš novac u Sloveniji, ali mi smo ostali bez njega. To je konačna odluka i više nemamo nijednog načina da eventualno dobijemo naš novac - zaključila je Omersoftić.</p>
      <p>Nakon što je Evropski sud za ljudska prava u Strasburu svojom presudom pre pet godina naredio Sloveniji da stare devizne štediše Ljubljanske banke u Hrvatskoj i BiH obešteti onako kako su 90-ih godina podmirena i stara potraživanja deviznih štediša u Sloveniji, proces izmirenja dugova još traje.</p>
      <p>
        <b>
          <i>Amila Omersoftić, Udruženje štediša BiH / Foto AVAZ</i>
        </b>
      </p>
      <figure>
        <img src="http://www.novosti.rs/upload/images/2019b//11/19n/FOTO-Avaz-Amila-Omersoftic-.jpg"/>
      </figure>
      <related>
        <a href="https://www.novosti.rs/vesti/planeta.300.html:831068-Urnebesno-Vidite-li-koja-pesma-se-nalazi-na-ovom-decijem-crtezu"/>
      </related>
      <p>Slovenija je zaključno sa prošlom godinom primila 36.570 zahteva štediša iz BiH i Hrvatske, a od toga je nakon verifikacije odobreno više od 33.000 isplata. Od ukupno izvršenih isplata u visini 289,7 miliona evra, štedišama nekadašnje Ljubljanske banke Zagreb isplaćeno je 161,9 miliona evra, a štedišama u Sarajevu 127,8 miliona evra.</p>
      <related>
        <h4>Srodne vesti</h4>
        <a href="http://www.novosti.rs/vesti/naslovna/ekonomija/aktuelno.239.html:826944-Na-ulog-od-100000-dinara-stedisa-dobija-2700-dinara-vise-Domaca-valuta-isplativija-od-sparanja-evra"/>
        <a href="http://www.novosti.rs/vesti/planeta.299.html:825939-SoftBanka-preuzima-kontrolu-nad-kompanijom-WeWork"/>
        <a href="http://www.novosti.rs/vesti/lifestyle.307.html:823655-DIHTOVANjEM-STOLARIJE-PROTIV-ZIME-STEDITE-NOVAC-STEDECI-ENERGIJU-Izolacija-prozora-za-deset-minuta"/>
        <a href="http://www.novosti.rs/vesti/naslovna/ekonomija/aktuelno.239.html:821723-Privatne-penzije-U-sedam-fondova-na-cuvanju-42-milijarde"/>
        <a href="http://www.novosti.rs/vesti/naslovna/ekonomija/aktuelno.239.html:819257-Slovenci-uspesniji-pod-Kosticevom-kapom"/>
      </related>
    </article>
  </body>
</html>