<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.skovdenyheter.se/article/nya-konstverk-tar-plats-hos-rapp-fastigheter/"/>
    <meta property="og:site_name" content="Skövde Nyheter"/>
    <meta property="article:published_time" content="2019-11-19T16:37:00+00:00"/>
    <meta property="og:title" content="Nya konstverk tar plats hos Rapp fastigheter"/>
    <meta property="og:description" content="Två offentliga konstverk installeras under veckan av Rapp fastigheter i Skövde centrum. På fredag kommer verken att ljussättas i anslutning till arrangemanget Stad i ljus"/>
  </head>
  <body>
    <article>
      <h1>Nya konstverk tar plats hos Rapp fastigheter</h1>
      <address>
        <time datetime="2019-11-19T16:37:00+00:00">19 Nov 2019, 16:37</time>
      </address>
      <slideshow>
        <figure>
          <img src="https://imengine.hall.infomaker.io/imengine/image.php?uuid=4e8b9dcc-8898-5057-bfda-a0f1d1467ea0&amp;type=preview&amp;source=false&amp;function=hardcrop&amp;width=880&amp;height=587&amp;q=80"/>
          <figcaption>Bengt Hornebrands ”Skepp” finns vid innergården på kvarteret Sigyn, med adress Torggatan 6.<cite>Privat</cite></figcaption>
        </figure>
        <figure>
          <img src="https://imengine.hall.infomaker.io/imengine/image.php?uuid=bef1f61f-6ce5-58d4-adf0-28c7592ef6bd&amp;type=preview&amp;source=false&amp;function=hardcrop&amp;width=881&amp;height=1322&amp;q=80"/>
          <figcaption>Maria Miesenbergers mäktiga skulptur ”Change of Direction” pryder sin plats vid korsningen Badhusgatan-Staketgatan.</figcaption>
        </figure>
      </slideshow>
      <p>
        <i>Två offentliga konstverk installeras under veckan av Rapp fastigheter i Skövde centrum. På fredag kommer verken att ljussättas i anslutning till arrangemanget Stad i ljus</i>
      </p>
      <p>Det ena verket är Maria Miesenbergers mäktiga skulptur ”Change of Direction”. I ett pressmeddelande från Rapp fastigheter beskrivs det som ”en humanoid gestalt som tycks balansera ovanpå ett hissnande, 6 meter högt stativ.”</p>
      <p>Verket uppförs i kvarteret Motorn på en plats som vetter mot korsningen Badhusgatan och Staketgatan och blir därmed blir det väl synligt för allmänheten. Skulpturen uppförs tillsammans med skövdeföretaget Siberg Design som tillverkat stativet och stått för nödvändiga monteringar.</p>
      <p>Miesenberger är en av Sveriges främsta skulptörer, representerad i konstsamlingar världen över, och det är Rapps förhoppning att verket ska fascinera, förundra, skapa diskussion och bidra till Skövdes kulturskatt.</p>
      <p>– Konst gör sig allra bäst där många kan njuta utav den, kommenterar<i> </i>Christer Rapp i pressmeddelandet.</p>
      <p>Under veckan uppförs också metall-och träskulptören Bengt Hornebrands ”Skepp” vid innergården på kvarteret Sigyn, med adress Torggatan 6.</p>
      <p>”Bengt är revolutionär levnadskonstnär med småländska rötter, numera bosatt vid Billingens västra sluttningar med den vackra naturen inpå sig. I Bengts verk återanvänds ofta gamla material för att skapa nya uttryck. Han låter alltid ämnenas naturliga kvalitéer prägla verkens utformning,” berättas det i pressmeddelandet.</p>
      <p>Kommande fredag, den 22 november, ska båda verken vara färdiginstallerade för att ljussättas i anslutning till evenemanget Stad i ljus, som inleds i skymningen på eftermiddagen.</p>
    </article>
  </body>
</html>