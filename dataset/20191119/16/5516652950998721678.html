<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/426096/tasos-iwannidhs-enas-nearos-alliwtikos-apo-toys-alloys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-19T16:30:01+00:00"/>
    <meta property="og:title" content="Τάσος Ιωαννίδης: Ένας νεαρός, αλλιώτικος από τους άλλους!"/>
    <meta property="og:description" content="Ένας Τάσος, αλλιώτικος από τους άλλους... Τάσους!"/>
  </head>
  <body>
    <article>
      <h1>Τάσος Ιωαννίδης: Ένας νεαρός, αλλιώτικος από τους άλλους!</h1>
      <h2>Ο 24χρονος Τάσος Ιωαννίδης, από τη Λίνδο και η ποιητική συλλογή του που παρουσιάζεται αύριο Τετάρτη στο Νεστορίδειο</h2>
      <address><time datetime="2019-11-19T16:30:01+00:00">19 Nov 2019, 16:30</time> by <a rel="author">Pοδούλα Λουλουδάκη</a></address>
      <p>
        <b>Ένας Τάσος, αλλιώτικος από τους άλλους... Τάσους!</b>
      </p>
      <p>
        <b>Που δεν έχασε την αθωότητά του, που τους αγαπάει όλους και τους έχει μέσα στη μεγάλη του καρδιά, που ασχολείται σοβαρά, όπως λέει ο μπαμπάς του ο Παναγιώτης Ιωαννίδης, με ό,τι του αρέσει και τον απασχολεί και δεν τ’ αφήνει αν δεν το εξαντλήσει ή δεν το απολαύσει. Ένας 24χρονος, με καρδιά μικρού παιδιού που τις αδυναμίες του οι δικοί του άνθρωποι φρόντισαν να τις κάνουν ατού.<br/>Πόσο πιο πολύ πρέπει να ασχοληθείς μ’ ένα παιδί με σύνδρομο Down;<br/><br/>Πάρα πολύ, είναι η απάντηση και στην περίπτωση του Τάσου Ιωαννίδη, από τη Λίνδο, όσοι ασχολήθηκαν, παίρνουν δέκα άριστα.</b>
      </p>
      <p>
        <b>Αύριο Τετάρτη 20 Νοεμβρίου, η Περιφέρεια Νοτίου Αιγαίου διά του Κάλλιστου Διακογεωργίου που ήταν και ο εμπνευστής της ιδέας και ο Δήμος Ρόδου διά του αρμόδιου αντιδημάρχου Κώστα Ταρασλιά, στις 19:30 στο Νεστορίδειο, διοργανώνουν μια γλυκιά εκδήλωση για τον Τάσο, με τη Χορωδία του Μουσικού Γυμνασίου, προς τιμήν του και χάριν της ποιητικής συλλογής που εξέδωσε, αυτός ο καταπληκτικός νεαρός.<br/>Ήθελα να τον δω και να του μιλήσω πριν απ’ αυτό. Και ήρθε με τον μπαμπά του, καλοντυμένος, χαμογελαστός, κι όσο περνούσε η ώρα όλο και πιο ανοιχτός για να ανοίξει την αθώα ψυχούλα του.</b>
      </p>
      <p><b>Πού τελείωσες το σχολείο, Τάσο;</b><br/>Γυμνάσιο πήγα στο Γεννάδι πρώτα και μετά συνέχισα στο Καζούλειο Γυμνάσιο και Λύκειο</p>
      <p><b>Καλός μαθητής;</b><br/>Σίγουρα. Και 18, και 19 και 20.</p>
      <p><b>Ποια μαθήματα σου άρεσαν περισσότερο;</b><br/>Πολλά μαθήματα. Τα θρησκευτικά και η Χημεία πιο πολύ.</p>
      <p><b>Των άκρων! Διάβαζες στο σπίτι ή τα μάθαινες από την παράδοση;</b><br/>Από την παράδοση. Στο σπίτι διάβαζα εξωσχολικά βιβλία, από ιστορίες αγάπης μέχρι ποιήματα. Όχι αστυνομικά και θρίλερ όμως.</p>
      <p><b>Και με τη μουσική ασχολείσαι, ξέρω.</b><br/>Από μικρός. Έπαιζα κιθάρα και πιάνο και τραγουδούσα με μικρόφωνο.</p>
      <p><b>Μου είπαν ότι σου αρέσει το διάβασμα, και ότι διαβάζεις για τη ζωή των καλλιτεχνών: Για τη Βουγιουκλάκη διαβάζεις και σ’ αρέσει, για τον Καζαντζίδη...</b><br/>Ναι, μ’ αρέσουν όλα τα τραγούδια του. Διάβασα το βιβλίο που γράφτηκε γι’ αυτόν το «Πίσω από τη μαρκίζα». Και μ’ αρέσει και ο Θέμης Αδαμαντίδης και τα τραγούδια του. Με πήγε ο μπαμπάς μου στα μπουζούκια, να τον γνωρίσω. Πήγα και στον τάφο του Καζαντζίδη.</p>
      <p>Μέχρι βυζαντινή μουσική έχεις διδαχτεί, πέρα από κιθάρα και πιάνο. Γιατί έκανες βυζαντινή μουσική και μάλιστα πήγαινες μέχρι τον Αρχάγγελο γι’ αυτό, από τη Λίνδο;</p>
      <p>Για να μάθω πιο πολλά για το Χριστούλη μας. Γνώρισα και τον πάτερ Σπυρίδωνα και πηγαίνω και στην εκκλησία, στη Λίνδο.</p>
      <figure>
        <img src="https://www.rodiaki.gr/medias/2019/11/18/9e2c77a0c2196cd37f49959b1366660b.jpg"/>
      </figure>
      <p><b>Τώρα αυτή την εποχή με τι ασχολείσαι;</b><br/>Με το θείο μου το Δημήτρη Ιωαννίδη που έχει στη Λίνδο μαγαζί και πάω και τον βρίσκω και περνάμε καλά μαζί.</p>
      <p><b>Ποιοι είναι οι άλλοι σου φίλοι;</b><br/>Είναι πολλοί. Ο Περικλής, ο Μανόλης, έχω πολλούς φίλους που παίζουν μουσική, και το Γιώργο Γιαννιά... έχει “πολλή” Ρόδο μέσα...</p>
      <p><b>Ποιος είναι αυτός που έχεις για φόντο στο τηλέφωνό σου;</b><br/>Ο παππούς μου ο Τάσος, που τον αγαπούσα πολύ. Του αφιέρωσα τα ποιήματά μου.</p>
      <p><b>Από πότε ξεκίνησες να γράφεις ποιήματα;</b><br/>Από μικρός, από το 2011 έως το 2018. Και θα συνεχίσω και το 2020.</p>
      <p><b>Τι θέμα έχουν τα ποιήματά σου;</b><br/>Από το μυαλό μου, τη ζωή, την αγάπη και τα παιδικά μου χρόνια.</p>
      <p><b>Και τους έρωτες;</b><br/>Και τους έρωτες.</p>
      <p><b>Έχουν καημούς οι έρωτες και βάσανα!</b><br/>Έχουν.</p>
      <p><b>Εσύ ερωτεύτηκες ποτέ;</b><br/>Τρεις φορές, συμμαθήτριές μου από το σχολείο, την Ευτέρπη, τη Φρόσω και την Ελευθερία. Τις αγάπησα.</p>
      <p><b>Τώρα παίζει κανένας έρωτας;</b><br/>Όχι.</p>
      <p><b>Τι σε στενοχωρεί πιο πολύ;</b><br/>Ο παππούς μου ο Τάσος που πέθανε.</p>
      <p><b>Και οι φίλοι σ’ αγαπάνε και οι θείοι...</b><br/>Ναι, όλοι, κι ο θείος μου ο Βαγγέλης. Μ’ αγαπάνε όλοι και τους αγαπώ όλους.</p>
      <p>
        <b>Ο πατέρας του ο Παναγιώτης, παντού και πάντα μαζί του, παρακολουθούσε διακριτικά την κουβέντα που είχα με τον Τάσο. «Πώς σου φάνηκε η Ροδούλα;» τον ρώτησε, «τι βαθμό θα της έβαζες από το ένα μέχρι το δέκα;» «Τριάντα...», απάντησε ο Τάσος σκανδαλιάρικα και βάλαμε όλοι τα γέλια.</b>
      </p>
    </article>
  </body>
</html>