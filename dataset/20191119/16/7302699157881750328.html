<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111189"/>
    <meta property="og:site_name" content="MGR Online"/>
    <meta property="article:published_time" content="2019-11-19T16:50:00+00:00"/>
    <meta property="og:title" content="&quot;แซมบ้า&quot; กดโสมขาว 3-0 ชนะเกมแรกรอบ 4 เดือน"/>
    <meta property="og:description" content="พลพรรคลูกหนัง บราซิล สะกดคำว่าชนะได้ครั้งแรกในรอบ 4 เดือน หลังอุ่นเครื่องปราบ เกาหลีใต้ 3-0 เมื่อคืนวันที่ 19 พฤศจิกายน ที่ผ่านมา"/>
  </head>
  <body>
    <article>
      <h1>"แซมบ้า" กดโสมขาว 3-0 ชนะเกมแรกรอบ 4 เดือน</h1>
      <address><time datetime="2019-11-19T16:50:00+00:00">19 Nov 2019, 16:50</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011504401.JPEG"/>
      </figure>
      <p>พลพรรคลูกหนัง บราซิล สะกดคำว่าชนะได้ครั้งแรกในรอบ 4 เดือน หลังอุ่นเครื่องปราบ เกาหลีใต้ 3-0 เมื่อคืนวันที่ 19 พฤศจิกายน ที่ผ่านมา<br/><br/>เกมกระชับมิตรที่สนามกลางใน อาบู ดาบี บราซิล ลงสนามฟาดแข้งอุ่นเครื่องกับ เกาหลีใต้ โดยเกมนี้ "แซมบ้า" วางตัวหลักลงเพียบ ฟิลิปเป้ คูตินโญ่, ฟาบินโญ่, กาเบรียล เฆซุส, ริชาร์ลิสัน ส่วน "โสมขาว" มี ซอน เฮือน มิน ทำเกมกลางสนามและ วาง อี โจ เป็นหน้าเป้าเดี่ยว<br/><br/>เปิดเกมมา 9 นาที บราซิล นำก่อนว่องไว เรนัน โลดี ตักบอลโด่งจากซ้ายให้ ลูคัส ปาเกต้า ขวิดเข้าง่ายๆ 1-0 ขณะที่ นาที 14 เกาหลีใต้ จะตีเสมอ ซอน เฮือน มิน ได้บอลหน้าเขตโทษแล้วตะบันไกลแต่เข้าซอง อลิสสัน เบ็คเกอร์<br/><br/>นาที 36 บราซิล ได้ฟรีคิกระยะอันตรายมีลุ้น ก่อนเป็น ฟิลิปเป้ คูตินโญ่ ปั่นด้วยขวาบอลเสียบเสาเข้าไปสวยงาม นำ 2-0 จากนั้น นาที 41 เกาหลีใต้ ได้ฟรีคิกแบบเดียวกัน จุง วู ยัง ยิงเรียดลอดกำแพงแต่ อลิสสัน เบ็คเกอร์ ปักหลักเซฟ จบครึ่งแรกไปด้วยผลนี้<br/><br/>ครึ่งหลัง นาที 60 แซมบ้า หนีห่างไปอีก ดานิโล วิ่งมาจากแถวสองแล้วกดเต็มข้อตุงตาข่าย 3-0 และนั่นก็เป็นประตูชัยที่ทำให้ บราซิล ชนะเป็นเกมแรกในรอบ 4 เดือน หลังจากเสมอ 3 นัด กับแพ้ 2 นัดมาตั้งแต่เดือนกันยายน โดยชัยชนะสุดท้ายเกิดขึ้นในเกมยิง เปรู 3-1 เมื่อเดือนกรกฏาคม</p>
      <figure>
        <img src="https://mpics.mgronline.com/pics/Images/562000011504402.JPEG"/>
      </figure>
      <figure>
        <img src="https://mpics.mgronline.com/pics/Images/562000011504403.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/sport/photo-gallery/9620000111189"/>
      </related>
    </article>
  </body>
</html>