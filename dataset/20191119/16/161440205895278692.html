<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.unionesarda.it/articolo/cultura/2019/11/19/nino-garau-l-omaggio-al-partigiano-geppe-alla-biblioteca-del-sena-8-954515.html"/>
    <meta property="og:site_name" content="L'Unione Sarda.it"/>
    <meta property="article:published_time" content="2019-11-19T16:17:03+00:00"/>
    <meta property="og:title" content="Nino Garau, l'omaggio al partigiano Geppe alla Biblioteca del Senato"/>
    <meta property="og:description" content="Cultura - Approfondisci su L'Unione Sarda.it"/>
  </head>
  <body>
    <article>
      <h6 class="kicker">Roma</h6>
      <h1>Nino Garau, l'omaggio al partigiano Geppe alla Biblioteca del Senato</h1>
      <h2>Per il 96enne cagliaritano è stata avanzata anche la richiesta della medaglia d'oro al valor militare</h2>
      <address>
        <time datetime="2019-11-19T16:17:03+00:00">19 Nov 2019, 16:17</time>
      </address>
      <p>Un incontro a Roma, alla Biblioteca del Senato, per celebrare la figura del partigiano Geppe, all'anagrafe Nino Garau, il 96enne cagliaritano divenuto simbolo della lotta per la libertà.</p>
      <p>Garau ha combattuto nazisti e fascisti nel Modenese e, al comando di una brigata di partigiani, la Aldo Casalgrandi, ha liberato un paese, <a href="https://www.unionesarda.it/articolo/sardi-nel-mondo/notizie/2019/04/17/nino-garau-l-omaggio-al-partigiano-sardo-dal-comune-emiliano-di-s-43-868833.html">Spilamberto</a>. È stato torturato, ha rischiato di essere fucilato. E da qualche anno - dopo un lungo periodo di silenzio - ha scelto di raccontare, anche nelle scuole, la sua vita.</p>
      <p>Per celebrare la sua figura nella Capitale anche la proiezione di un documentario sulla sua vita. E poi è stata resa pubblica la richiesta di revisione della medaglia di bronzo al valor militare, riconosciutagli nel 1969. Ma che per l'Issasco, l'Istituto sardo per la storia dell'antifascismo e della società contemporanea che ha avanzato la richiesta, il 4 novembre scorso, al ministro della Difesa Lorenzo Guerini e al sottosegretario Giulio Calvisi, dovrebbe diventare d'oro, o quantomeno d'argento.</p>
      <p>Presenti alla giornata anche il senatore Gianni Marilotti, presidente della Commissione per la biblioteca e l'archivio storico del Senato, e il sindaco di Spilamberto Umberto Costantini, il paese liberato dai nazifascisti prima dell'arrivo delle forze Alleate.</p>
      <p>Il fascismo, spiega Garau, "non è più pericoloso perché i veri fascisti sono tutti morti. L'attuale tendenza a destra ha un solo obiettivo: la ricerca del consenso".</p>
      <p>Lui, oggi, è profondamente anti-militarista. "Perché - spiega - quando una mamma perde un figlio sul fronte non ha vinto nessuno".</p>
      <p>(Unioneonline/v.l.)</p>
    </article>
  </body>
</html>