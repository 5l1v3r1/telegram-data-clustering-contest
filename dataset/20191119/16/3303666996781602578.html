<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/19/news/dopo_il_no_a_liliana_segre_biella_da_la_cittadinanza_a_ezio_greggio-241429664/"/>
    <meta property="og:site_name" content="Repubblica.it"/>
    <meta property="article:published_time" content="2019-11-19T16:16:00+00:00"/>
    <meta property="og:title" content="Dopo il &quot;no&quot; a Liliana Segre, Biella dà la cittadinanza onoraria a Ezio Greggio. Lui rinuncia: &quot;Ho troppo rispetto per lei&quot;"/>
    <meta property="og:description" content="Polemica sulla scelta di premiare il conduttore televisivo, che in serata declina l'offerta: &quot;Lo faccio per coerenza con i miei valori, anche mio"/>
  </head>
  <body>
    <article>
      <h1>Dopo il "no" a Liliana Segre, Biella dà la cittadinanza onoraria a Ezio Greggio. Lui rinuncia: "Ho troppo rispetto per lei"</h1>
      <h2>Polemica sulla scelta di premiare il conduttore televisivo, che in serata declina l'offerta: "Lo faccio per coerenza con i miei valori, anche mio padre è stato in campo di concentramento". Il sindaco: "Una strumentalizzazione, costruita ad arte e di proposito politicamente"</h2>
      <address><time datetime="2019-11-19T16:16:00+00:00">19 Nov 2019, 16:16</time> by <a rel="author">PAOLO LA BUA</a></address>
      <p>Pochi giorni dopo aver <a href="https://torino.repubblica.it/cronaca/2019/11/14/news/biella_no_di_lega_e_fratelli_d_italia_alla_cittadinanza_onoraria_a_liliana_segre-241079907/">negato la cittadinanza onoraria alla senatrice a vita Liliana Segre</a>, sopravvissuta all’Olocausto, l’amministrazione leghista della città di Biella annuncia il riconoscimento al comico e attore Ezio Greggio. Una notizia che sul web ha scatenato le proteste di molti utenti e di diversi esponenti del Partito democratico, tra cui il segretario regionale Paolo Furia che parla di “Biella città medaglia d'oro della Resistenza che non merita questo degrado”. E ancora: “Che delusione, il rifiuto di dare la cittadinanza onoraria a una donna, la nostra senatrice Segre, che avrebbe potuto farci l’onore di incontrare i nostri giovani e i nostri studenti, per raccontare la storia che qualcuno preferirebbe dimenticare”. Queste le sue parole di fuoco, scritte suo profilo Facebook poche ore dopo l’annuncio dell’ufficio stampa comunale.<br/><br/>Dopo una giornata di polemiche è lo stesso Ezio Greggio ad allontanare le polemiche: "Il mio rispetto nei confronti della senatrice Liliana Segre, per tutto ciò che rappresenta, per la storia, i ricordi e il valore della memoria, mi spingono a fare un passo indietro e non poter accettare questa onorificenza che il Comune di Biella aveva pensato per me". Il conduttore spiega: "Non è una scelta contro nessuno, ma una scelta a favore di qualcuno, anche per coerenza e rispetto a quelli che sono i miei valori, la storia della mia famiglia e a mio <a href="https://torino.repubblica.it/cronaca/2019/11/20/news/nereo_il_padre_di_greggio_soldato_in_grecia_e_poi_deportato_in_germania-241493177/">padre che ha trascorso diversi anni nei campi di concentramento"</a>.<br/>Il sindaco Claudio Corradino non l'ha presa proprio bene e denuncia la "strumentalizzazione". "Ho appreso con dispiacere la notizia della rinuncia di Ezio Greggio al conferimento della cittadinanza onoraria da parte della Città di Biella - dichiara Corradino -. Questa strumentalizzazione, costruita ad arte e di proposito politicamente, non porta del bene a Biella. Accettiamo la decisione e va bene così - aggiunge il primo cittadino - l'unico errore che ha fatto l'amministrazione forse è stato quello di non far comprendere appieno  che il conferimento a Greggio rispetto alla mozione riferita alla senatrice Segre sono due eventi completamente separati l'uno dall'altro. Per Biella e i biellesi è un'occasione persa".<br/><br/>Il primo cittadino avrebbe voluto insignire Greggio il prossimo 23 novembre, dopo l’ok ricevuto dalla giunta di centrodestra, la stessa che si era opposta all’idea dell’identico premio per la senatrice, su proposta di alcune liste civiche. Con la seguente motivazione: “Per il suo impegno rivolto al sociale e al forte legame mantenuto con le sue origini, la città natale Cossato e appunto il capoluogo Biella”. E ancora, "per la popolarità televisiva come conduttore, giornalista, attore e regista; per il suo costante impegno attraverso l’associazione “Ezio Greggio per i bambini prematuri”; per aver contribuito a diffondere in Italia e nel mondo il nome di Biella”.</p>
    </article>
  </body>
</html>