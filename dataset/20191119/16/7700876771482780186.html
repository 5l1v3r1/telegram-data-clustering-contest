<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/19/meno-due-settimane-al-givingtuesday/153327/"/>
    <meta property="og:site_name" content="VITA"/>
    <meta property="article:published_time" content="2019-11-19T16:01:00+00:00"/>
    <meta property="og:title" content="Meno due settimane al #GivingTuesday"/>
    <meta property="og:description" content="Torna anche quest’anno il più grande evento mondiale dedicato alla solidarietà e al dono: la Giornata Mondiale del Dono che si celebra il 3 dicembre. L'iniziativa fondata nel 2012 negli Usa è arrivata in Italia grazie all'associazione italiana di Fundraising nel 2017. Dall'apertura del portale che pubblica progetti e iniziative di utilità sociale sono già 30mila i voti registrati online"/>
  </head>
  <body>
    <article>
      <h1>Meno due settimane al #GivingTuesday</h1>
      <address><time datetime="2019-11-19T16:01:00+00:00">19 Nov 2019, 16:01</time> by <a rel="author">Redazione</a></address>
      <p>
        <b>Torna anche quest’anno il più grande evento mondiale dedicato alla solidarietà e al dono: la Giornata Mondiale del Dono che si celebra il 3 dicembre. L'iniziativa fondata nel 2012 negli Usa è arrivata in Italia grazie all'associazione italiana di Fundraising nel 2017. Dall'apertura del portale che pubblica progetti e iniziative di utilità sociale sono già 30mila i voti registrati online</b>
      </p>
      <p><b>Martedì 3 dicembre </b>si celebra il <b>#GivingTuesday - la Giornata Mondiale del Dono</b>, un giorno in cui milioni di Persone, Organizzazioni non profit, Scuole, Università, Comuni e Aziende di tutto il mondo <b>si mobilitano per celebrare la solidarietà e il gesto del dono</b>. L'obiettivo è quello di creare un'<b>enorme ondata di generosità. </b>E a due settimane dal #GivingTuesday, le votazioni hanno già superato la soglia dei 30mila voti.</p>
      <p>Fondato nel 2012 negli <b>Stati Uniti</b> come <b>appello alla solidarietà dopo lo shopping frenetico del Black Friday e Cyber Monday</b>, #GivingTuesday ha ispirato milioni di persone a donare e supportare le cause sociali in cui credono. <b>In soli otto anni</b>, #GivingTuesday è diventato un <b>evento mondiale che coinvolge oltre 150 paesi nel mondo</b>.<br/>«Quando GivingTuesday è stato lanciato, credevamo che la tecnologia e i social media potessero essere utilizzati per <b>rendere virale la generosità</b>», afferma <b>Asha Curran</b>, CEO e co-fondatore di #GivingTuesday. «Abbiamo creduto nell'idea che le persone fondamentalmente vogliano donare e raccontare la loro donazione e che il terzo settore ha le capacità di mostrare leadership, creatività e collaborazione più innovative. Le persone e le organizzazioni di tutto il mondo ci hanno dato ragione».</p>
      <p>In <b>Italia</b> l’iniziativa è arrivata nel <b>2017</b>, grazie a <b>Aifr – Associazione Italiana di Fundrasing</b> <b>APS</b> che anche quest’anno coordina e promuove l’iniziativa con il <b>Patrocinio della Rappresentanza in Italia della Commissione europea</b> e in collaborazione con numerosi Partner del terzo settore e non solo, tra questi <b>eBay</b>, <b>PayPal</b> e <b>TechSoup</b>.<br/>«Nel 2018, l’8% della popolazione italiana on line era a conoscenza del #GivingTuesday di cui il 78% ha partecipato con donazioni di beni e denaro», sottolinea il presidente di Aifr, Marco Cecchini. «Siamo convinti che in occasione della terza edizione, il nostro Paese mostrerà ancora di più tutta la sua generosità».</p>
      <figure>
        <img src="http://i.cdn-vita.it/blobs/variants/1/7/1/8/17187295-fb16-4aa9-aade-e78b2a4cf9b7_large.jpg?_637056178938473354"/>
      </figure>
      <p>Tantissimi sono i partecipanti<b> che hanno già pubblicato su <a href="http://givingtuesday.it/">givingtuesday.it</a> progetti e iniziative di utilità sociale</b>. Chiunque voglia dare il proprio contributo può farlo visitando il portale, sfogliando le iniziative presenti e sostenendo il progetto preferito attraverso una donazione o un semplice voto.<br/>Quest’anno, infatti, i progetti solidali che parteciperanno all’iniziativa avranno la possibilità di ricevere un <b>contributo in denaro</b> grazie al <b>sostegno dei supporter</b> del <b>Contest #GivingTuesday</b>.<br/><a href="http://mydonor.org/">myDonor®</a> ha stanziato un montepremi totale di 8.500 euro per le iniziative più votate sul portale; mentre <a href="https://www.innovairre.com/it/">Innovairre</a> ha scelto di sostenere i progetti a tema ambientale con il suo “Inngreen Award” che mette a disposizione dei partecipanti 2.000 euro.<br/>Le votazioni sono aperte a tutti <b>fino al 6 gennaio 2020</b>, i vincitori saranno premiati il 20 gennaio.</p>
      <p>In più, grazie a #GivingTuesday International, dal 5 dicembre arriverà anche in Italia #MyGivingStory. L’iniziativa che permette di raccontare la propria storia di dono con l’obiettivo di diffondere la generosità e la solidarietà. I partecipanti concorreranno a un montepremi totale di 6.500 euro da destinare a progetti solidali.<br/>Il #GivingTuesday offre a chiunque l’occasione di dare spazio alla propria fantasia per dare vita o promuovere azioni di solidarietà e celebrare il gesto del dono.</p>
      <p>Tutte le informazioni su #GivingTuesday sono disponibili oltre che sul <b>Portale, </b>su: <a href="http://facebook.com/givingtuesdayitaly">Facebook</a> - <a href="http://instagram.com/givingtuesdayitaly/">Instagram</a> - <a href="http://twitter.com/GivingTuesdayIT">Twitter</a></p>
      <related>
        <h4>Contenuti correlati</h4>
        <a href="http://www.vita.it/it/article/2019/10/02/givingtuesday-aperto-il-portale-della-solidarieta/152829/"/>
      </related>
    </article>
  </body>
</html>