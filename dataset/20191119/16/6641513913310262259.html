<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aydinlik.com.tr/turkiye-geneli-mor-a-boyandi-saglik-kasim-2019"/>
    <meta property="og:site_name" content="Aydınlık.com.tr"/>
    <meta property="article:published_time" content="2019-11-19T16:34:00+00:00"/>
    <meta property="og:title" content="Türkiye geneli ‘mor’a boyandı"/>
    <meta property="og:description" content="Türkiye geneli ‘mor’a boyandı | aydinlik.com.tr"/>
  </head>
  <body>
    <article>
      <h1>Türkiye geneli ‘mor’a boyandı</h1>
      <address>
        <time datetime="2019-11-19T16:34:00+00:00">19 Nov 2019, 16:34</time>
      </address>
      <p>
        <b>El Bebek Gül Bebek Derneği, 17 Aralık Dünya Prematüre Farkındalık Günü için bir dizi girişimde bulunarak, simge merkezlerin mor renk ışıklandırılmasını sağladı. Prematüre Günü’nde ülkelerin sembol yapıları mor ışıkla aydınlatılarak, erken doğuma dikkat çekiliyor.</b>
      </p>
      <p>El Bebek Gül Bebek Derneği, prematüre bebeklerin koşullarını iyileştirmek için önemli bir farkındalık projesine imza attı. 17 Aralık Dünya Prematüre Farkındalık Günü kapsamında Fatih Sultan Mehmet Köprüsü, Yavuz Sultan Selim Köprüsü, İstanbul Galata Kulesi, Süreyya Operası ve İstinye Park gibi birçok anıtsal ve modern yapı mor ışıkla aydınlatıldı. Kurum ve kuruluşların prematüre bebeklere verdiği destek, global arenada tüm dünya ile görsellerle paylaşıldı.</p>
      <p>
        <b>DOĞUMDAN İTİBAREN AİLELERİN YANINDA</b>
      </p>
      <p>Erken doğum ve sonuçlarına dikkat çekmeyi amaçlayan El Bebek Gül Bebek Derneği, prematüre bebeklerin doğum anından itibaren tüm gelişim süreçleri boyunca ihtiyaçları olan tıbbi bakım ile psikolojik ve gelişimsel destek noktasında çalışmalar yürütüyor. Özellikle prematüre ailelerinin yaşadığı travmatik sürecin gerek toplumsal gerekse psikolojik düzeyde sesi olmayı hedefleyen dernek, Türkiye’nin farklı illerinde gerçekleştirdiği bir dizi etkinlikle 17 Aralık’ta farkındalık oluşmasına büyük katkı sundu.</p>
      <p>
        <b>MİNİKLERLE BULUŞTULAR</b>
      </p>
      <p>Her yıl dünyada yaklaşık 13 milyon, Türkiye’de ise 150 bin prematüre bebek dünyaya geliyor. Prematüre bebeklerle ilgili henüz tam anlamıyla farkındalık oluşmuş değil. El Bebek Gül Bebek Derneği, 17 Aralık kapsamında ‘Prematüre Kahramanlar’ etkinlikleriyle prematüre doğan ve zorlu yolculuklarını başarıyla tamamlayarak sağlığına kavuşan miniklerle buluştu. Dernek ayrıca, Hayata Prematüre Başlamak konulu konferanslarıyla da ailelerin farkındalığını artırmayı hedefledi.</p>
      <figure>
        <img src="https://www.aydinlik.com.tr/_usr/files/img/20191119163829713_eda5307cd12ffff5ee34a9b71fefffbf1.jpg"/>
      </figure>
      <figure>
        <img src="https://www.aydinlik.com.tr/_usr/files/img/2019111916384294_eda5307cd12ffff5ee34a9b71fefffbf1.jpg"/>
      </figure>
      <figure>
        <img src="https://www.aydinlik.com.tr/_usr/files/img/2019111916384895_eda5307cd12ffff5ee34a9b71fefffbf1.jpg"/>
      </figure>
      <figure>
        <img src="https://www.aydinlik.com.tr/_usr/files/img/2019111916385496_eda5307cd12ffff5ee34a9b71fefffbf1.jpg"/>
      </figure>
      <related>
        <h4>Benzer Haberler</h4>
        <a href="https://www.aydinlik.com.tr/spor/2017-nisan/emre-mor-fenerbahce-de-iste-1-nisan-capsleri"/>
        <a href="https://www.aydinlik.com.tr/morglarda-kimligi-belirsiz-30-bin-ceset-var-dunya-kasim-2019"/>
      </related>
    </article>
  </body>
</html>