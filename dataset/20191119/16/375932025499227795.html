<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/turizmus/jelenleg-masfel-eves-kesessel-allnak-rendelkezesre-a-furdok-latogatottsagarol-adatok-1878624/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T16:27:00+00:00"/>
    <meta property="og:title" content="Jelenleg másfél éves késéssel állnak rendelkezésre a fürdők látogatottsági adatai"/>
    <meta property="og:description" content="A magyar nemzeti turisztikai fejlesztési stratégia szerint a legfontosabb szempont egy fürdőhely fejlesztésénél, hogy legyen elegendő szálláshely."/>
  </head>
  <body>
    <article>
      <h1>Jelenleg másfél éves késéssel állnak rendelkezésre a fürdők látogatottsági adatai</h1>
      <address><time datetime="2019-11-19T16:27:00+00:00">19 Nov 2019, 16:27</time> by <a rel="author">MTI</a></address>
      <p>Valós idejű adatgyűjtést célzó pilotprogram indul néhány magyarországi fürdőhelyen decemberben a Magyar Fürdőszövetség (MFSZ) és a Magyar Turisztikai Ügynökség (MTÜ) együttműködésében – közölte az MTÜ vezérigazgató-helyettese kedden Zalakaroson.</p>
      <p>Könnyid László az MFSZ közgyűlésén arról számolt be, hogy 3-5 hazai fürdőben indul egy online felületen keresztül az önkéntes adatgyűjtés.</p>
      <p>Jelenleg másfél éves késéssel állnak rendelkezésre a fürdők látogatottságáról statisztikai adatok, így pedig csak utólag lehet elemezni a folyamatokat. A valós idejű adatokkal azonban nagyobb eséllyel lehet pontosabb terveket készíteni – jelezte a turisztikai vezető.</p>
      <p>A teszthez önkéntesen kapcsolódó – és később is bővíthető számú – fürdők például a látogatottságról, a látogatók nemzetiségéről töltik fel statisztikai adataikat, az MTÜ pedig „cserébe” olyan elemzést ad, ami segíti az adott fürdőt elhelyezni az adatszolgáltatók körében.</p>
      <p>Könnyid László előadásában úgy fogalmazott:</p>
      <blockquote>a turizmus aranykorát éljük jelenleg, 2010-hez képest soha ennyi vendég, vendégéjszaka és turisztikai fejlesztés nem volt még Magyarországon.</blockquote>
      <figure>
        <img src="https://www.vg.hu/wp-content/uploads/2018/04/velibejfurdoMOR.jpg"/>
        <figcaption>Fotó: Móricz-Sabján Simon / VG</figcaption>
      </figure>
      <blockquote>Sok esetben a világátlagot meghaladó mértékben nőttek a magyar turisztikai adatok az elmúlt 8 évben, a szállásdíjakból tavaly befolyt mintegy 300 milliárd forintos árbevétel például 132 százalékos bővülést mutat</blockquote>
      <p>– tette hozzá.</p>
      <p>Az adatokból az is jól látszik szerinte, hogy a hazai és a külföldi vendégek körében egyaránt a fürdőhelyek a legnépszerűbbek Budapesten kívül,</p>
      <aside>a vendégadatok több mint 70 százaléka olyan településről származott, ahol fürdő is működik. Közel 30 millió látogatója volt a hazai fürdőknek, ami 64,2 milliárd forint árbevételt jelentett tavaly.</aside>
      <p>A magyar nemzeti turisztikai fejlesztési stratégia szerint a legfontosabb szempont egy fürdőhely fejlesztésénél, hogy legyen elegendő szálláshely, „élményláncok” létrehozásával a kínálatba be tudják kapcsolni a helyi termékeket, szolgáltatásokat, illetve nemcsak mennyiségben és méretekben kell fejleszteni, hanem a meglévő infrastruktúrát, szolgáltatási színvonalat is – sorolta az MTÜ vezérigazgató-helyettese.</p>
      <p>Kitért arra is, hogy jelenleg két konstrukcióban</p>
      <aside>összesen több mint 12 milliárd forintot fordítanak gyógyhelyek fejlesztésére, amelyek révén például Balatonfüred, Hévíz, Zalakaros, Nyíregyháza, Kehidakustány vagy éppen Debrecen településképe is látványosan átformálódik a jövő év végéig.</aside>
      <p>Az MTÜ idén nyáron 14 nemzetközileg is eladható fürdő felmérését kezdte el az értékesíthetőség további javítása érdekében. Vizsgálják az infrastruktúrát, a menedzsmentet, a gondolkodásmódot, a humán hátteret, a terveket, hogy milyen a fürdők kapcsolata a helyi szereplőkkel.</p>
      <p>Könnyid László arra hívta fel a figyelmet, hogy a specializációban kell előrelépniük a fürdőknek, tematikus, egyedi szolgáltatásokra van szükség. Érdemes azon is elgondolkodniuk, hogy a bérbe adott vendéglátóhelyeikből befolyó, sokszor csak jelképes összeg miként van arányban azzal, hogy a néhány ezer forintos fürdőbelépő mellett többszörösét költik az éttermekben a családok.</p>
      <p>A szakember említést tett arról a felmérésről, amit tavaly a Magyarországra látogató külföldi turisták mobiltelefonjainak kéthavi adataiból szűrtek le, láthatóvá téve ezzel a nyaralási szokásaikat. Ez azt mutatta, hogy a Bükfürdőn pihenő cseh turisták például Sárvárra és Zalakarosra is ellátogattak, a Hévízen két-három hetet töltő orosz vendégek viszont szinte ki sem mozdultak a fürdővárosból, a Hajdúszoboszlón pihenő lengyelek ugyanakkor az Északi-középhegységbe, Budapestre, sőt a Balatonra is eljutottak.</p>
    </article>
  </body>
</html>