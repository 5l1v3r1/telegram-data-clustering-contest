<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ziuanews.ro/stiri/cum-vrea-d-ncil-s-acopere-dezbaterea-lui-iohannis-i-invit-pe-jurnali-ti-la-dialog-deschis-1318170"/>
    <meta property="og:site_name" content="ZIUAnews.ro"/>
    <meta property="article:published_time" content="2019-11-19T16:25:00+00:00"/>
    <meta property="og:title" content="Cum vrea Dăncilă să acopere dezbaterea lui Iohannis - îi invită pe jurnaliști la dialog deschis"/>
    <meta property="og:description" content="Candidatul PSD la Președinția României, Viorica Dăncilă, i-a invitat marți pe jurnaliști &quot;la un dialog deschis&quot; la Parlament. Cu doar trei ore înaintea dezbaterii președintelui Klaus Iohannis, staff-ul de campanie al Vioricăi Dăncilă a anunțat o dezbatere"/>
  </head>
  <body>
    <article>
      <h1>Cum vrea Dăncilă să acopere dezbaterea lui Iohannis - îi invită pe jurnaliști la dialog deschis</h1>
      <address><time datetime="2019-11-19T16:25:00+00:00">19 Nov 2019, 16:25</time> by <a rel="author">ZIUA NEWS</a></address>
      <p>
        <b>Candidatul PSD la Președinția României, Viorica Dăncilă, i-a invitat marți pe jurnaliști "la un dialog deschis" la Parlament. Cu doar trei ore înaintea dezbaterii președintelui Klaus Iohannis, staff-ul de campanie al Vioricăi Dăncilă a anunțat o dezbatere deschisă cu jurnaliștii, programată de la ora 18.00, în condițiile în care dezbaterea lui Iohannis are loc de la ora 19.00. Invitația apare în contextul în care Iohannis a refuzat o întâlnire față în față cu candidatul PSD, iar Dăncilă lua în calcul chiar să meargă la dezbaterea organizată de PNL.</b>
      </p>
      <p>"Candidatul PSD la Președinția României, Viorica Dăncilă, invită reprezentanții mass-media la un dialog deschis, astăzi, 19 noiembrie 2019, începând cu ora 18.00(...) Accesul este liber pentru toți reprezentanții mass-media desemnați de către instituțiile pe care le reprezintă", se arată în anunțul de presă al PSD.</p>
      <p>"Cred cu tărie că această campanie are nevoie de dialog, de dezbateri, de o prezentare coerentă a viziunii pentru România și, mai ales, de răspunsuri la întrebările oamenilor. Eu nu pot fi de acord cu fuga de asumare și fuga de întrebări, nici cu aroganța pe care o afișează președintele Iohannis și disprețul pentru dreptul românilor la informare. Acest elitism al domnului Iohannis și această selecție pe care a făcut-o pentru evenimentul de astăzi trădează de fapt teama de un dialog autentic, teama de adevăruri incomode", a explicat invitația Viorica Dăncila pe pagina sa de Facebook.</p>
      <p>Candidatul PSD i-a solicitat președintelui Klaus Iohannis o dezbatere publică. Dăncilă a declarat luni că ia "în calcul orice variantă" în ceea ce privește participarea sa fără invitație la dezbaterea organizată marți de Klaus Iohannis, candidatul PNL, la Biblioteca Centrală Universitară „Carol I".</p>
      <p>"Luăm în calcul orice variantă, să mergem acolo sau nu. Am văzut mesajele date de președinte, unele foarte urâte, ajungând la jigniri, pentru că oamenii slabi recurg la jigniri când nu au argumente. Eu nu o să mă duc să mă împing pe acolo", declara Viorica Dăncilă.</p>
      <p>Președintele Klaus Iohannis spunea cu nu dorește o dezbatere cu Viorica Dăncilă pentru că aceasta "reprezintă un partid nedemocratic, nereformat" și care "a întruchipat un regim toxic".</p>
    </article>
  </body>
</html>