<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/investments/ideal-standart-vidima-otkri-renoviraniya-si-zavod-za-62-miliona-leva-v-sevlievo.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T16:42:03+00:00"/>
    <meta property="og:title" content="&quot;Идеал Стандарт – Видима&quot; откри реновирания си завод за 62 милиона лева в Севлиево"/>
    <meta property="og:description" content="Лидерът на пазара тази година празнува 85-годишния си юбилей"/>
  </head>
  <body>
    <article>
      <h1>"Идеал Стандарт – Видима" откри реновирания си завод за 62 милиона лева в Севлиево</h1>
      <address>
        <time datetime="2019-11-19T16:42:03+00:00">19 Nov 2019, 16:42</time>
      </address>
      <slideshow>
        <figure>
          <img src="https://webnews.bg/uploads/images/61/3561/453561/768x432.jpg?_=1574179764"/>
        </figure>
        <figure>
          <img src="https://webnews.bg/uploads/images/61/3561/453561/768x432.jpg?_=1574179764"/>
        </figure>
        <figure>
          <img src="https://webnews.bg/uploads/images/63/3563/453563/768x432.jpg?_=1574179771"/>
        </figure>
        <figure>
          <img src="https://webnews.bg/uploads/images/55/3555/453555/768x432.jpg?_=1574179733"/>
        </figure>
        <figure>
          <img src="https://webnews.bg/uploads/images/75/3575/453575/768x432.jpg?_=1574179933"/>
        </figure>
        <figure>
          <img src="https://webnews.bg/uploads/images/78/3578/453578/768x432.jpg?_=1574179943"/>
        </figure>
        <figure>
          <img src="https://webnews.bg/uploads/images/79/3579/453579/768x432.jpg?_=1574179945"/>
        </figure>
        <figure>
          <img src="https://webnews.bg/uploads/images/66/3566/453566/768x432.jpg?_=1574179840"/>
        </figure>
        <figure>
          <img src="https://webnews.bg/uploads/images/72/3572/453572/768x432.jpg?_=1574179875"/>
        </figure>
      </slideshow>
      <p>"Идеал Стандарт - Видима" отбеляза 85 години от своето създаване с официално откриване на модернизирания завод за санитарна арматура, резултат на тригодишна инвестиционна програма на компанията за над 62 милиона лева. Гости на откриването бяха г-н Бойко Борисов, министър-председател, г-н Томислав Дончев, заместник министър-председател, г-н Иван Иванов, кмет на Община Севлиево и г-жа Невена Петкова, областен управител.</p>
      <p>"Тази инвестиция ще ни позволи да увеличим производителността си с около 15%", каза директорът на компанията майка Ideal Standard Торстен Тюрлинг. "Произвеждаме около 5 млн. компонента във фабриката годишно и очакваме техният брой да нарасне с 10% догодина. Технологията ни позволява също да се справим с увеличеното търсене и да подобрим ценовата си ефективност."</p>
      <p>В реновирания завод на "Идеал Стандарт - Видима" ще се произвеждат само корпусите на смесителите, които до неотдавна са били отливани и в двете производствени мощности на компанията в Севлиево. Но производствената мощност ще е натоварена и с иновации, например по отношение на дизайна на металните фитинги и на тушовото им покритие.</p>
      <figure>
        <iframe src="https://www.youtube.com/embed/diLJ1QLnd54" width="640" height="360" data-service="Youtube" scrolling="no"/>
      </figure>
      <p>Самата реновация на цеха е отнела само 18 месеца, въпреки че подобен цикъл на реформатиране обикновено отнема между две и половина и три години. "Ние си поставихме за цел по-кратък срок не заради нездравословна амбиция, а защото по време на трансформацията трябваше да продължим да произвеждаме със същите темпове, които имаме и при нормално производство", каза директорът на завода за санитарна арматура Емил Гатев пред Money.bg. "При толкова сериозни инвестиции има и много инфраструктурни промени, които трябва да се направят, като подмяна на електрическите инсталации и вентилацията."</p>
      <p>Болшинството от работата по нея, която е извършена през настоящата година, е включвала инсталирането, преместването или внедряването на повече от 200 машини, което е било извършено, без да се нарушава нормалния производствен процес в "Идеал Стандарт - Видима".</p>
      <p>Докато около 10% от производството в Севлиево се продава на българския пазар, по-голямата част от останалото се дистрибутира в повече от сто държави по света, в които оперира Ideal Standard. Най-голям дял от местната продукция - около 50% от нея - се насочва към Германия, а други водещи пазари в рамките на Стария континент са още Франция, Италия и Великобритания. А въпреки че икономиката на Обединеното кралство се забавя наскоро заради Брекзит, това не е проблем за Ideal Standard. Даже напротив.</p>
      <p>"Разбира се, несигурността около Брекзит понижи леко целия икономически климат", каза Тюрлинг. "Но тя ни помогна, защото по време на турбулентност клиентите търсят референтна стойност и обикновено се обръщат към пазарния лидер за такава. Така в контекста на Брекзит нашият пазарен дял на местния пазар се увеличава."</p>
      <p>Същевременно благодарение на увеличената производителност продукцията на "Идеал Стандарт - Видима" се очаква да нарасне с 10% през 2020 г., а също с толкова да се повишат и продажбите ѝ. Прогнозата на Тюрлинг е, че това може да доведе до лек ръст на броя на заетите в компанията. "Пазарът на труда е свит и имаме голямо население, затова поддържаме малък растеж, който да отговори и на нарастването на продукцията ни", каза той.</p>
      <p>В бъдеще мечтата на Гатев е "Идеал Стандарт - Видима" да произвежда по 10 млн. смесителя годишно. Макар това да изглежда постижимо, предвид нарастващия пазарен дял на компанията, той все пак не предвижда конкретни срокове, в които тя ще постигне този таргет. "Това и пазарът не го знае", смее се той. "Казвам, че това трябва да ни бъде мечта, защото неслучайно компанията майка инвестира тези пари тук - това означава, че тя в бъдеще иска да бъде тук и ние трябва да бъдем подготвени."</p>
    </article>
  </body>
</html>