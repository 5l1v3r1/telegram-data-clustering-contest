<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epoli.gr/aplirwtoi-ergazomenoi-kinitopoiiseis-a-113558.html"/>
    <meta property="og:site_name" content="Epoli.gr"/>
    <meta property="article:published_time" content="2019-11-19T16:36:00+00:00"/>
    <meta property="og:title" content="Απλήρωτοι εργαζόμενοι της 3Κ - Κινητοποιήσεις"/>
    <meta property="og:description" content="Μετά από πρόταση της ΔΑΣ - που αποδεχτήκαν και άλλες παρατάξεις - ο Σύλλογος Εργαζομένων Δήμου Θεσσαλονίκης αποφάσισε παράσταση διαμαρτυρίας προς τη διοίκηση του δήμου για τη μη πληρωμή των εργαζομένων της προκήρυξης 3Κ."/>
  </head>
  <body>
    <article>
      <h1>Απλήρωτοι εργαζόμενοι της 3Κ - Κινητοποιήσεις</h1>
      <address>
        <time datetime="2019-11-19T16:36:00+00:00">19 Nov 2019, 16:36</time>
      </address>
      <p>Μετά από πρόταση της ΔΑΣ - που αποδεχτήκαν και άλλες παρατάξεις - ο Σύλλογος Εργαζομένων Δήμου Θεσσαλονίκης αποφάσισε παράσταση διαμαρτυρίας προς τη διοίκηση του δήμου για τη <a href="https://www.epoli.gr/kataggelia-aplirwtoi-epityxontes-dimoy-a-113292.html">μη πληρωμή των εργαζομένων της προκήρυξης 3Κ</a>.</p>
      <p>Η διαμαρτυρία θα πραγματοποιηθεί την Πέμπτη 21/11.</p>
      <p>«Οι 489 συνάδελφοι μας προσελήφθησαν στις 2 Οκτώβρη στις υπηρεσίες καθαριότητας και ηλεκτροφωτισμού και δεν έχουν πληρωθεί ακόμη. Σύμφωνα με όσα λέγονται θα πληρωθούν για  τον μήνα Οκτώβρη στις 13 Δεκέμβρη. Όταν ρωτούν οι συνάδελφοι πότε θα πληρωθούν τον Νοέμβρη και πότε θα ενταχθούν στην τακτική μισθοδοσία η απάντηση είναι «θα δούμε». Σε άλλους δήμους που εργαζόμενοι προσελήφθησαν τις ίδιες ημερομηνίες έχουν ήδη πληρωθεί και ενταχθεί στην τακτική μισθοδοσία.</p>
      <p>Πέρα από το ότι όποιος εργάζεται πρέπει να πληρώνεται, πολλοί συνάδελφοι της 3Κ έπιασαν δουλειά μετά από μακροχρόνια ανεργία, άλλοι είναι πολύτεκνοι και τρίτεκνοι, άλλοι ήρθαν για δουλειά από άλλους νομούς αφήνοντας την οικογένεια τους και νοικιάζουν σπίτι στη Θεσ/νίκη, άλλοι ξοδεύουν πολλά χρήματα σε βενζίνες γιατί μένουν σε περιοχές εκτός νομού Θεσ/νίκης κ.α. Ο ένας μήνας που θα πληρωθούν οι συνάδελφοι θα εξανεμιστεί σε απλήρωτους λογαριασμούς, νοίκια, χρήματα που έχουν δανειστεί κ.α. Οι συνάδελφοι κινδυνεύουν να μείνουν απλήρωτοι παραμονές Χριστουγέννων. Ζητούμε από τη διοίκηση Ζέρβα να σταματήσει να σφυρίζει αδιάφορα, να δώσει συγκεκριμένες ημερομηνίες που θα πληρώσει τους συναδέλφους και να τους πληρώσει άμεσα.</p>
      <p>Καλούμε τους συναδέλφους να συμμετέχουν στη διαμαρτυρία.</p>
      <p>Χώρος συγκέντρωσης: κεντρική είσοδος δημαρχείου στις 12:45μμ», τονίζει η ΔΑΣ.</p>
    </article>
  </body>
</html>