<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818577/%D8%A7%D8%B0%D8%B9%D8%A7%D9%86-%D8%AF%D8%A8%DB%8C%D8%B1%DA%A9%D9%84-%D9%86%D8%A7%D8%AA%D9%88-%D8%A8%D9%87-%D9%88%D8%AC%D9%88%D8%AF-%D8%A7%D8%AE%D8%AA%D9%84%D8%A7%D9%81%D8%A7%D8%AA-%D8%AF%D8%B1%D8%A8%D8%A7%D8%B1%D9%87-%D9%88%D8%B6%D8%B9%DB%8C%D8%AA-%D8%B4%D9%85%D8%A7%D9%84-%D8%B3%D9%88%D8%B1%DB%8C%D9%87"/>
    <meta property="og:site_name" content="ایسنا"/>
    <meta property="article:published_time" content="2019-11-19T16:05:05+00:00"/>
    <meta property="og:title" content="اذعان دبیرکل ناتو به وجود اختلافات درباره وضعیت شمال سوریه"/>
    <meta property="og:description" content="دبیرکل ناتو اعلام کرد: اختلاف نظرهایی میان اعضای این سازمان بر سر وضعیت شمال سوریه وجود دارد."/>
  </head>
  <body>
    <article>
      <h1>اذعان دبیرکل ناتو به وجود اختلافات درباره وضعیت شمال سوریه</h1>
      <address><time datetime="2019-11-19T16:05:05+00:00">19 Nov 2019, 16:05</time> by <a rel="author">پریسا فیضی</a></address>
      <p>دبیرکل ناتو اعلام کرد: اختلاف نظرهایی میان اعضای این سازمان بر سر وضعیت شمال سوریه وجود دارد.</p>
      <p>به گزارش ایسنا، به نقل از خبرگزاری اسپوتنیک، ینس استولتنبرگ، دبیر کل ناتو در کنفرانس مطبوعاتی خاطرنشان کرد: در دیدگاه‌های اعضای این پیمان درباره وضعیت شمال سوریه اختلافاتی وجود دارد و من پیش‌بینی می‌کنم که فردا (چهارشنبه) درخصوص وضعیت سوریه رایزنی صورت بگیرد.</p>
      <p>دبیرکل ناتو همچنین تصریح کرد: تمامی اعضای ناتو بر سر این امر اتفاق‌نظر دارند که نباید آنچه را که از شکست و مبارزه با گروه تروریستی داعش به دست آورده‌ایم، از دست بدهیم.</p>
      <p>استولتنبرگ اظهار کرد: ما نباید فراموش کنیم که ترکیه میزبان شماری از شهروندان سوریه است و ترکیه از حملات تروریستی آسیب دیده و این حق قانونی آنکارا است که نگران امنیت خود باشد.</p>
      <p>پیشتر مولود چاووش اوغلو، وزیر خارجه ترکیه با اعلام این که ایالات متحده و روسیه تدابیر لازم را در خصوص شمال شرق سوریه اتخاذ نکرده‌اند، تهدید کرد که آنکارا دست به عملیات نظامی جدیدی در این منطقه در صورت عدم تخلیه آن از تروریست‌ها می‌زند.</p>
      <p>انتهای پیام</p>
    </article>
  </body>
</html>