<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/deals/united-media-pridobi-iztsyalo-leybala-na-lepa-brena.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T16:20:38+00:00"/>
    <meta property="og:title" content="United Media придоби изцяло лейбъла на Лепа Брена"/>
    <meta property="og:description" content="Сделката е на стойност €15 милиона"/>
  </head>
  <body>
    <article>
      <h1>United Media придоби изцяло лейбъла на Лепа Брена</h1>
      <address>
        <time datetime="2019-11-19T16:20:38+00:00">19 Nov 2019, 16:20</time>
      </address>
      <p>United Media, част от фокусирания върху Югоизточна Европа доставчик на медийни и телекомуникационни услуги United Group, е придобил оставащите 49 процента от сръбската звукозаписна компания Grand Production от съсобствениците ѝ Александър Попович и певицата Лепа Брена. Новината съобщават местни медии, цитирани от SeeNews.</p>
      <p>United Group подписа и договор за придобиване на българския телеком Vivacom срещу €1,2 милиарда.</p>
      <p>Очаква се сделката за лейбъла да бъде приключена до края на годината. Двамата съоснователи ще получат общо €15 милиона за техния дял от 49 процента. През 2014 г. Попович и Лепа Брена продадоха другите 51 процента отново на United Media, като цената бе същата.</p>
      <p>Както стана ясно преди дни, българският телекомуникационен оператор Vivacom има нов собственик. Очаква се сделката да приключи през второто тримесечие на 2020 г. след получаване на необходимите регулаторни одобрения. Придобиването ще бъде финансирано чрез комбинация от нов заем и собствени средства от UnitedGroup, която е собственост на BCPartners.</p>
      <p>Наскоро United Group придоби и хърватския телеком Tele2 срещу €220 милиона.</p>
      <p>United Group е най-голямата кабелна компания в Сърбия, като има бизнес и в други държави в региона, като описва себе си като "най-големият алтернативен телеком доставчик в държавите, съставящи бивша Югославия". Тя бе собственост на KKR, но американският фонд продаде мажоритарния дял на BC Partners преди година. Кандидат за нея бе Петр Келнер, който придоби бизнеса на Telenor в региона и поиска да купи "Нова телевизия", но получи отказ от Комисията за защита на конкуренцията.</p>
    </article>
  </body>
</html>