<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/19/7103237/"/>
    <meta property="og:site_name" content="Європейська правда"/>
    <meta property="article:published_time" content="2019-11-19T16:36:01+00:00"/>
    <meta property="og:title" content="Глава МЗС Литви про повернуті Росією кораблі: вкрали тисячу доларів, а повертають сто"/>
    <meta property="og:description" content="Міністр сказав, що повернення судів слід порівняти з ситуацією, “коли хтось вкрав тисячу доларів, а потім повертає сто”."/>
  </head>
  <body>
    <article>
      <h1>Глава МЗС Литви про повернуті Росією кораблі: вкрали тисячу доларів, а повертають сто</h1>
      <address>
        <time datetime="2019-11-19T16:36:01+00:00">19 Nov 2019, 16:36</time>
      </address>
      <p>Міністр закордонних справ Литви Лінас Лінкявічюс заявив, що не слід вважати прогресом повернення Україні трьох захоплених Росією військових кораблів, оскільки така дія не свідчить про якусь "велику перемогу".</p>
      <p>Про це повідомляє "Європейська правда" з посиланням на <a href="https://ru.delfi.lt/">Delfi</a>.</p>
      <p>Міністр сказав, що повернення суден слід порівняти з ситуацією, "коли хтось вкрав тисячу доларів, а потім повертає сто".</p>
      <p>"Можливо, це і грубе порівняння, але я не вважаю, що це велика перемога. Ці судна вони і так повинні були повернути. Зрештою, нагадаю, що моряків повинні були повернути за рішенням Морського трибуналу ООН, проте вони були обмінені", - сказав Лінкявічюс.</p>
      <p>"Це не слід оцінювати як якийсь особливий прогрес. Це певний крок, що і так повинно було статися", - додав він.</p>
      <p>Нагадаємо, 18 листопада Міністерство закордонних справ Росії заявило, що <b><a href="https://www.pravda.com.ua/news/2019/11/18/7232285/">передало</a></b> Україні кораблі, затримані в Керченській протоці в листопаді 2018 року.</p>
      <p>Пресцентр Командування Військово-Морських Сил України підтвердив, що катери "Нікополь", "Бердянськ" та буксир "Яни Капу" прямують додому.</p>
      <related>
        <a href="https://www.eurointegration.com.ua/news/2019/11/19/7103232/"/>
      </related>
    </article>
  </body>
</html>