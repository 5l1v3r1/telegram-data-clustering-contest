<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/viorica-dancila-iohannis-a-avut-25-de-deplasari-externe-in-5-ani-s-a-intors-din-sua-cu-o-sapca-si-3-poze-18595699"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-19T16:15:00+00:00"/>
    <meta property="og:title" content="Viorica Dăncilă: Iohannis a avut 25 de deplasări externe în 5 ani. S-a întors din SUA cu o şapcă şi 3 poze"/>
    <meta property="og:description" content="Candidatul PSD la alegerile prezidenţiale, Viorica Dăncilă, a comparat, marţi, deplasările externe pe care ea şi Klaus Iohannis le-au avut pe timpul mandatelor de premier, respectiv preşedinte, precizând că din SUA, şeful statului s-a întors cu o şapcă şi trei poze. "/>
  </head>
  <body>
    <article>
      <h1>Viorica Dăncilă: Iohannis a avut 25 de deplasări externe în 5 ani. S-a întors din SUA cu o şapcă şi 3 poze</h1>
      <address>
        <time datetime="2019-11-19T16:15:00+00:00">19 Nov 2019, 16:15</time>
      </address>
      <p>Candidatul PSD la alegerile prezidenţiale, Viorica Dăncilă, a comparat, marţi, deplasările externe pe care ea şi Klaus Iohannis le-au avut pe timpul mandatelor de premier, respectiv preşedinte, precizând că din SUA, şeful statului s-a întors cu o şapcă şi trei poze. </p>
      <p>"Cred că avem datoria faţă de cetăţeni să venim cu un raport asupra activităţii noastre. Văd un om laş şi arogant, un om care nu poate explica ce a făcut cei cinci ani ca preşedinte", a declarat Viorica Dăncilă.</p>
      <p>Prezidenţiabilul PSD a precizat că, în domeniul politicii externe, în cei cinci ani, Klaus Iohannis a avut 25 de deplasări externe şi 40 de primiri la Bucureşti.</p>
      <p>"Nu am văzut nimic concret pentru România. Am văzut că s-a întors din SUA cu o şapcă şi trei poze. Am văzut că a fost la Consiliul European, la Bruxelles, dar nu am văzut nimic despre Schengen, despre MCV, nu am văzut nimic pentru români şi pentru România", a completat fostul premier.</p>
      <p>Viorica Dăncilă a precizat că a avut în mandatul său de premier 41 de vizite externe şi 100 de primiri la Bucureşti.</p>
      <p>"Am căutat că în fiecare vizită să vin cu ceva concret pentru România, fie cu acordul pentru 5G, fie cu acordul pe energie nucleară din Statele Unite, fie cu contracte sau investitori din alte state membre ale Uniunii Europene sau state terţe. Mai mult decât atât, tot referitor la politică externă, preşedinţia rotativa a Consiliului UE pe care România a deţinut-o în primele 6 luni ale acestui an. Am pregătit temeinic preluarea preledinţiei, am deţinut preşedinţia din umbră pe timpul celei austriece. Am vorbit cu preşedintele Iohannis şi i-am spus că avem dosare pregătite pentru fiecare minister, domeniu", a completat prezidenţiabilul PSD.</p>
    </article>
  </body>
</html>