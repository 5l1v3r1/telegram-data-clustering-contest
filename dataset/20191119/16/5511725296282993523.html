<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.delfi.lv/sports/news/3-puslaiks/kalninam-19-atvairiti-metieni-jokerit-partrauc-divu-zaudejumu-serija.d?id=51651203"/>
    <meta property="og:site_name" content="DELFI"/>
    <meta property="article:published_time" content="2019-11-19T16:41:00+00:00"/>
    <meta property="og:title" content="Kalniņam 19 atvairīti metieni; 'Jokerit' pārtrauc divu zaudējumu sērija "/>
    <meta property="og:description" content="Latvijas vārtsargs Jānis Kalniņš otrdien Kontinentālās hokeja līgas (KHL) spēlē atvairīja 19 pretinieku metienus, pārtraucot Helsinku &quot;Jokerit&quot; divu zaudējumu sēriju viesos."/>
  </head>
  <body>
    <article>
      <h1>Kalniņam 19 atvairīti metieni; 'Jokerit' pārtrauc divu zaudējumu sērija </h1>
      <address><time datetime="2019-11-19T16:41:00+00:00">19 Nov 2019, 16:41</time> by <a rel="author">LETA</a></address>
      <p>
        <b>Latvijas vārtsargs <a href="https://www.delfi.lv/temas/janis-kalnins">Jānis Kalniņš</a> otrdien <a href="https://www.delfi.lv/temas/kontinentala-hokeja-liga-khl">Kontinentālās hokeja līgas</a> (KHL) spēlē atvairīja 19 pretinieku metienus, pārtraucot Helsinku "<a href="https://www.delfi.lv/temas/jokerit">Jokerit</a>" divu zaudējumu sēriju viesos.</b>
      </p>
      <p>"Jokerit" viesos ar rezultātu 5:2 (2:0, 3:1, 0:1) uzvarēja Čeļabinskas "Traktor".</p>
      <p>Kalniņš vārtos aizvadīja visu spēli un tika galā ar 19 no 21 pretinieku izdarītā metiena. Latvietis nebija "Jokerit" vārtos iepriekšējās divās spēlēs, kad Helsinku klubs Tālajos austrumos divreiz zaudēja, vārtus sargājot somam Anti Niemi.</p>
      <p>Jau sestajā minūtē rezultāts bija kļuvis 2:0 viesu labā. Minūtes un 37 sekunžu laikā izcēlās Petri Kontiola un Ahti Oksanens, bet 22.minūtē Veli-Mati Savinainens panāca jau 3:0.</p>
      <p>Mājiniekiem ar Nika Beilena pūlēm 28.minūtē izdevās vienus vārtus atgūt, taču viesi atbildēja ar vēl diviem precīziem metieniem, Savinainenam gūstot savus otros vārtus mačā un piekto "golu" Helsinku klubam iemetot Essem Joensū. Tomāšs Hika gan 59.minūtē panāca 2:5, taču vairāk mājinieki izdarīt nepaspēja.</p>
      <p>"Jokerit" ar 32 punktiem 27 mačos Rietumu konferencē ieņem septīto pozīciju, kamēr "Traktor" 31 spēlē iekrājusi 22 punktus, Austrumos ierindojoties pēdējā vietā, bet visā līgā apsteidzot vien Rīgas "Dinamo".</p>
      <p>Nākamo spēli "Jokerit" aizvadīs piektdien, savā laukumā uzņemot Maskavas "Dinamo" ar Miku Indraši ierindā.</p>
      <related>
        <h4>Lasi vēl</h4>
        <a href="https://www.delfi.lv/sports/news/hokejs/indrasim-piespele-jau-ceturto-speli-pec-kartas.d?id=51648359"/>
        <a href="https://www.delfi.lv/sports/news/rigas_dinamo/news/rigas-dinamo-kartejo-reizi-nespej-majas-uzveikt-soci-vienibu.d?id=51647041"/>
        <a href="https://www.delfi.lv/sports/news/rigas_dinamo/news/ankipans-pietruka-energijas-un-zaudejam-parak-daudz-divcinu.d?id=51647239"/>
      </related>
    </article>
  </body>
</html>