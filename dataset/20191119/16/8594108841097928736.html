<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://touchit.sk/slovensko-napreduje-v-pokryti-vysokorychlostnym-internetom/264574"/>
    <meta property="og:site_name" content="touchIT"/>
    <meta property="article:published_time" content="2019-11-19T16:21:48+00:00"/>
    <meta property="og:title" content="Slovensko napreduje v pokrytí vysokorýchlostným internetom"/>
    <meta property="og:description" content="Na Slovensku by do konca roku 2020 nemala zostať žiadna obec, ktorá nebude pokrytá internetom s minimálnou rýchlosťou 30 Mbit/s. Avizovali to šéfovia štyroch najväčších mobilných operátorov"/>
  </head>
  <body>
    <article>
      <h1>Slovensko napreduje v pokrytí vysokorýchlostným internetom</h1>
      <address><time datetime="2019-11-19T16:21:48+00:00">19 Nov 2019, 16:21</time> by <a rel="author">redakcia touchIT</a></address>
      <p>
        <b>Na Slovensku by do konca roku 2020 nemala zostať žiadna obec, ktorá nebude pokrytá internetom s minimálnou rýchlosťou 30 Mbit/s. Avizovali to šéfovia štyroch najväčších mobilných operátorov pôsobiacich na Slovensku na dnešnom stretnutí s predsedom vlády SR Petrom Pellegrinim a podpredsedom vlády pre investície a informatizáciu Richardom Rašim. Vo februári 2018 podpísal Úrad podpredsedu vlády SR pre investície a informatizáciu (ÚPVII) memorandá o pokrytí obcí 30 Mbit/s  internetom, ktoré operátori priebežne plnia, čo potvrdili šéfovia operátorov aj osobne.</b>
      </p>
      <p>Podľa zozbieraných údajov od operátorov ÚPVII eviduje ešte niekoľko desiatok tzv. bielych miest, teda obcí, v ktorých nie je rýchlym internetom pokrytá minimálne polovica územia.</p>
      <p><i>„Už teraz vieme, že po naplnení záväzku operátorov Slovensko zásadným spôsobom poskočí v hodnotení svojej konektivity v medzinárodných rebríčkoch, ako aj napríklad DESI Index“,</i> uviedol predseda vlády SR Peter Pellegrini. Dodal, že už dnes máme pokrytie na úrovni 80 percent adries, čiže všetkých bytových a nebytových priestorov vrátane rekreačných chát, a toto číslo o dva roky stúpne na 90 percent.</p>
      <p><i>„Slovensko je na tom výborne aj v pokrytí  domácností, keďže bez možnosti pripojenia k internetu čoskoro zostanú len približne tri percentá z nich. Rovnako máme už dnes naplnený záväzok zo stratégie Digitálna agenda pre Európu, kde sme sa zaviazali, že do roku 2020 bude mať minimálne polovica slovenských domácností prístup k internetu s rýchlosťou min. 100 Mbit/s.“, </i>informoval vicepremiér Richard Raši.</p>
      <p>V diskusii s premiérom Pellegrinim, vicepremiérom Rašim a šéfom Úradu pre reguláciu elektronických komunikácií a poštových služieb Vladimírom Kešjarom sa operátori zhodli, že národné investičné priority do rozvoja digitálnej infraštruktúry musia vychádzať zo zhody medzi štátom a súkromnými operátormi. ÚPVII v súčasnosti finalizuje návrh Národného broadbandového plánu, ktorého cieľom je identifikovať tzv. investičnú medzeru v budovaní vysokorýchlostného internetu na Slovensku. Rezort dopravy zároveň dokončuje Stratégiu k 5G, pričom oba dokumenty by sa mali na rokovanie vlády dostať v roku 2020. Ide totiž o kľúčové dokumenty aj pre posúdenie relevancie a výšky investícií do ultrarýchleho širokopásmového internetu a rozvoja elektronických komunikačných sietí v rámci budúceho programového obdobia 2021 – 2027.</p>
      <related>
        <h4>Súvisiace články</h4>
        <a href="https://touchit.sk/nove-mini-john-cooper-works-gp/264635"/>
        <a href="https://touchit.sk/mapovanie-prostredia-pomocou-robota-pri-zachrannych-akciach-automaticke-vyhodnocovanie-rontgenovych-snimok-alebo-vylepsene-automaticke-citanie-textu-akademici-vybrali-8-najlepsich-it-diplomovych-pra/264619"/>
        <a href="https://touchit.sk/skoda-auto-vyrobila-vo-vrchlabi-trojmiliontu-priamo-riadenu-automaticku-prevodovku-dq200/264603"/>
      </related>
    </article>
  </body>
</html>