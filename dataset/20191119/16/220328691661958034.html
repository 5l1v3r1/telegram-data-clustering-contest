<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/grizman-iska-v-pszh-407130.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="Гризман иска в ПСЖ"/>
    <meta property="og:description" content="Барса иска да го размени през зимата за Неймар"/>
  </head>
  <body>
    <article>
      <h1>Гризман иска в ПСЖ</h1>
      <address><time datetime="2019-11-19T16:30:00+00:00">19 Nov 2019, 16:30</time> by <a rel="author">Пламен Вълков</a></address>
      <p>Барселона и ПСЖ подготвят грандиозна сделка през летния трансферен прозорец. Според OK Diario нападателят на каталунците Антоан Гризман иска да напусне "Камп Ноу" след само един сезон и да заиграе в родината си.</p>
      <p>"Гризман стигна своята граница в Барса, в лоши отношения е с Лео Меси и иска да премине в Париж. Той може да бъде част от сделка за завръщането на Неймар", заяви директорът на OK Diario Едуардо Инда.</p>
      <p>По-рано беше съобщено, че Меси и голяма част от играчите на каталунците са се отнесли скептично към привличането на Гризман от Атлетико Мадрид за 120 млн. евро. Причината за това е, че през лятото на 2018 г. френският национал в последния момент отказа да премине на "Камп Ноу".</p>
      <p>До момента нападателят има 4 гола и 3 асистенции за Барса в 15 мача във всички турнири. Спортният директор на Барселона Ерик Абидал вчера заяви, че клубът не се е отказал от идеята да си върне Неймар.</p>
      <p>През изминалото лято трансферът не се осъществи, защото испанският шампион нямаше финансовата възможност заради привличането на Гризман и Френки де Йонг. От ПСЖ могат да склонят да пуснат Неймар за Гризман, плюс доплащане, тъй като най-скъпият футболист в историята често е контузен и преди няколко месеца публично изрази желание да си тръгне, с което ядоса клуба и феновете.</p>
    </article>
  </body>
</html>