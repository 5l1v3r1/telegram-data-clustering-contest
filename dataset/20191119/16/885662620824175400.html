<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/epiheiriseis/real-estate/125603/ependysi-12-ekat-eyro-gia-tin-anagennisi-toy-arsakeioy-megaroy"/>
    <meta property="og:site_name" content="Insider"/>
    <meta property="article:published_time" content="2019-11-19T16:22:00+00:00"/>
    <meta property="og:title" content="Επένδυση 12 εκατ. ευρώ για την αναγέννηση του Αρσακείου Μεγάρου"/>
    <meta property="og:description" content="Η επισκεψιμότητα με μία συντηρητική πρόβλεψη αναμένεται να είναι 10.000-12.000 επισκέπτες ημερησίως, δηλαδή περίπου 3.000.000 το χρόνο."/>
  </head>
  <body>
    <article>
      <h1>Επένδυση 12 εκατ. ευρώ για την αναγέννηση του Αρσακείου Μεγάρου</h1>
      <h2>Η επισκεψιμότητα με μία συντηρητική πρόβλεψη αναμένεται να είναι 10.000-12.000 επισκέπτες ημερησίως, δηλαδή περίπου 3.000.000 το χρόνο.</h2>
      <address><time datetime="2019-11-19T16:22:00+00:00">19 Nov 2019, 16:22</time> by <a rel="author">Κώστας Κετσιετζής</a></address>
      <p>Την μετατροπή των 11.000 τμ των Στοών Βιβλίου και Ορφέως του <b>Αρσακείου Μεγάρου </b>στο κέντρο της Αθήνας σε ένα σύγχρονο γαστρονομικό εμπορικό κέντρο (Food Hall) ξεκινά η εταιρεία<b> Legendary Food</b>, υλοποιώντας επένδυση ύψους 12 εκατ. ευρώ.</p>
      <p>Το επενδυτικό σχήμα στο οποίο συμμετέχουν, ο επιχειρηματίας <b>Άρης Κεφαλογιάννης</b>, ο γνωστός brand manager <b>Πήτερ Οικονομίδης</b> και οι δύο πρώην τραπεζικοί<b> Βαγγέλης Κοντζιάς</b> και <b>Παναγιώτης Τριανταφυλλόπουλος</b>, ανέλαβε τη μίσθωση των χώρων για 37 χρόνια με ετήσια μίσθωμα 1,2 εκατ. ευρώ μετά από διαγωνισμό της ιδιοκτήτριας <b>Φιλεκπαιδευτικής Εταιρείας.</b></p>
      <p>Το Πρόγραμμα Αξιοποίησης του Αρσακείου Μεγάρου περιλαμβάνει την αναδιαμόρφωση της Στοάς Βιβλίου, της Στοάς Ορφέως και του Αίθριου του Αρσακείου, συνολικής έκτασης 11.000 τ.μ., ενώ παραμένουν ως έχουν οι χώροι που μισθώνει από το 1984 το Συμβούλιο της Επικρατείας. Υπολογίζεται ότι από τη λειτουργία του Food Hall θα δημιουργηθούν 500 άμεσες και 5.000 έμμεσες θέσεις εργασίας.</p>
      <p>Στόχος είναι οι εργασίες ανακαίνισης να ξεκινήσουν μέσα στους επόμενους 10 μήνες και με την ολοκλήρωση τους, το Food Hall να αποτελέσει βασικό προορισμό τόσο των κατοίκων της Αθήνας όσο και των τουριστών. Η Legendary Food υπολογίζει ότι τον χώρο θα τον επισκέπτονται 10.000 με 12.000 άτομα κάθε ημέρα, το οποίο σημαίνει πως ετησίως το γαστρονομικό κέντρο θα υποδέχεται πάνω από 3.000.000 άτομα.</p>
      <p>Όπως σημείωσε ο διευθύνων σύμβουλος της Legendary Foods κ. Κεφαλογιάννης στον σύγχρονο γαστρονομικό κόμβο, εκτός από εστιατόρια και εμπορικά καταστήματα που θα φιλοξενούν γνωστές ελληνικές εταιρείες αλλά και μικρούς Έλληνες παραγωγούς, θα πραγματοποιούνται και εκπαιδευτικές-πολιτιστικές δράσεις, όπως είναι εργαστήρια για τη γευσιγνωσία ελαιόλαδου και κρασιού, μαθήματα από καταξιωμένους σεφ σε μικρά παιδιά και θεματικοί διάλογοι-ανοιχτές συζητήσεις γύρω από την ελληνική διατροφή.</p>
      <p>«Την τελευταία δεκαετία η Ελλάδα έχει καταφέρει να κάνει άλματα προόδου στη γαστρονομία. Οι Έλληνες παραγωγοί, που αποτελούν ένα από τα εν δυνάμει πιο εξωστρεφή κομμάτια της εθνικής οικονομίας, έχουν τη δυνατότητα να βελτιώσουν την ποιότητα των προϊόντων τους και να πρωταγωνιστήσουν σε διεθνές επίπεδο», τόνισε ο κ. Κεφαλογιάννης υπογραμμίζοντας ότι στόχος της εταιρείας είναι να συνδυάσει «όλες τις ελπιδοφόρες δυνάμεις και με σεβασμό στην ιστορία του Αρσακείου Μεγάρου» για να δημιουργήσει «έναν γαστρονομικό κόμβο ο οποίος θα προβάλλει την ελληνική μεσογειακή διατροφή και θα εκπαιδεύει τους πολίτες των Αθηνών, τους Έλληνες και τους ξένους επισκέπτες στα πολλαπλά οφέλη της».</p>
      <p>Στον εκπαιδευτικό χαρακτήρα του νέου εγχειρήματος στάθηκε και ο πρόεδρος της Φιλεκπαιδευτικής Εταιρείας κ.<b> Γεώργιος Μπαμπινιώτης.</b> «Το Μέγαρο Αρσακείου με αυτή τη δραστηριότητα είναι βέβαιο ότι θα καταστεί και πάλι σημείο αναφοράς με την παλιά του αίγλη και θα βοηθήσει στην αναβάθμιση του κέντρου της πρωτεύουσας. Προς τούτοις η Φ.Ε προσβλέπει στον παιδευτικό και τον πολιτιστικό χαρακτήρα που θα επαναποκτήσει ο χώρος του Αρσακείου Μεγάρου με την επίσκεψη μαθητών οι οποίοι θα ενημερώνονται για τη σημασία των ελληνικών προϊόντων διατροφής», σημείωσε ο κ. Μπαμπινιώτης προσθέτοντας ότι το εισόδημα από το ετήσιο μίσθωμα «θα μας βοηθήσει σημαντικά στη χρηματοδότηση των εκπαιδευτικών δράσεων των σχολείων μας».</p>
      <p>
        <b>Οι δύο φάσεις του επενδυτικού σχεδίου</b>
      </p>
      <p>Πιο συγκεκριμένα, το επιχειρηματικό σχέδιο χωρίζεται σε δύο φάσεις. Η πρώτη, περιλαμβάνει τη δημιουργία ενός πολυκαταστήματος που θα προσφέρει τα καλύτερα ελληνικά προϊόντα από όλη τη χώρα, δίνοντας με αυτόν τον τρόπο διέξοδο στην αγορά τους μικρούς παραγωγούς ποιοτικών προϊόντων. Επίσης, προβλέπει τη λειτουργία εστιατορίων και ταχυφαγείων που θα εκφράζουν τη διεθνή τάση «fine fast food», συγκεντρώνοντας στη Στοά όλους τους καλούς Έλληνες σεφ, την ίδρυση Σχολής ελληνικής μαγειρικής, και την κατασκευή ενός e-shop μέσω του οποίου τα ελληνικά προϊόντα θα είναι διαθέσιμα παγκοσμίως.</p>
      <p>Μετά την ριζική ανακαίνιση του Αρσακείου Μεγάρου, η οποία βάσει αδειοδοτήσεων αναμένεται να υλοποιηθεί εντός 20 μηνών, θα ξεκινήσει η δεύτερη φάση του επιχειρηματικού σχεδίου με στόχο την επέκταση του πολυχώρου μέσω franchise σε μεγάλες πόλεις, όπως είναι η Νέα Υόρκη, το Λονδίνο και το Τόκιο. Για να υποστηριχθεί η επέκταση, ένα fund θα επενδύσει στην πρωτογενή παραγωγή με σκοπό να δημιουργηθούν ομάδες παραγωγών που θα χρησιμοποιηθούν βέλτιστες πρακτικές. Η οικονομία κλίμακας που θα προκύψει από τις συνέργειες σε συνδυασμό με την υιοθέτηση αειφόρων πρακτικών θα οδηγήσει στην παραγωγή ανταγωνιστικών και ποιοτικών προϊόντων που θα σέβονται το περιβάλλον και θα αποφέρουν καλό εισόδημα στον παραγωγό. Ύστερα από την ολοκλήρωση και της δεύτερης φάσης, τα ελληνικά προϊόντα θα έχουν μία πρεσβεία που θα τα προωθεί παγκοσμίως και οι εγχώριοι παραγωγοί θα έχουν αποκτήσει μία μόνιμη πρόσβαση στις διεθνείς αγορές.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/diethni/kosmos/125364/spiti-apo-tin-amazon-me-19000-dolaria"/>
        <a href="https://www.insider.gr/real-estate/oikonomia/125372/bazei-mpros-tis-apokratikopoiiseis-akiniton-taiped"/>
        <a href="https://www.insider.gr/epiheiriseis/real-estate/125255/ayxanontai-ta-enoikia-stis-megales-emporikes-piatses-tis-athinas"/>
      </related>
    </article>
  </body>
</html>