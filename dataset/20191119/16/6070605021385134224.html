<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/especials/la-generalitat-informa/turisme-muntanya-familia-catalunya_0_2346965409.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:45:06+00:00"/>
    <meta property="og:title" content="Descobrir Catalunya tots junts és possible"/>
    <meta property="og:description" content="Destins i activitats de muntanya per a tota la família"/>
  </head>
  <body>
    <article>
      <h1>Descobrir Catalunya tots junts és possible</h1>
      <h2>Destins i activitats de muntanya per a tota la família </h2>
      <address>
        <time datetime="2019-11-19T16:45:06+00:00">19 Nov 2019, 16:45</time>
      </address>
      <h3>1. Conèixer la fauna pirinenca de ben a prop</h3>
      <p>El Pirineu català és un autèntic museu a l’aire lliure. Una manera d’explorar la gran diversitat de fauna del Pirineu és fer alguna de les nombroses rutes organitzades pels seus parcs i reserves on és possible contemplar multitud d’espècies: aus rapinyaires, senglars, isards i cabirols, entre moltes d’altres.</p>
      <figure>
        <a href="https://www.ara.cat/2019/11/19/especials/la-generalitat-informa/linx-boral-MonNatura-Pirineus_2346975429_67490158_1500x1000.jpg">
          <img src="https://www.ara.cat/2019/11/19/especials/la-generalitat-informa/linx-boral-MonNatura-Pirineus_2346975429_67490158_1500x1000.jpg"/>
        </a>
        <figcaption>El linx boral de MónNatura Pirineus / MónNatura Pirineus</figcaption>
      </figure>
      <h4>Molló Parc, animals en el seu hàbitat</h4>
      <p>Una sortida perfecta per observar com s’alimenten, es relacionen o juguen els animals autòctons del Pirineu es troba en un enclavament màgic situat a la vall de Camprodon (Ripollès). Es tracta de Molló Parc. Caminant per les 10 hectàrees que ocupa el bosc i els prats que el delimiten, allà us podeu envoltar de cérvols, daines i cabirols mentre passegeu i apropar-vos als recintes on es troben els ossos, els muflons, els isards i la resta d’animals. Si us afanyeu, podreu acomiadar-vos de les marmotes abans de la seva hibernació! Una de les grans preocupacions de Molló Parc és transmetre a les futures generacions la fragilitat dels ecosistemes naturals i la incidència que hi té l’activitat humana. És per això que ofereix un programa educatiu dissenyat per a escolars de diferents edats enfocat a l’estudi i el coneixement de la flora i la fauna del bosc mixt dels Pirineus i els problemes mediambientals de la zona. El parc proposa un recorregut amb el qual es pot gaudir de la natura durant més de dues hores, tot i que s’hi pot passar el dia, ja que l’espai ofereix zones de descans i una cafeteria. Durant la ruta i a través de diverses activitats, també podreu apreciar la flora, aprenent a distingir pins, roures, alzines, freixes, grèvols, alberedes... i gaudir de l’encant dels boscos de la zona.</p>
      <p><b>Més informació</b>: <a href="http://www.molloparc.com/"> Molló Parc</a><br/><b>Planifica la teva escapada</b>: <a href="http://www.valldecamprodon.org/"> Vall de Camprodon</a></p>
      <h4>MónNatura Pirineus, com autèntics exploradors</h4>
      <p>I si encara voleu descobrir més espècies animals, teniu una cita a les valls d’Àneu (Pallars Sobirà). Inaugurat l’any 2002, aquest centre disposa d’unes instal·lacions úniques que permeten al visitant fer vida a l’alta muntanya i descobrir els seus atractius, fent valdre la cultura de la sostenibilitat i oferint la identificació i el respecte pels diferents elements que configuren el paisatge. A MónNatura Pirineus us espera una estada carregada d’activitats per a autèntics exploradors. Observació de voltors amb telescopis i prismàtics, tallers per reconèixer rastres d’animals, passejades per descobrir els secrets de la vida salvatge o la construcció de menjadors d’ocells per veure’ls de prop. I no oblideu fer una visita al petit linx boreal que va néixer al maig al centre de recuperació!</p>
      <p><b>Més informació</b>: <a href="http://www.monnaturapirineus.com/"> MónNatura Pirineus</a><br/><b>Planifica la teva escapada</b>: <a href="http://www.vallsdaneu.org/"> Valls d'Àneu</a></p>
      <h3>2. Per a les famílies més culturetes</h3>
      <p>Catalunya està plena de petites i grans històries, de cultura i tradicions. Per acostar els més petits de forma amena i entenedora a la història dels pobles rodejats de camps i increïbles muntanyes, existeixen múltiples activitats per a les famílies amants de la cultura i la història.</p>
      <figure>
        <a href="https://www.ara.cat/2019/11/19/especials/la-generalitat-informa/Esglesia-parroquial-del-poble-Sauri_2346975431_67490363_899x1137.jpg">
          <img src="https://www.ara.cat/2019/11/19/especials/la-generalitat-informa/Esglesia-parroquial-del-poble-Sauri_2346975431_67490363_899x1137.jpg"/>
        </a>
        <figcaption>Església parroquial del poble de Saurí / Bisbat d'Urgell</figcaption>
      </figure>
      <h4>Seurí, convertir la història en una obra d’art</h4>
      <p>Al petit poble de Seurí, prop de Sort (Pallars Sobirà), hi trobareu una església amb segles d’història i un projecte d’art contemporani. L’església de Sant Víctor de Seurí, com moltes altres del Pirineu, és un exponent de la sensibilitat artística a través dels segles. A l’interior de l’església hi trobareu una creació de Santi Moix, que ha convertit la història en una obra d’art. L’artista ha copsat els colors de l’entorn a través de pintures al fresc. Inspirades en la flora i fauna del Pallars, petits i grans us distraureu descobrint tots els detalls d’aquesta meravella artística.</p>
      <p><b>Més informació</b>: <a href="https://www.esglesiaseuri.cat/"> Església de Seurí</a><br/><b>Planifica la teva escapada</b>: <a href="http://turisme.pallarssobira.cat/"> Turisme Pallars Sobirà</a></p>
      <h4>Prades, història i tradició</h4>
      <p>I per a les famílies que busqueu una opció més tradicional, els museus són sempre una bona elecció. Per entendre l’agricultura, la seva història i el seu futur, una opció excel·lent la trobareu al Museu de la Vida Rural, a l’Espluga de Francolí (Conca de Barberà). Tot i que aquest museu està allunyat de l’alta muntanya, és una visita obligada per conèixer com vivia i com treballava la gent a les zones rurals i com va canviar la vida al camp amb l’arribada de la industrialització. És un museu ideal per a infants, ja que els punts audiovisuals els ajudaran a entendre com era la vida dels seus avantpassats i aprendran coses tan bàsiques com ara d’on surt l’oli, la farina o el vi. I per seguir aprenent sobre el passat, si us crida l’atenció l’artesania, no us podeu perdre el Museu de Vidre de Vimbodí (Conca de Barberà). A més a més de poder fer una visita a la col·lecció del museu i de gaudir de la demostració en directe de com elaborar una peça de vidre bufat, també podreu gaudir de tallers on els nens quedaran bocabadats!</p>
      <p><b>Més informació</b>:<br/><a href="https://museuvidarural.cat/">Museu de la Vida Rural </a></p>
      <p>
        <a href="http://www.museudelvidre.cat/">Museu del Vidre</a>
      </p>
      <p><b>Planifica la teva escapada</b>: <a href="http://www.concadebarbera.info/"> Conca de Barberà</a></p>
      <h3>3. Escapades amb molta màgia</h3>
      <p>Catalunya és terra de llegendes. Alguns dels éssers que protagonitzen les històries de molts pobles i racons del territori són, per a molts, una pàgina més de la història real del municipi. I, a banda de les faules i contes populars, a casa nostra la màgia també es trasllada a les nits per rebre les estrelles i les constel·lacions.</p>
      <figure>
        <a href="https://www.ara.cat/2019/11/19/especials/la-generalitat-informa/Parc-Astronomic-del-Montsec_2346975437_67490831_1024x768.jpg">
          <img src="https://www.ara.cat/2019/11/19/especials/la-generalitat-informa/Parc-Astronomic-del-Montsec_2346975437_67490831_1024x768.jpg"/>
        </a>
        <figcaption>Parc Astronòmic del Montsec</figcaption>
      </figure>
      <h4>Bas de Màgia, llegendes interactives</h4>
      <p>Per descobrir tota aquesta màgia en família, podeu visitar la Vall d’en Bas, als peus de la zona volcànica de la Garrotxa. Històries de bruixes, gnoms i encanteris us esperen a l’aplicació Bas de Màgia per mostrar-vos el territori. Personatges encantadors i d’altres més trapelles us esperen a l’apli per mostrar-vos el territori. A través del joc es poden visitar els racons de la vall, conèixer la cultura, les tradicions, el patrimoni i els productes locals. Bas de Màgia es desenvolupa a tots els pobles del municipi amb set itineraris. Cada ruta està protagonitzada per un ésser màgic i es vehicula al voltant d’un eix temàtic com són els pagesos de remença, els bandolers o la vida a pagès. Descarregueu l’aplicació al telèfon i escolliu la ruta que més us agradi. Que comenci l’aventura!</p>
      <p><b>Més informació:</b> <a href="http://www.basdemagia.cat/"> Bas de Màgia</a><br/><b>Planifica la teva escapada:</b> <a href="http://www.vallbas.cat/turisme/"> Turisme Vall d'en Bas</a></p>
      <h4>Parc Astronòmic del Montsec, el millor cel de Catalunya</h4>
      <p>I per gaudir de la màgia nocturna, teniu una cita obligada al Parc Astronòmic del Montsec, a la serra del Montsec. El Centre d’Observació de l’Univers és un equipament únic al món que us permetrà gaudir del millor cel de Catalunya en una visita nocturna. Entre les activitats que us hi esperen hi ha l’Ull del Montsec 3D, una cúpula espectacular on podreu aprendre molt sobre l’astronomia, o el Parc de Telescopis, un espai d’observació per identificar els objectes més destacats entre la fosca nit. Sortireu d’allà sent uns autèntics experts en les ciències de l’espai.</p>
      <p><b>Més informació:</b> <a href="http://www.parcastronomic.cat/"> Parc Astronòmic del Montsec</a><br/><b>Planifica la teva escapada:</b> <a href="http://natura.aralleida.com/"> Turisme de Lleida</a></p>
      <h3>4. Dormir també pot ser una aventura</h3>
      <p>Tant si sou de tenda de campanya com si preferiu la comoditat d’un bungalou, els càmpings de Catalunya us acolliran amb els braços oberts aquesta temporada. Dormir en una tenda sota les estrelles i gaudir a la nit de la calma de la natura són elements que fan d’aquesta opció una de les destinacions preferides per als infants. A Catalunya, disposeu d’una extensa oferta de càmpings familiars amb totes les comoditats.</p>
      <figure>
        <a href="https://www.ara.cat/2019/11/19/especials/la-generalitat-informa/Dormir-camping-pot-aventura-tots_2346975456_67492366_1500x1001.jpg">
          <img src="https://www.ara.cat/2019/11/19/especials/la-generalitat-informa/Dormir-camping-pot-aventura-tots_2346975456_67492366_1500x1001.jpg"/>
        </a>
        <figcaption>Dormir a un càmping pot ser una aventura per tots / Berga Resort</figcaption>
      </figure>
      <h4>Prades, ideal per desconnectar de tot</h4>
      <p>Un destí perfecte per iniciar-se en el món del càmping són les muntanyes de Prades, un territori ple d’atractius. Muntanyes i boscos impressionants, patrimoni històric i monumental, productes gastronòmics de primera qualitat i, sobretot, molta tranquil·litat. La destinació perfecta per a famílies que busquen allunyar-se de l’estrès de la ciutat, activitats a l’aire lliure i la seguretat de trobar allò que necessiten. Un dels càmpings on us podeu allotjar és el Serra Prades Resort. Situat entre els parcs naturals de Poblet i Montsant, disposa de pista de futbol, bàsquet, vòlei, petanca i un parc infantil. A més, s’organitzen activitats, treballs manuals i jornades esportives per a totes les edats al seu club infantil. Una altra opció que agradarà als més petits és el Càmping Prades, on durant el mes d’octubre fan una ruta boletaire autoguiada i els caps de setmana del rovelló.</p>
      <p><b>Més informació:</b> <a href="http://www.serradeprades.com/"> Serra de Prades</a></p>
      <p>
        <a href="http://www.campingprades.com/">Camping Prades</a>
      </p>
      <h4>El Berguedà, tranquil·litat per gaudir de la natura</h4>
      <p>Si us queda més a prop el Berguedà, al Berga Resort també hi trobareu una excel·lent opció. En aquest càmping hi trobareu ambient familiar, tranquil·litat i moltes opcions per sortir d’excursió a la natura. Durant tot l’any hi ha activitats i animació i un espai destinat als més petits de la casa.</p>
      <p><b>Més informació:</b> <a href="http://www.bergaresort.com/"> Berga Resort</a><br/><b>Planifica la teva escapada: </b><a href="http://www.turismeberga.cat/"> Turisme de Berga</a></p>
      <h3>5. Cordeu-vos les botes</h3>
      <p>Si sou amants de la muntanya i voleu que els més petits l’estimin com vosaltres, existeixen rutes senzilles i d’accés fàcil que us permetran gaudir amb ells de la natura.</p>
      <figure>
        <a href="https://www.ara.cat/2019/11/19/especials/la-generalitat-informa/Parc-Nacional-Aiguestortes_2346975458_67492523_1500x1130.jpg">
          <img src="https://www.ara.cat/2019/11/19/especials/la-generalitat-informa/Parc-Nacional-Aiguestortes_2346975458_67492523_1500x1130.jpg"/>
        </a>
        <figcaption>Parc Nacional d'Aigüestortes</figcaption>
      </figure>
      <h4>Parc Natural dels Ports, a peu o en bicicleta</h4>
      <p>Si voleu desconnectar de la ciutat i substituir el so del trànsit pel cant dels ocells, el vostre destí és el Parc Natural dels Ports, a les Terres de l’Ebre. Aquest espai combina els atractius propis d’una zona de muntanya amb uns pobles i ciutats que ofereixen un ric patrimoni històric, arquitectònic i cultural. Al Parc Natural dels Ports es poden fer una gran varietat d’activitats de turisme actiu i de natura aptes per a tota la família, amb més de 80 quilòmetres d’itineraris senyalitzats, multitud d’espècies de flora i fauna i espais on connectar amb la natura. A peu, els podeu descobrir en un recorregut guiat pel bosc que organitza l’equip d’Arabogues, mentre us expliquen algunes curiositats de l’espai. I si preferiu la bicicleta, descobriu la zona a pedal a través de la Via Verda de la Val de Zafán. L’empresa Montsport us portarà pels túnels d’una antiga via de ferrocarril i us mostrarà les millors vistes del parc.</p>
      <p><b>Més informació:</b> <a href="http://parcsnaturals.gencat.cat/ca/"> Parcs Naturals</a></p>
      <p>
        <a href="http://www.montsport.es/es/via-verde/">Montsport</a>
      </p>
      <p>
        <b>Planifica la teva escapada: </b>
        <a href="https://terresdelebre.travel/"> Terres de l'Ebre</a>
      </p>
      <h4>Parc Nacional d’Aigüestortes</h4>
      <p>Per gaudir de l’explosió de colors de tardor com enlloc, però, el Parc Nacional d’Aigüestortes és el destí estrella. Una aventura inoblidable és veure l’estany de Sant Maurici envoltat d’arbres daurats des dels senders que es ramifiquen per la vall de Boí, on els Pirineus toquen el cel. Camins històrics, esglésies romàniques i natura en la seva més gran esplendor us hi esperen.</p>
      <p><b>Més informació:</b> <a href="http://parcsnaturals.gencat.cat/ca/aiguestortes"> Parc Nacional d'Aigüestortes</a></p>
      <p>
        <b>Planifica la teva escapada: </b>
        <a href="http://www.vallboi.cat/"> Vall de Boí</a>
      </p>
      <p>
        <b>Més informació: <a href="https://escasateva.catalunya.com/turisme-familiar/"> Catalunya és casa teva</a></b>
      </p>
      <figure>
        <a href="https://www.ara.cat/2019/11/19/especials/la-generalitat-informa/Descobrir-Catalunya-tots-junts-possible_2346975459_67492601_1500x477.jpg">
          <img src="https://www.ara.cat/2019/11/19/especials/la-generalitat-informa/Descobrir-Catalunya-tots-junts-possible_2346975459_67492601_1500x477.jpg"/>
        </a>
      </figure>
    </article>
  </body>
</html>