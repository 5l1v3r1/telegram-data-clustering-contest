<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tg24.sky.it/spettacolo/cinema/2019/11/19/aspromonte-la-terra-degli-ultimi-trailer-film.html"/>
    <meta property="og:site_name" content="Sky TG24"/>
    <meta property="article:published_time" content="2019-11-19T16:35:00+00:00"/>
    <meta property="og:title" content="“Aspromonte: La Terra degli Ultimi”, il trailer del film"/>
    <meta property="og:description" content="Un film tratto da una storia vera, che racconta degli “ultimi” e della volontà di cambiamento: arriva nelle sale il 21 novembre “Aspromonte: La Terra degli Ultimi” di Mimmo Calopresti."/>
  </head>
  <body>
    <article>
      <h1>“Aspromonte: La Terra degli Ultimi”, il trailer del film</h1>
      <h2>Un film tratto da una storia vera, che racconta degli “ultimi” e della volontà di cambiamento: arriva nelle sale il 21 novembre “Aspromonte: La Terra degli Ultimi” di Mimmo Calopresti</h2>
      <address>
        <time datetime="2019-11-19T16:35:00+00:00">19 Nov 2019, 16:35</time>
      </address>
      <p>Il 21 novembre arriva nelle sale cinematografiche italiane<a href="https://video.sky.it/news/spettacolo/storia-di-dignit-e-riscatto-in-aspromonte-di-calopresti-con-fonte/v551719.vid"> “Aspromonte: La Terra degli Ultimi”</a>, film di genere drammatico diretto da <b>Mimmo Calopresti</b>, con Valeria Bruni Tedeschi, Sergio Rubini e Marcello Fonte nei panni dei protagonisti.</p>
      <p>La pellicola è incentrata su di un gruppo di indomiti calabresi, che decidono di allearsi tra loro per uscire dallo stato di abbandono e di isolamento in cui vivono. E per essere così collegati alla civiltà, alla scuola, all’ospedale.</p>
      <h3>“Aspromonte: La Terra degli Ultimi”: il trailer</h3>
      <p><b>«È una storia vera per far rivivere quello che siamo stati, e ricordarlo a chi guarda»</b>, ha dichiarato Mimmo Calopresti.</p>
      <p><a href="https://tg24.sky.it/catanzaro/2018/10/10/calopresti-in-calabriaafrico-come-riace.html">Ambientato negli anni Cinquanta ad Africo</a>, nella valle dell’Aspromonte calabrese, il film - tratto dall'opera letteraria di Pietro Criaco, “Via dall'Aspromonte” - racconta effettivamente una storia vera. «<b>Ci tenevo molto a raccontare persone in condizioni disperate</b>, senza niente, che anelavano ad arrivare alla marina per raggiungere un medico, o una maestra, e <b>si sono rivelate capaci di prendere in mano la loro vita e fare una rivoluzione</b>. In questo film racconto dei vincenti che, insieme, hanno fatto una battaglia per contare»: queste le parole del regista.</p>
      <p>È quasi un film motivazionale, con una straordinaria <a href="https://tg24.sky.it/spettacolo/cinema/2019/03/01/i-villeggianti-valeria-bruni-tedeschi.html">Valeria Bruni Tedeschi</a> nei panni di Giulia, una maestra elementare.<b> È un invito a non lamentarsi mai, a cercare sempre una soluzione agli ostacoli che la vita ci pone davanti</b>. Ed è un’operazione coraggiosa, da parte di Calopresti. Che ha deciso di raccontare gli ultimi, perché in fondo sono loro gli eroi. Quelli veri.</p>
      <h3>“Aspromonte: La Terra degli Ultimi”: la trama</h3>
      <p>Africo è un paesino dell’Aspromonte calabrese, incastonato tra le montagne. È ambientato qui “Aspromonte: La Terra degli Ultimi”, tratto da <b>un fatto realmente accaduto negli anni Cinquanta</b>: data l’inesistenza di una strada di collegamento tra il centro abitato e il resto della civiltà, <b>una donna muore di parto </b>dal momento che nessun medico può raggiungerla.</p>
      <p><b>Esasperati da questa condizione di isolamento, gli abitanti di Africo decidono di costruirsi da soli quella strada </b>e tutti - bambini compresi - partecipano all’opera. Valeria Bruni Tedeschi è Giulia, nuova maestra della scuola elementare, che - proveniente dal Nord - è convinta sia fondamentale insegnare l’italiano ai piccoli alunni. Ma Don Totò (<a href="https://tg24.sky.it/spettacolo/cinema/2019/05/09/migliori-film-sergio-rubini.html">Sergio Rubini</a>), che è poi l’unico a comandare per davvero nel paesino, si oppone: Africo non può diventare italiano.</p>
      <p>«Quando ho cominciato a girare, il tema mi sembrava lontano dall'oggi, ma poi mi sono accorto che i problemi sono sempre gli stessi al Sud, come dappertutto, e che Africo potrebbe essere la capitale del mondo. Insomma gli “ultimi” c'erano allora e ci sono oggi e penso in questo momento agli operai dell'Ilva», ha concluso Calopresti.</p>
    </article>
  </body>
</html>