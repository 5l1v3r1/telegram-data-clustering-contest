<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/19/bm-den-abd-baskan-trump-n-savas-sucu-isledigi-iddia-edilen-askerleri-affetmesine-tepki"/>
    <meta property="og:site_name" content="euronews"/>
    <meta property="article:published_time" content="2019-11-19T16:47:45+00:00"/>
    <meta property="og:title" content="BM'den Trump'ın savaş suçundan yargılanan askerleri affetmesine tepki"/>
    <meta property="og:description" content="Birleşmiş Milletler, ABD Başkanı Donald Trump'ın Afganistan ve Irak'ta savaş suçu işledikleri gerekçesiyle mahkum olan ya da yargı süreci devam eden askerleri affetmesinden dolayı derin endişe duyulduğunu bildirdi"/>
  </head>
  <body>
    <article>
      <h1>BM'den Trump'ın savaş suçundan yargılanan askerleri affetmesine tepki</h1>
      <address><time datetime="2019-11-19T16:47:45+00:00">19 Nov 2019, 16:47</time> by <a rel="author">Mustafa Bag</a></address>
      <p>Birleşmiş Milletler, ABD Başkanı Donald Trump'ın Afganistan ve Irak'ta savaş suçu işledikleri gerekçesiyle mahkum olan ya da yargı süreci devam eden iki askeri affetmesinden dolayı derin endişe duyulduğunu bildirdi.</p>
      <p>'Savaş suçlarını soruşturma ve kovuşturmadaki başarısızlığın uluslararası insan hakları hukukunun ihlali anlamına geldiğini' belirten BM İnsan Hakları Yüksek Komiserliği Sözcüsü Rupert Colville, karara ilişkin, "Mevcut davalarda devam eden süreçleri hükümsüz kılmaktan başka bir katkı sağlamadı." sözleriyle 'affın' diğer benzer davaları da olumsuz etkileyeceğine işaret etti.</p>
      <p>Sözcü Colville, affedilen askerlerden Binbaşı Matthew Golsteyn davasında cezai kovuşturmaya son verilmesi kararının yargı sürecini baltaladığı için özellikle rahatsız edici bir durum olduğunu dile getirdi.</p>
      <p>Golsteyn 2010'da Afganistan’da silahsız bir kişiyi öldürme suçundan yargılanıyordu.</p>
      <p>Colville, ABD'li askerlere yönelik davalarda, Afganistan'da bir grup sivile ateş açtıklarının ispatlandığını ve yakalanan silahlı bir grubun üyelerini infaz ettiklerine yönelik de iddialar olduğunu söyledi.</p>
      <p>İsimlerini vermeden, "Afganistan'da görev yapmış Clint Lorance ve Mathew Golsteyn adlı iki askerin affedilmesi ve Irak'ta görevli asker Edward Gallagher'ın rütbe tenzilinin de geri alınmasına" tepki gösteren Colville, "Uluslararası İnsancıl Hukuk, ihlalleri inceleme ve savaş suçlarını kovuşturma zorunluluğu getirmektedir." uyarısında bulundu.</p>
      <p>Colville, ABD askeri adalet sisteminin, uluslararası hukukun yükümlülüklerine uyma zorunluluğunu anımsattı.</p>
      <p>Vietnam Savaşından bu yana askerlerin bu şekilde affedildiğine şahit olmadığını vurgulayan Colville, "Ayrıca, bu aflar, dünya genelindeki ordulara rahatsız edici bir mesaj veriyor." değerlendirmesinde bulundu.</p>
      <p>BM İnsan Hakları Yüksek Komiserliği Sözcüsü, Trump'ın söz konusu affının dünyadaki diğer tüm ordulara rahatsız edici bir mesaj gönderdiğini ifade etti.</p>
      <h3>Trump'tan af açıklaması</h3>
      <p>ABD yönetimi iki gün önce, Başkan Trump'ın Lorance ve Golsteyn'i affettiğini, ABD Donanması özel tim Navy Seal'e bağlı asker Gallagher'ın rütbe tenzilini de geri aldığını açıklamıştı.</p>
      <p>Gallagher, geçen yıl kasımda, Irak'ta görev yaptığı dönemde askeri kuralları ihlal etmekten suçlu bulunmuştu.</p>
      <p>Gallagher'in suçları arasında yaralı bir kişiyi bıçaklayarak öldürme, silahsız sivillere ateş açma, cesetlerin yanında poz verme de yer alıyor.</p>
      <ul>
        <li>
          <a href="https://tr.euronews.com/2019/04/05/abd-den-uluslararasi-ceza-mahkemesi-bassavcisina-yaptirim-afganistan-savas-suclari">ABD'den Uluslararası Ceza Mahkemesi Başsavcısı'na yaptırım</a>
        </li>
        <li>
          <a href="https://tr.euronews.com/2019/04/12/yaptirim-kararinin-ardindan-abd-aleyhine-sorusturma-acmayan-ucm-trump-sevindirdi-afganista">Yaptırım kararının ardından ABD aleyhine soruşturma açmayan UCM Trump'ı sevindirdi</a>
        </li>
        <li>
          <a href="https://tr.euronews.com/2019/08/12/cenevre-sozlesmeleri-nin-70-yilinda-savas-suclari-ve-sivillerin-korunmas-nda-dunya-ne">Cenevre Sözleşmeleri'nin 70. yılında savaş suçları ve sivillerin korunmasında dünya ne durumda?</a>
        </li>
      </ul>
      <p>Ek kaynaklar<b> • AA Reuters</b></p>
    </article>
  </body>
</html>