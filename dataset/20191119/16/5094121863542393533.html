<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/16-mrtvych-a-22-vyhladovelych-kocek-nasli-v-byte-zeny-v-krasnem-brezne-20191119.html"/>
    <meta property="og:site_name" content="Deník.cz"/>
    <meta property="article:published_time" content="2019-11-19T16:50:00+00:00"/>
    <meta property="og:title" content="Hrůzný pohled. Žena v Ústí měla byt plný koček, šestnáct z nich uhynulo"/>
    <meta property="og:description" content="/FOTO, VIDEO/ Byla členkou spolku ochránců koček. Přesto je nechala umírat hlady. Řeč je o ženě, u níž policisté a inspektoři veterinární správy objevili deset mrtvých koťat, šest pošlých dospělých koček a dalších dvaadvacet živých, některé na pokraji smrti hladem."/>
  </head>
  <body>
    <article>
      <h1>Hrůzný pohled. Žena v Ústí měla byt plný koček, šestnáct z nich uhynulo</h1>
      <address><time datetime="2019-11-19T16:50:00+00:00">19 Nov 2019, 16:50</time> by <a rel="author">Janni Vorlíček</a></address>
      <p>Živořily v bytě plném exkrementů i zápachu v krásnobřezenské Zolově ulici. Kriminalisté nyní padesátiletou ženu trestně stíhají pro podezření z týrání zvířat. Známé ženy, které případ objevily, dokonce tvrdí, že ji kryla sestra zaměstnaná v ústecké zoo jako ošetřovatelka zvířat. Na kočičí mučírnu úřady upozornila Jaroslava Chvojková. Její maminka chodila zhruba rok s dotyčnou do bytu krmit a pomáhat s dezinfekcí. „V poslední době ji tam ale nechtěla pod různými záminkami pustit,“ líčila.</p>
      <figure>
        <img src="https://g.denik.cz/72/76/191119-terlicko-vrazda-zastavka_denik-150-3x2.jpg"/>
      </figure>
      <aside>
        <a href="https://www.denik.cz/krimi/mladik-podezrely-ze-zabiti-byl-obvinen-zbran-mel-odhodit-na-strechu-zastavky-20191119.html">Střelba na Těrlicku: Policisté našli zbraň na střeše zastávky. Mladíka obvinili Přečíst článek ›</a>
      </aside>
      <p>Nakonec se ale Chvojková přes silný odpor obviněné ženy do bytu dostala. Když ho otevřela, nevěřila vlastním očím. Kočky se k ní okamžitě nahrnuly, byly vyhublé a pokálené. „Měly velký hlad, škrábaly nám ruce, jak chtěly žrádlo. Sousedi mi říkali, že dokonce z bytu plného koček odvedla tři psy. Objevila jsem je u jejího přítele. Všechny nemocné. Jedna fenka čůrala krev. Teď se o ni stará jiný pražský spolek. Smutné, že jsem si skutečný stav musela zjistit sama a ne Felisi Cat, kterému kočky patří,“ řekla Chvojková.</p>
      <p>Jak vysvětlil ředitel krajské veterinární správy Petr Pilous, některé kočičí mrtvolky nesly stopy zubů a hlodání. „Kočky se pravděpodobně napadaly mezi sebou. Z hladu a zoufalství se uchýlily ke kanibalismu. Oněch deset mrtvých koťat jsme objevili v mrazáku u potravin. Přitom majitelka bytu absolvovala odborné školení na odchyt zvířat a manipulaci s nimi. Co se zvrtlo, netušíme. Nejspíš to bude případ pro psychiatra,“ domnívá se. </p>
      <h3>Až pět let vězení </h3>
      <p>Záležitost teď řeší úřady a zbloudilá ošetřovatelka koček se nejspíš bude zpovídat ze svého jednání před soudem. „Hrozí jí trest od jednoho do pěti let vězení,“ uvedla policejní mluvčí Veronika Hyšplerová. Sama obviněná se k situaci nevyjádřila. V úterý nepřijímala telefonní hovory.</p>
      <figure>
        <img src="https://g.denik.cz/63/8f/prepadeni-neslysici-zeny2_denik-150-3x2.jpg"/>
      </figure>
      <aside>
        <a href="https://prazsky.denik.cz/zlociny-a-soudy/lupic-s-pistoli-a-obuskem-prepadl-neslysici-zenu-ta-svou-kabelku-ubranila-20191119.html">Lupič s pistolí a obuškem přepadl neslyšící ženu. Ta svou kabelku ubránila Přečíst článek ›</a>
      </aside>
      <p>Drastický obrat jejího chování zaskočil předsedu Felisi Cat Luboše Čapka. Na začátku, asi před pěti lety, prý byla dnes už bývalá členka aktivní a ochotná kdykoliv a kdekoli pomoci. „Při každém setkání, kdy jsem jí předával krmení či stelivo, jsem se na kočičky ptal. Stejně tak jsem žádal o fotografie, aktuální informace a domlouval veterinární péči. Její jednání a komunikace nejevily známky změny ani problémů,“ napsal ve vyjádření na Facebook.</p>
      <p>Jaroslava Chvojková, která situaci odhalila, si ale také spíš myslí, že „zbloudilá“ ochránkyně koček spíš psychicky onemocněla. „Není zlá. Lidi, co o ní píší, že je tyranka, jsou ti, kdo nikdy s ničím nepomohli. Ona roky obětavě pomáhala,“ dodala.</p>
    </article>
  </body>
</html>