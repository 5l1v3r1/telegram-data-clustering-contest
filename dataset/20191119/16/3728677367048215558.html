<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rtvnoord.nl/nieuws/215828/Op-de-foto-voor-het-Refaja-We-blijven-nog-zeker-tien-jaar-bestaan"/>
    <meta property="og:site_name" content="RTV Noord"/>
    <meta property="article:published_time" content="2019-11-19T16:35:00+00:00"/>
    <meta property="og:title" content="Op de foto voor het Refaja: 'We blijven nog zeker tien jaar bestaan'"/>
    <meta property="og:description" content="'1, 2, 3...' Met de handen in de lucht en onder luid gejuich gingen medewerkers van het Refaja ziekenhuis in Stadskanaal dinsdagmiddag met zijn allen op de foto om aandacht te vragen voor hun ziekenhuis."/>
  </head>
  <body>
    <article>
      <h1>Op de foto voor het Refaja: 'We blijven nog zeker tien jaar bestaan'</h1>
      <address>
        <time datetime="2019-11-19T16:35:00+00:00">19 Nov 2019, 16:35</time>
      </address>
      <p>Na alle negatieve berichtgeving over de Treant-ziekenhuizen - waarbij in Stadskanaal en Hoogeveen de afdelingen verloskunde en kindergeneeskunde werden gesloten, de spoedafdelingen per 1 januari wegbezuinigd worden, en de komende tijd honderden banen verloren gaan - zijn veel mensen gaan denken dat beide ziekenhuizen helemaal dicht gaan.</p>
      <h3>Veel zorg blijft</h3>
      <p>'Maar dat is helemaal niet zo: 80 procent van de zorg die hier was, blíjft gewoon', benadrukt medisch secretaresse Janneke Prins. Zij nam het initiatief voor de groepsfoto, die binnenkort in advertenties in huis-aan-huisbladen wordt geplaatst.</p>
      <p>'Hier kunnen ook straks nog operaties gedaan worden, waarvoor je maximaal vier tot vijf dagen opgenomen kunt worden, bloed prikken, röntgenonderzoek, poliklinische ingrepen... Dus blijf vooral komen. Je hoeft echt niet naar een ander ziekenhuis', stelt Prins.</p>
      <h3>Straks nog terecht?</h3>
      <p>Het Refajapersoneel zegt veel last te hebben van de veronderstelling bij veel mensen dat het ziekenhuis op sterven na dood is.</p>
      <p>''Ik krijg doorlopend patiënten die tijdens de echo de vraag stellen: kan ik hier straks nog wel terecht?', zegt echolaborante Karin Brandsema, terwijl zij haar drone bedient waarmee de groepsfoto wordt gemaakt.</p>
      <h3>Frustratie en begrip</h3>
      <p>Die vraag krijgt radiodiagnostisch laborant Mariëlle Timmer ook geregeld. Ziek wordt ze ervan: 'Wij geven elke keer weer aan dat mensen hier straks ook nog naartoe kunnen. Eigenlijk voor alle onderzoeken wel, al moeten ze voor bepaalde zorg soms naar een andere locatie', vertelt Timmer.</p>
      <p>Ze zegt de vragen wel te begrijpen, 'maar feit is dat we zeker de komende tien jaar nog blijven bestaan. Dan moeten de patiënten natuurlijk wel blijven komen, anders wordt het een ander verhaal.'</p>
      <p>Hopelijk voor haar en haar collega's dragen de advertenties daaraan bij. Donderdag wordt er ook nog een groepsfoto gemaakt bij het Bethesda-ziekenhuis in Hoogeveen.</p>
      <related>
        <h4>Lees ook:</h4>
        <a href="https://www.rtvnoord.nl/nieuws/215699/Medewerkers-willen-voor-Refaja-vechten-door-middel-van-groepsfoto"/>
        <a href="https://www.rtvnoord.nl/nieuws/215192/Vakbonden-en-Treant-roken-vredespijp-gedwongen-ontslagen-van-tafel"/>
      </related>
    </article>
  </body>
</html>