<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.bursadabugun.com/haber/degnekcilere-bariyerli-engel-1208846.html"/>
    <meta property="og:site_name" content="Bursada Bugün"/>
    <meta property="article:published_time" content="2019-11-19T16:19:00+00:00"/>
    <meta property="og:title" content="Değnekçilere bariyerli engel"/>
    <meta property="og:description" content="İstanbul Büyükşehir Belediyesi (İBB) iştiraki İSPARK, &quot;değnekçi&quot; olarak tabir edilen illegal işletmeciliği engellemek için uygun olan otoparklarda bariyerli siteme geçecek."/>
  </head>
  <body>
    <article>
      <h1>Değnekçilere bariyerli engel</h1>
      <h2>İstanbul Büyükşehir Belediyesi (İBB) iştiraki İSPARK, "değnekçi" olarak tabir edilen illegal işletmeciliği engellemek için uygun olan otoparklarda bariyerli siteme geçecek.</h2>
      <address>
        <time datetime="2019-11-19T16:19:00+00:00">19 Nov 2019, 16:19</time>
      </address>
      <p><b>İstanbul Büyükşehir Belediyesi</b>nden yapılan açıklamaya göre, <b>İSPARK </b>il genelinde 33 ilçede 500'e yakın otoparkı ile her gün ortalama 120 bin sürücüye hizmet veriyor. Özellikle açık ve yol üstü bazı otopark alanlarında, "<b>değnekçilik</b>" olarak nitelendirilen illegal işletmecilik olduğu yönünde ihbar alan <b>İSPARK</b>, sorunun çözümü için harekete geçti.</p>
      <p>İBB Beyaz Masa'ya gelen ihbarları değerlendirerek yasa dışı işletmecilik yapılan otoparkları tespit eden <b>İSPARK</b>, özellikle mesai sonrası yaşanan bu gibi durumlar için bazı otoparklarda çalışma sürelerini uzattı. İllegal işletmecilerin tespit edildiği <b>Eski Galata Köprüsü </b>yanı açık otoparkında bu şekilde önlem alındı.<br/><br/>Yasa dışı işletmecilikle ilgili alınan bir diğer tedbir de fiziki olarak uygun olan otoparklarda bariyerli sisteme geçilecek.</p>
      <p>Açıklamada görüşlerine yer verilen <b>İSPARK Genel Müdürü Murat Çakır</b>, bazı otoparkların mesai saatleri bitiminde yetkisiz işletmecilerce işgal edildiğini belirterek, "Güvenlik tedbirlerini artırmak amacıyla çalışma başlattık. Gerekli görülen otoparkların giriş ve çıkışlarına bariyer sistemi koyarak, kamera gibi güvenlik sistemlerini de devreye alacağız." ifadelerini kullandı.</p>
      <p>Gelen ihbarlar doğrultusunda, illegal işletmeciler tarafından kullanıldığı tespit edilen<b> Beyoğlu Azapkapı Haliç Metro Otoparkı</b>'nda önümüzdeki ay itibarıyla bariyerli sisteme geçilmiş olacak.</p>
      <p><b>İSPARK</b>, otopark alanlarını işgal eden kişi ve kişiler hakkında emniyet birimlerine önlem ve tedbir alınması yönünde başvuruda bulunuyor. Konunun kalıcı çözüme kavuşabilmesi için, illegal işletmecilik yapan şahısları gören İstanbulluların, İBB Beyaz Masa ya da emniyet birimlerine ihbarda bulunması önem taşıyor.</p>
    </article>
  </body>
</html>