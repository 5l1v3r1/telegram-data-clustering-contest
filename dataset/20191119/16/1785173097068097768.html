<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/emag-73-dintre-comenzile-de-black-friday-expediate-in-primele-cinci-zile-1922401119562019111619174950"/>
    <meta property="og:site_name" content="News.ro"/>
    <meta property="article:published_time" content="2019-11-19T16:11:56+00:00"/>
    <meta property="og:title" content="eMAG: 73% dintre comenzile de Black Friday, expediate în primele cinci zile"/>
    <meta property="og:description" content="În primele cinci zile de la startul Black Friday, 73% dintre comenzile plasate în ziua cu cele mai multe reduceri din an au fost expediate, iar 62% dintre acestea au ajuns deja la clienţi, a anunţat, marţi, eMAG."/>
  </head>
  <body>
    <article>
      <h1>eMAG: 73% dintre comenzile de Black Friday, expediate în primele cinci zile</h1>
      <address><time datetime="2019-11-19T16:11:56+00:00">19 Nov 2019, 16:11</time> by <a rel="author">Dinu Boboc</a></address>
      <p>
        <b>În primele cinci zile de la startul Black Friday, 73% dintre comenzile plasate în ziua cu cele mai multe reduceri din an au fost expediate, iar 62% dintre acestea au ajuns deja la clienţi, a anunţat, marţi, eMAG.</b>
      </p>
      <p>”În primele 48 de ore, 265 de tiruri cu produse au plecat din depozitul eMAG către hub-urile curierilor. Având în vedere planificarea făcută cu firmele de curierat şi Poşta Română, livrările s-au efectuat foarte bine anul acesta. Este, probabil, cea mai mare schimbare faţă de ediţiile anterioare ale Black Friday. Suntem încrezători că ne vom îndeplini promisiunea de a livra până pe 28 noiembrie. Astfel, creşte încrederea în comerţul online, salvezi timp şi bani comandând online”, a spus Alexandru Niculescu, director de operaţiuni eMAG.</p>
      <p>Prima comandă a fost livrată chiar în ziua de Black Friday, înainte de ora 14:00. Primele trei comenzi au fost plasate din Sibiu, Bucureşti şi Iernut. Cea mai complexă comandă a fost compusă din produse din 31 de categorii diferite.</p>
      <p>”În ceea ce priveşte metodele de livrare alese, surpriza au reprezentat-o lockerele easybox, care au ajuns la o adopţie de 16% în doar un an de la lansare. Comanda ridicată cel mai repede din lockerele easybox a petrecut doar 22 de minute în sertarele punctului de pick-up. Până în acest moment, peste 30% din comenzile livrate în easybox au fost ridicate în primele două ore de la încărcare”, se arată în comunicat.</p>
      <p>Comanda livrată cel mai repede a fost plasată în primele minute de la start şi a ajuns la destinatar, prin curier, în Bucureşti, sectorul 2, la ora 13:41. eMAG şi firmele de curierat partenere - FAN Courier şi Sameday - au investit anul acesta peste 30 de milioane de euro în centre logistice, maşini, tehnologie şi în lockerele easybox.</p>
      <p>Pe lângă livrarea prin intermediul curierilor, comenzile pot fi ridicate dintr-unul din cele 625 oficii ale Poştei Române, de la cele 250 de lockere easybox sau din showroom-urile eMAG. Având în vedere că livrările de Black Friday se vor finaliza până pe 28 noiembrie, companiile de curierat sunt pregatite pentru vârful din decembrie, luna cadourilor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>