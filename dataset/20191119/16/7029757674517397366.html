<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/int-politics/sasht-s-parvo-razuznavane-kray-granitsite-na-rusiya-s-dva-strategicheski-drona.html"/>
    <meta property="og:site_name" content="News.bg"/>
    <meta property="article:published_time" content="2019-11-19T16:06:11+00:00"/>
    <meta property="og:title" content="САЩ с първо разузнаване край границите на Русия с два стратегически дрона"/>
    <meta property="og:description" content="Два стратегически безпилотни самолета Global Hawk"/>
  </head>
  <body>
    <article>
      <h1>САЩ с първо разузнаване край границите на Русия с два стратегически дрона</h1>
      <address>
        <time datetime="2019-11-19T16:06:11+00:00">19 Nov 2019, 16:06</time>
      </address>
      <p><b>Многочасови разузнавателни полети до границите на Русия в Прибалтика</b> са били извършени по-рано днес от <b>два стратегически безпилотни самолета Global Hawk</b> на военновъздушните сили на САЩ. Това става ясно от мониторинговите данни на западни авиационни източници, цитирани от руските медии.</p>
      <p><b>Пентагонът за първи път е използвал</b> два разузнавателни дрона за далечни разстояния едновременно.</p>
      <p>Безпилотните самолети са излетели от натовската военновъздушна база "Сигонела" на остров Сицилия. RQ-4B Global Hawk е прелетял шест пъти по руските граници в Псковска и Ленинградска област, след което дълго време е прелитал край северната част на Калининградска област.</p>
      <p>Друг дрон RQ-4A Global Hawk също е прелетял край северната границата на Калининградска област и след това над Балтийско море, уточнява "Интерфакс".</p>
      <p>В същото време <b>стратегически разузнавателен самолет на военновъздушните сили на САЩ RC-135V е прелетял над Сувалския коридор</b>, отделящ Калининградска област от Беларус.</p>
      <p>Американски самолети и безпилотници регулярно извършват разузнавателни полети близо до границите на Русия. Така например в средата на октомври RQ-4A Global Hawk проведе полет с продължителност от 22 часа над Източна Европа, от които повече от шест часа и половина - край границите на Русия.</p>
    </article>
  </body>
</html>