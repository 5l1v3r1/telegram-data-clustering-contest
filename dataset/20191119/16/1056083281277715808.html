<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818586/%D9%86%D9%85%DB%8C-%D8%AE%D9%88%D8%A7%D9%87%DB%8C%D9%85-%D8%A8%D8%B1%D9%86%D8%A7%D9%85%D9%87-%D8%A7%D8%B1%D8%A8%D8%B9%DB%8C%D9%86-%D8%B1%D8%A7-%D8%AF%D9%88%D9%84%D8%AA%DB%8C-%DA%A9%D9%86%DB%8C%D9%85"/>
    <meta property="og:site_name" content="ایسنا"/>
    <meta property="article:published_time" content="2019-11-19T16:55:51+00:00"/>
    <meta property="og:title" content="نمی‌خواهیم برنامه اربعین را دولتی کنیم"/>
    <meta property="og:description" content="ایسنا/زنجان معاون سیاسی امنیتی استاندار زنجان گفت: دستگاه‌ها باید خدمات‌رسانی به زائران اربعین را تسهیل کنند و قصد ما دولتی کردن این گردهمایی نیست."/>
  </head>
  <body>
    <article>
      <h6 class="kicker">معاون سیاسی امنیتی استاندار زنجان:</h6>
      <h1>نمی‌خواهیم برنامه اربعین را دولتی کنیم</h1>
      <address><time datetime="2019-11-19T16:55:51+00:00">19 Nov 2019, 16:55</time> by <a rel="author">رقیه فرنیا</a></address>
      <p>ایسنا/زنجان معاون سیاسی امنیتی استاندار زنجان گفت: دستگاه‌ها باید خدمات‌رسانی به زائران اربعین را تسهیل کنند و قصد ما دولتی کردن این گردهمایی نیست.</p>
      <p>خدابخش مرادی‌نافچی شامگاه امروز در جلسه ستاد اربعین استان زنجان، اظهار کرد: راهپیمایی اربعین به عنوان راهبرد جمهوری اسلامی محسوب می‌شود و باید برای جلب و جذب مشارکت‌های مردمی، واحدهای صنفی و هیئت‌های مذهبی، تسهیل‌گری شود.</p>
      <p>وی ادامه داد: ما به عنوان مدیران و خدمت‌گزاران نظام موکلف هستیم بستری برای خدمات‌رسانی به زائران استان، زائران عبوری از زنجان و کسانی‌که در راهپیمایی بزرگ اربعین در کشور عراق شرکت می‌کنند را فراهم کنیم و قصد ما این نیست که بخواهیم راهپیمایی اربعین را دولتی کنیم.</p>
      <p>معاون سیاسی امنیتی استاندار زنجان یادآور شد: ستاد اربعین به بازه زمانی اعزام زائران محدود نمی‌شود؛ بلکه اتمام این راهپیمایی، شروع فعالیت ستاد برای برنامه اربعین سال آینده است و باید مجموعه اقدامات و فعالیت‌ها آسیب‌شناسی شود.</p>
      <p>این مسئول به آسیب‌شناسی و بازنگری در حوزه اعزام، اسکان، حمل و نقل، بهداشت، مشارکت‌های مردمی و سایر کمیته‌های این ستاد تاکید کرد و افزود: باید نقشه راه و برنامه عملیاتی خدمت‌رسانی به زائران اربعین سال آینده از هم‌اکنون تدوین شود.</p>
      <p>مرادی تصریح کرد: زائران باید پیش از سفر، با قوانین و مقررات کشور عراق آشنا شوند تا در این گردهمایی دچار مشکل نشوند. همچنین از ظرفیت هیئت‌های مذهبی برای تبادل فرهنگ دینی و بهره بردن از برکات معنوی این سفر استفاده شود.</p>
      <p>سرپرست اداره امنیتی و انتظامی استانداری زنجان نیز در ادامه این جلسه، تعداد زائرانی که از استان زنجان برای شرکت در راهپیمایی اربعین امسال در سامانه سماح ثبت‌نام کرده بودند را بیش از ۳۸ هزار نفر برشمرد و گفت: این رقم رشد ۲ برابری نسبت به سال گذشته را نشان می‌دهد که ۲۱ هزار و ۱۷۲ نفر از این افراد با ۱۵۰ دستگاه اتوبوس تا مرزها جابه‌جا شده بودند.</p>
      <p>حسین همپا ادامه داد: ۲۱ موکب از استان زنجان برای مراسم اربعین خدمات‌رسانی کردند که ۱۵ موکب در نجف و حومه، ۴ موکب در کربلا و ۲ موکب در سامرا مستقر شدند. همچنین کمیته‌های بهداشت و درمان نیز در آماده‌باش کامل بودند و ۵۰ دستگاه آمبولانس ۵۴ پایگاه امداد و نجات جاده‌ای در آمادگی به سر می‌بردند و ۶ دستگاه آمبولانس اعزام شد.</p>
      <p>این مسئول بیان کرد: هزینه‌های اعلام شده از سوی عتبات عالیات برای موکب‌ها بیش از ۲ میلیارد تومان است و تاکنون بیش از ۴۳۰ میلیارد تومان کمک‌های نقدی جمع‌آوری شده است. همچنین ۵۰ مبلغ و مبلغه به شکل تخصصی در موکب‌ها حضور داشتند.</p>
      <p>انتهای پیام</p>
    </article>
  </body>
</html>