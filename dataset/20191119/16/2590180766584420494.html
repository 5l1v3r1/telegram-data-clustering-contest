<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.somoynews.tv/pages/details/184400/%E2%80%98%E0%A6%AA%E0%A7%8D%E0%A6%AF%E0%A6%BE%E0%A6%95%E0%A7%87%E0%A6%9F%E0%A7%87%E0%A6%B0-%E0%A6%97%E0%A6%BE%E0%A7%9F%E0%A7%87-%E0%A6%B2%E0%A7%87%E0%A6%96%E0%A6%BE-%E0%A6%A6%E0%A6%BE%E0%A6%AE%E0%A7%87-%E0%A6%B2%E0%A6%AC%E0%A6%A3-%E0%A6%95%E0%A6%BF%E0%A6%A8%E0%A7%81%E0%A6%A8%E2%80%99"/>
    <meta property="og:site_name" content="somoynews.tv"/>
    <meta property="article:published_time" content="2019-11-19T16:19:00+00:00"/>
    <meta property="og:title" content="‘প্যাকেটের গায়ে লেখা দামে লবণ কিনুন’"/>
    <meta property="og:description" content="অতিরিক্ত দাম না দিয়ে, লবণের প্যাকেটের গায়ে এমআরপি রেট দেখে কেনার পরামর্শ দি"/>
  </head>
  <body>
    <article>
      <h1>‘প্যাকেটের গায়ে লেখা দামে লবণ কিনুন’</h1>
      <address><time datetime="2019-11-19T16:19:00+00:00">19 Nov 2019, 16:19</time> by <a rel="author">সময় সংবাদ</a></address>
      <p><b>অতিরিক্ত দাম না দিয়ে, লবণের প্যাকেটের গায়ে এমআরপি রেট দেখে কেনার পরামর্শ দিয়েছেন নারায়ণগঞ্জ লবণ মিল মালিক সমিতির সভাপতি পরিতোষ ক্রান্তি সাহা।</b><br/><br/>দেশে লবণের কোনো সংকট নাই বলেও মঙ্গলবার (১৯ নভেম্বর) সময় সংবাদকে জানান তিনি।<br/><br/>পরিতোষ ক্রান্তি সাহা বলেন, দেশে লবণের কোনো ঘাটতি নেই। যথেষ্ট পরিমাণ লবণ মজুদ আছে। অতিরিক্ত দাম না দিয়ে, লবণের প্যাকেটের গায়ে এমআরপি রেট দেখে কিনুন।<br/><br/>এদিকে, দেশে বর্তমানে সাড়ে ৬ লাখ মেট্রিক টনের বেশি ভোজ্য লবণ মজুদ রয়েছে বলে জানিয়েছে শিল্প মন্ত্রণালয়। এর মধ্যে কক্সবাজার ও চট্টগ্রামের লবণ চাষিদের কাছে ৪ লাখ ৫ হাজার মেট্রিক টন এবং বিভিন্ন লবণ মিলের গুদামে ২ লাখ ৪৫ হাজার মেট্রিক টন লবণ মজুদ রয়েছে।<br/><br/>মন্ত্রণালয়ের এক বিজ্ঞপ্তিতে বলা হয়, সারা দেশে বিভিন্ন লবণ কোম্পানির ডিলার, পাইকারি ও খুচরা বিক্রেতাদের কাছে পর্যাপ্ত পরিমাণে লবণ মজুদ রয়েছে। পাশাপাশি চলতি নভেম্বর মাস থেকে লবণের উৎপাদন মওসুম শুরু হয়েছে। ইতোমধ্যে কক্সবাজার জেলার কুতুবদিয়া ও মহেশখালী উপজেলায় উৎপাদিত নতুন লবণও বাজারে আসতে শুরু করেছে। <br/><br/>মন্ত্রণালয় থেকে জানানো হয়েছে, দেশে প্রতি মাসে ভোজ্য লবণের চাহিদা কম-বেশি ১ লাখ মেট্রিক টন। অন্যদিকে লবণের মজুদ আছে সাড়ে ৬ লাখ মেট্রিক টন। সে হিসাবে লবণের কোনো ধরণের ঘাটতি বা সংকট হবার প্রশ্নই ওঠে না।<br/><br/><br/>বিজ্ঞপ্তিতে বলা হয়, একটি স্বার্থান্বেষী মহল লবণের সংকট রয়েছে মর্মে গুজব রটনা করে অধিক মুনাফা লাভের আশায় লবণের দাম অস্থিতিশীল করার অপচেষ্টা চালাচ্ছে বলে প্রতীয়মান হচ্ছে।<br/><br/>এ ধরণের গুজবে বিভ্রান্ত না হতে সকলের প্রতি আহ্বান জানিয়েছে শিল্প মন্ত্রণালয়।</p>
    </article>
  </body>
</html>