<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/golova-mzs-nimechchini-pribuv-do-ukrayini-330205_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T16:16:00+00:00"/>
    <meta property="og:title" content="Голова МЗС Німеччини прибув до України"/>
    <meta property="og:description" content="Це вже другий візит Мааса за останні п'ять місяців. Він проходить на тлі складних переговорів про організацію нормандського саміту."/>
  </head>
  <body>
    <article>
      <h1>Голова МЗС Німеччини прибув до України</h1>
      <h2>Це вже другий візит Мааса за останні п'ять місяців. Він проходить на тлі складних переговорів про організацію "нормандського" саміту.</h2>
      <address>
        <time datetime="2019-11-19T16:16:00+00:00">19 Nov 2019, 16:16</time>
      </address>
      <p>Міністр закордонних справ Німеччини <b><a href="https://dt.ua/UKRAINE/ministr-zakordonnih-sprav-nimechchini-skasuvav-poyizdku-na-teritoriyu-donbasu-330090_.html">Гайко Маас</a> </b>прилетів в Україну. Про візит голови німецького зовнішньополітичного відомства повідомила пресслужба посольства Німеччини в Україні.</p>
      <p>"Візит розпочато. Федеральний міністр закордонних справ Хайко Гаас – у Києві!", - йдеться в повідомленні дипвідомства на сторінці в Twitter.</p>
      <figure>
        <iframe data-src="https://twitter.com/GermanyinUA/status/1196771956416221185?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Планувалося, що ввечері 18 листопада Маас прилетить до Харкова, а вранці 19 листопада відправиться на лінію розмежування, але плани високопоставленого гостя несподівано змінилися. Маас відразу вилетів до Києва, відмовившись від початкових планів поїздки в Донбас. Офіційною причиною скасування назвали неприйнятні погодні умови.</p>
      <p>У Києві у голови МЗС Німеччини заплановані зустрічі з президентом України Володимиром Зеленським, прем'єр-міністром Олексієм Гончаруком та міністром закордонних справ Вадимом Пристайком.</p>
      <p>Зазначимо, це вже другий візит Мааса за останні п'ять місяців. Він проходить на тлі складних переговорів про організацію саміту в "нормандському форматі".</p>
      <p>Як повідомлялося, лідери України, Німеччини, Франції і Росії на "нормандському саміті" в Парижі <b><a href="https://dt.ua/POLITICS/na-normandskomu-samiti-mozhut-pidpisati-dokument-schodo-vregulyuvannya-v-donbasi-roszmi-330138_.html">можуть підписати рамковий документ</a></b> про перспективи політичного врегулювання ситуації в Донбасі.</p>
      <p>15 листопада президенти України і Франції Еммануель Макрон і Володимир Зеленський обговорили майбутній <b><a href="https://dt.ua/POLITICS/ofis-zelenskogo-pidtverdiv-zustrich-z-putinim-makronom-i-merkel-9-grudnya-329844_.html">саміт "нормандської четвірки"</a></b> у Парижі. 18 листопада дату і місце "нормандського саміту" <b><a href="https://dt.ua/POLITICS/u-kremli-pidtverdili-uchast-putina-v-normandskomu-samiti-330019_.html">підтвердили в Кремлі</a></b>.</p>
      <p>За даними Le Figaro, метою саміту є "відкриття нової послідовності імплементації Мінських домовленостей". 14 липня в Парижі і 2 вересня в Берліні відбулися зустрічі зовнішньополітичних радників лідерів "нормандської четвірки" з метою <b><a href="https://dt.ua/POLITICS/u-berlini-zavershilasya-zustrich-radnikiv-lideriv-normandske-chetvirki-322400_.html">відновлення роботи формату</a></b>.</p>
      <p>Президент РФ Володимир Путін не брав участі в роботі "Нормандської четвірки" з березня 2018 року, коли було зроблено спільну заяву лідерів чотирьох держав. Остання на сьогодні зустріч лідерів України, Франції, Німеччини та Росії відбулася в Берліні в жовтні 2016 року.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>