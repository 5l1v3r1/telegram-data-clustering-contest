<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.g4media.ro/presedintele-cj-satu-mare-si-ministrul-fondurilor-europene-au-semnat-un-contract-de-252-de-milioane-de-euro-pentru-reteaua-de-apa-canalizare.html"/>
    <meta property="og:site_name" content="G4Media.ro"/>
    <meta property="article:published_time" content="2019-11-19T16:37:51+00:00"/>
    <meta property="og:title" content="Președintele CJ Satu Mare și ministrul Fondurilor Europene au semnat un contract de 252 de milioane de euro pentru rețeaua de apă-canalizare"/>
    <meta property="og:description" content="Preşedintele Consiliului Judeţean (CJ) Satu Mare, Pataki Csaba, şi ministrul fondurilor europene, Ioan Marcel Boloş, au semnat marţi cel mai mare proiect"/>
  </head>
  <body>
    <article>
      <h1> Președintele CJ Satu Mare și ministrul Fondurilor Europene au semnat un contract de 252 de milioane de euro pentru rețeaua de apă-canalizare </h1>
      <address><time datetime="2019-11-19T16:37:51+00:00">19 Nov 2019, 16:37</time> by <a rel="author">Redacția</a></address>
      <p>Preşedintele Consiliului Judeţean (CJ) Satu Mare, Pataki Csaba, şi ministrul fondurilor europene, Ioan Marcel Boloş, au semnat marţi cel mai mare proiect din istoria judeţului, un contract de 252 de milioane de euro pentru dezvoltarea reţelei de apă-canal, informează administraţia locală printr-un comunicat de presă, transmite <a href="https://www.agerpres.ro/administratie/2019/11/19/satu-mare-presedintele-cj-a-semnat-cel-mai-mare-proiect-din-istoria-judetului--405728">Agerpres.ro.</a></p>
      <p>„Pataki Csaba, preşedintele Consiliului Judeţean Satu Mare şi preşedinte al Asociaţiei de Dezvoltare Intercomunitară pentru servicii în sectorul de apă şi apă uzată din Satu Mare (ADI Apă), Leitner Janos, directorul Apaserv şi Ioan Marcel Boloş, ministrul Fondurilor Europene, au semnat astăzi, la Bucureşti, cel mai mare contract de investiţii din istoria judeţului Satu Mare. Conform contractului, la nivelul judeţului, va fi implementat un proiect în valoare de 1.202.948.260 de lei, care prevede realizarea reţelei de apă şi canalizare în 34 de unităţi administrative ale judeţului”, precizează sursa citată.</p>
      <p>Prin proiectul denumit „Planul regional de dezvoltare a infrastructurii de apă şi apă uzată din judeţul Satu Mare – regiunea Nord-Vest, în perioada 2014-2020”, Consiliul Judeţean Satu Mare şi Apaserv vor construi, pe o lungime de 1.015 km, reţeaua de apă (435 km) şi canalizare (580 km). Durata de execuţie a lucrărilor a fost stabilită la o perioadă de patru ani. Astfel, în 43 de localităţi se va construi reţeaua de apă potabilă, iar în 42 de localităţi, reţeaua de canalizare.</p>
      <p>„Datorită acestor investiţii, până în anul 2023, toată populaţia judeţului Satu Mare va avea acces la reţeaua de apă potabilă. Mai mult decât atât, localităţile cu o populaţie de peste 2.000 de persoane vor dispune şi de reţea de canalizare. Lucrările nu se limitează la simpla construire a reţelei, ci includ şi 5 staţii de epurare în localităţile cu peste 10.000 de locuitori”, se arată în comunicat.</p>
      <p>Preşedintele CJ, Pataki Csaba, a precizat că 65.000 de persoane vor beneficia de acest proiect.</p>
      <p>„Această investiţie aduce beneficii unui număr de peste 65.000 de oameni din judeţ. Împreună cu domnul ministru Ioan Boloş suntem de părere că cei mai importanţi sunt beneficiarii finali ai proiectului, adică zeci de mii de locuitori ai judeţului care vor beneficia de apă potabilă. Vreau să îi mulţumesc domnului ministru pentru faptul că, spre deosebire de guvernul anterior, care timp de trei ani a tot amânat materializarea proiectului, dânsul a reuşit, în doar două săptămâni, să înlăture toate obstacolele birocratice şi să semneze acest contract foarte important pentru noi. Domnul ministru a dat dovadă şi acum de profesionalism, la fel ca acum trei ani, când, în calitate de secretar de stat, a reuşit să elucideze problemele legate de drumul de ocolire a municipiului Satu Mare”, a declarat Pataki Csaba.</p>
      <p>După semnarea acestui contract, vor fi demarate procedurile de achiziţii publice, iar încheierea contractelor propriu-zise şi începerea proiectului sunt programate pentru a doua jumătate a anului viitor.</p>
      <p>
        <i>foto: Ioan Marcel Boloș, ministrul Fondurilor Europene, sursa foto: Inquam Photos/ Octav Ganea</i>
      </p>
    </article>
  </body>
</html>