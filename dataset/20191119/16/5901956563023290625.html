<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/preprecimo-bolecine-v-zelodcu-248666"/>
    <meta property="og:site_name" content="Slovenske novice"/>
    <meta property="article:published_time" content="2019-11-19T16:33:00+00:00"/>
    <meta property="og:title" content="Preprečimo bolečine v želodcu"/>
    <meta property="og:description" content="Želodec je organ, skozi katerega gre vse: vsa hrana, ki jo zaužijemo, pijača, ki jo spijemo. Skozenj gre tudi naše počutje. Če smo veliko v skrbeh in pod stresom, bo to občutil in se na naše s..."/>
  </head>
  <body>
    <article>
      <h1>Preprečimo bolečine v želodcu</h1>
      <h2>Vsak se kdaj sreča z želodčnimi težavami; uživajmo zdravo hrano v zmernih količinah in enakomerno porazdeljenih obrokih, izogibajmo se nezdravim razvadam.</h2>
      <address><time datetime="2019-11-19T16:33:00+00:00">19 Nov 2019, 16:33</time> by <a rel="author">M. M. K.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/13/1655864.jpg"/>
          <figcaption>Vsak se kdaj v življenju spopade z želodčnimi težavami. FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1645788.jpg"/>
          <figcaption>Na želodec blagodejno vplivata melisa in poprova meta. FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1645789.jpg"/>
          <figcaption>Če bolečine vztrajajo, obiščite zdravnika. FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1655865.jpg"/>
          <figcaption>Tudi smutiji nam lahko povzročajo težave. FOTO: Getty Images/istockphoto</figcaption>
        </figure>
        <figure>
          <img src="https://www.slovenskenovice.si/images/slike/2019/11/13/1655855.jpg"/>
          <figcaption>Če je le mogoče, se izogibajmo hitri hrani. FOTO: Getty Images/istockphoto</figcaption>
        </figure>
      </slideshow>
      <p>Želodec je organ, skozi katerega gre vse: vsa hrana, ki jo zaužijemo, pijača, ki jo spijemo. Skozenj gre tudi naše počutje. Če smo veliko v skrbeh in pod stresom, bo to občutil in se na naše stanje odzval z bolečino ter nas tako opozoril, da nekaj delamo narobe. Zdravniki gastroenterologi zato svetujejo, da smo do svojega želodca prizanesljivi. Mnogo ljudi trpi zaradi težav, povezanih z želodcem: to so bolečine in nelagodje v zgornjem delu trebuha ali spodnjem delu prsnega koša, občutek želodčne polnosti, napenjanje, spahovanje, slabost, zgaga.</p>
      <figure>
        <img src="https://www.slovenskenovice.si/images/slike/2019/11/13/1645788.jpg"/>
        <figcaption>Na želodec blagodejno vplivata melisa in poprova meta. FOTO: Getty Images/istockphoto</figcaption>
      </figure>
      <p>Da težav ne bo, je dobro ugotoviti, kaj našemu želodcu ugaja in katera živila ga razdražijo. Na poslabšanje pogosto neugodno vpliva sladka hrana. To pomeni, da je treba premisliti, preden posežemo po posladku. Je sploh smiselno, da po obilnem kosilu pojemo še sladico? Če se ji ne moremo upreti, pojejmo manj glavne jedi ali se čemu odpovejmo. Želodec se bo vedno uprl tudi prekisli in preveč začinjeni hrani, poslabšanje velikokrat povzročita hrana in pijača s koncentriranimi sadnimi kislinami: to so razni smutiji, sadni sokovi in druga sladka pijača. Vsekakor ne mara preveč kave, alkoholnih pijač in niti kajenja.</p>
      <blockquote>Napenjanje in želodčne krče bodo ublažili zeliščni čaji.</blockquote>
      <figure>
        <img src="https://www.slovenskenovice.si/images/slike/2019/11/13/1655855.jpg"/>
        <figcaption>Če je le mogoče, se izogibajmo hitri hrani. FOTO: Getty Images/istockphoto</figcaption>
      </figure>
      <p>Uprl se nam bo tudi, če bomo prevečkrat in prepogosto jedli hitro pripravljeno in zelo predelano hrano. Velikokrat se marsikdo vpraša, kaj sploh je hitra prehrana. Kot je zapisano v Evropskem kodeksu proti raku, izraz hitra prehrana, ki ga vsakodnevno uporabljamo, ne pomeni zgolj jedi, ki so hitro pripravljene, saj hitrost priprave hrane ne vpliva na to, kako zdrava je. »Nanaša se na visoko predelano pripravljeno ali polpripravljeno hrano, ki je takoj na voljo, ki vsebuje veliko kalorij, predvsem zaradi maščob ali sladkorja, in veliko soli, ima malo prehranskih vlaknin ter se uživa pogosto v velikih količinah.« Zato odsvetujejo, da prepogosto uživamo živila, kot so hamburgerji, ocvrti kosi perutnine, pomfrit, čips in mastne ali sladke pijače. Želodec vam bo za to zelo hvaležen, stranski učinek tega pa bo, da ne boste pridobivali teže.<br/><br/>Strokovnjaki so enotni, da je prav hitra prehrana, ki jo uživamo prepogosto, glavni krivec za čezmerno pridobivanje telesne teže. Kot rečeno ima visoko kalorično vrednost in vsebuje veliko kalorij v majhni porciji, je energijsko gosta. Če pa se kdaj pregrešimo in razdražimo želodec, bo pomagalo, da pijemo dovolj vode, ki naj ne bo ledeno mrzla, in da počivamo, saj lahko telesna aktivnost ali šport dodatno poslabšata stanje. Na želodec bodo blažilno vplivali zeliščni zmerno hladni čaji, strokovnjaki priporočajo kamilico, meliso, poprovo meto, manj sadni čaji ali limonada. Če pa so želodčne težave prehude in trajajo že dva tedna, je treba obiskati zdravnika.</p>
    </article>
  </body>
</html>