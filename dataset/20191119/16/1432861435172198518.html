<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/worldfootballother/kakvo-se-sluchi-s-pyrvite-nositeli-na-nagradata-%e2%80%9ezlatno-momche%e2%80%9c-1407785.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-19T16:28:00+00:00"/>
    <meta property="og:title" content="Какво се случи с първите носители на наградата „Златно момче“"/>
    <meta property="og:description" content="Наградата „Златно момче“ се дава от 2003г насам от спортни журналисти, които избират най-големия талант в света на футбола до 21-годишна възраст (включително), в зависимост от постиженията им за изминалата календарна година"/>
  </head>
  <body>
    <article>
      <h1>Какво се случи с първите носители на наградата „Златно момче“</h1>
      <address><time datetime="2019-11-19T16:28:00+00:00">19 Nov 2019, 16:28</time> by <a rel="author">Sportlive.bg</a></address>
      <p>Наградата „Златно момче“ се дава от 2003г. насам от спортни журналисти, които избират най-големия талант в света на футбола до 21-годишна възраст (включително), в зависимост от постиженията им за изминалата календарна година. Общо 16 души са печелили наградата от 2003-та година насам, като кариерите на някои от тях достигнаха световни висини, докато други се провалиха с гръм и трясък, заради огромните очаквания към тях. Ето кои са футболистите, печелили наградата „Златно момче“ от 2003-та година до 2008-ма година и какво се случи с техните кариери:</p>
      <p>
        <b>2003 – Рафаел ван дер Ваарт (Аякс)</b>
      </p>
      <p>Холандецът се превърна в титуляр в Аякс на 17-годишна възраст и спечели Ередивизи два пъти. Той реализира общо 32 попадения в холандското първенство за два сезона от позицията на полузащитник. За жалост обаче халфът бе застигнат от контузии. През 2005г. Ван дер Ваарт изненадващо премина в Хамбургер. 3 години по-късно холандският плеймекър беше закупен от Реал Мадрид, но престоят му на „Бернабеу“ беше разочароващ, като той не успя да спечели нито един трофей. Последва трансфер в Тотнъм, където Ван дер Ваарт започна силно, но в един момент загуби титулярното си място, което общо взето означаваше и краят на кариерата му на топ ниво. След периоди в Хамбургер (отново), Реал Бетис и датските Митдиланд и Есберг Ван дер Ваарт сложи край на кариерата си през 2018г.</p>
      <p>
        <b>2004 – Уейн Рууни (Манчестър Юнайтед)</b>
      </p>
      <p>След два силни сезона с Евертън и силно представяне на Евро 2004, <a href="https://www.sportlive.bg/tags/6562">Уейн Рууни</a> беше привлечен на „Олд Трафорд“ още преди да навърши 20 години. Рууни се превърна в легенда на Манчестър Юнайтед, като спечели 5 шампионски титли на страната, Шампионската лига през 2008г. и стана рекордният голмайстор на „червените дяволи“ и на английския национален отбор. В крайна сметка обаче след оттеглянето на сър Алекс Фъргюсън Уейн Рууни не бе същият играч, като напусна в посока Евертън, а след това потегли и към САЩ.</p>
      <p>
        <b>2005 – Лионел Меси (Барселона)</b>
      </p>
      <p>През 2005г. Роналдиньо каза, че не само, че не е най-добрият футболист в света, ами той дори не е най-добрият в Барса. В крайна сметка бразилецът може би се оказа прав, след като всички знаем какво представлява <a href="https://www.sportlive.bg/tags/1178">Лионел Меси</a> в днешно време. 10 шампионски титли в Ла Лига с Барселона, 4 трофея от Шампионската лига, 604 гола в 692 мача за единствения си клуб в кариерата. Меси вече е на 32 години, но изглежда, че изобщо няма намерение да спира с футбола на топ ниво.</p>
      <p>
        <b>2006 – Сеск Фабрегас (Арсенал)</b>
      </p>
      <p>Каталунецът бе промотиран в първия отбор на „артилеристите“ още като 16-годишен. Под ръководството на Арсен Венгер той се превърна в титуляр в центъра на терена заедно с Патрик Виера и Жилберто Силва. В крайна сметка обаче след успеха в ФА Къп през 2005г. <a href="https://www.sportlive.bg/tags/11571">Фабрегас</a> на спечели друг сериозен трофей в Арсенал и премина в Барселона през 2011г. Испанецът успя да спечели Ла Лига, но не и да триумфира в Шампионската лига. В крайна сметка Фабрегас се завърна в Лондон, но в западната част, подписвайки с Челси. Със „сините“ той успя да спечели два пъти титлата в Премиър лийг.</p>
      <p>
        <b>2007 – Серхио Агуеро (Атлетико Мадрид)</b>
      </p>
      <p>Когато дебютираш в мъжкия футбол на 15 години, хората очакват много от теб. Именно това се случи на <a href="https://www.sportlive.bg/tags/20219">Серхио Агуеро</a> през лятото на 2003г. През 2006г. Атлетико Мадрид плати за него 23 милиона евро, като той трябваше да замести напускащия Фернандо Торес година по-късно. В крайна сметка той се справи успешно със задачата, а след това се присъедини към Манчестър Сити, където се превърна в рекордьор по попадения в историята на тима и спечели 4 пъти Висшата лига и всеки останал трофей в английския футбол.</p>
      <p>
        <b>2008 – Андерсон (Манчестър Юнайтед)</b>
      </p>
      <p>В юношеските си години Андерсон бе сравняван с Роналдиньо. Силните му игри с Гремио му донесоха трансфер в Порто, а след само една година с „драконите“ сър Алекс Фъргюсън плати около 20 милиона паунда за услугите на бразилския халф. Въпреки че спечели Шампионската лига и Премиър лийг още в първия си сезон с клуба, Андерсон бе преместен в ролята на дефанзивен полузащитник и не успя да се адаптира в новата си роля, превръщайки се в разочарование. Контузиите също допринесоха за падението на някогашния талант, като той бе пратен под наем във Фиорентина, последван от периоди в Интернасионал и Коритиба в Бразилия. В крайна сметка Андерсон приключи кариерата си през настоящата година с екипа на Адана Демирспор във второто ниво на турския футбол.</p>
      <p>
        <i>
          <a href="https://www.sportlive.bg/gallery/11391-Nositeli-na-nagradata-Zlatno-momche.html">Останалите победители можете на видите в нашата галерия.</a>
        </i>
      </p>
      <p>А ето и кои са номирините за наградата за 2019г.:</p>
      <p> </p>
      <figure>
        <iframe data-src="https://twitter.com/brfootball/status/1184054840156139520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <related>
        <h4>Още по темата</h4>
        <a href="https://www.sportlive.bg/worldfootball/worldfootballother/Tite-Mesi-Nikoj-ne-mozhe-da-se-sravnqva-s-Pele-1407775.html"/>
        <a href="https://www.sportlive.bg/worldfootball/england/Kak-nishtozhna-taksa-e-provalila-transfer-na-Aguero-v-Chelsi-godina-predi-da-podpishe-sys-Siti-1407351.html"/>
        <a href="https://www.sportlive.bg/worldfootball/england/Tegne-li-prokoba-nad-kapitanskata-lenta-na-Arsenal-1403644.html"/>
        <a href="https://www.sportlive.bg/timeout/facefromnews/Uejn-Ruuni-s-direkten-cherven-karton-sled-brutalen-udar-bez-topka-sreshtu-sypernik-(VIDEO)-795713.html"/>
        <a href="https://www.sportlive.bg/worldfootball/worldfootballother/VIDEO-Mesi-s-izumitelno-otigravane-razmina-pochti-celiq-otbor-na-Urugvaj--1407761.html"/>
      </related>
    </article>
  </body>
</html>