<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/gazdasag/gazdasagi-hirek/lassult-az-oecd-gazdasagi-novekedese-1878177/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T16:12:00+00:00"/>
    <meta property="og:title" content="Lassult az OECD gazdasági növekedése"/>
    <meta property="og:description" content="A OECD honlapján kedden közzé tett nem végleges adatok szerint a GDP-növekedés 0,3 százalék volt."/>
  </head>
  <body>
    <article>
      <h1>Lassult az OECD gazdasági növekedése</h1>
      <address><time datetime="2019-11-19T16:12:00+00:00">19 Nov 2019, 16:12</time> by <a rel="author">MTI</a></address>
      <p>Lassult az OECD tagállamainak együttes gazdasági növekedése a harmadik negyedévben az előző negyedévvel összevetve.</p>
      <p>A Gazdasági Együttműködési és Fejlesztési Szervezet (OECD) honlapján kedden közzé tett nem végleges adatok szerint a GDP-növekedés 0,3 százalék volt a harmadik negyedévben a második negyedévi 0,4 százalék és az első negyedévi 0,6 százalék után.</p>
      <p>Éves összevetésben az OECD gazdasági növekedése a második negyedévhez hasonlóan 1,6 százalék volt a harmadik negyedévben. Az első negyedévben a GDP 1,7 százalékkal nőtt.</p>
      <p>A 19 legnagyobb gazdaságú országot és az Európai Uniót tömörítő G20-csoportról még nincs összesített adat.</p>
      <p>Az idei harmadik negyedévben az Európai Unió gazdasági növekedése – negyedéves összevetésben – 0,3 százalékra gyorsult a második negyedévi 0,2 százalékról. Az első negyedévben 0,5 százalékos növekedést jegyeztek fel.</p>
      <aside>Éves szinten a harmadik negyedévben a térség gazdasági teljesítménye 1,3 százalékra lassult a második negyedévi 1,4 százalékról, miután az első negyedévben 1,7 százalék volt a bővülés.</aside>
      <p>A hét legfejlettebb ország, a G7 gazdasági növekedése a második negyedév után a harmadik negyedévben is 0,3 százalék volt az első negyedévi 0,6 százalékot követően.</p>
      <aside>Éves szinten a növekedés fokozatosan lassult, a harmadik negyedévben a GDP 1,5 százalékkal, a második negyedévben 1,6 százalékkal, az első negyedévben 1,9 százalékkal bővült.</aside>
      <p>A G7-csoporton belül az idei harmadik negyedévben éves szinten a legnagyobb mértékben az Egyesült Államok gazdasága nőtt, 2 százalékkal, a legkisebb ütemben pedig Olaszországé, 0,3 százalékkal. Európa legnagyobb gazdasága, a német 0,5 százalékkal bővült a harmadik negyedévben.</p>
    </article>
  </body>
</html>