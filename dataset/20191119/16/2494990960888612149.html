<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/19/news/sardine-salvini-manifestazione-milano-roma-lega-movimento-protesta-1242691/"/>
    <meta property="og:site_name" content="Il Tempo"/>
    <meta property="article:published_time" content="2019-11-19T16:33:00+00:00"/>
    <meta property="og:title" content="Salvini ringrazia. E la reazione scuote le Sardine"/>
    <meta property="og:description" content="Il leader leghista plaude al movimento di protesta: &quot;Più ci attaccano, più ci rinforzano&quot;"/>
  </head>
  <body>
    <article>
      <h6 class="kicker">L'ATTACCO ALLA LEGA</h6>
      <h1>Salvini ringrazia. E la reazione scuote le Sardine</h1>
      <h2>Il leader leghista plaude al movimento di protesta: "Più ci attaccano, più ci rinforzano"</h2>
      <address>
        <time datetime="2019-11-19T16:33:00+00:00">19 Nov 2019, 16:33</time>
      </address>
      <p>Salvini batte l'Emilia-Romagna palmo a palmo e attacca il presidente uscente Stefano Bonaccini, mentre il movimento delle "sardine" fa il bis dopo la manifestazione di giovedì a Bologna e accoglie il leader leghista a Modena con una flashmob con circa settemila persone. Ma il leader del Carroccio è convinto: "Più ci attaccano e più ci rinforzano". Da Facebook spuntano anche i post violenti, le "pacifiche" sardine vogliono Salvini morto ma lui risponde così: "Mi piacciono questi ragazzi, danno valore e importanza ad ogni mia presenza. Nelle prossime occasioni mi propongo di andarli a salutare e ringraziare perché sono un valore aggiunto" risponde il leader della Lega, Salvini a margine di una conferenza stampa a Terni. "La partecipazione - ha aggiunto - è sempre bella e se ad ogni mia presenza corrisponde una manifestazione contro, vuol dire che ogni mia presenza non passerà inosservata. Andrò piazza per piazza a dargli la mano, non vedo l'ora". In serata su Rete 4 a "Fuori dal coro" replica alle accuse di razzismo: "Il primo senatore africano l'ha eletto la Lega. Detto questo l'immigrazione clandestina è un disastro". Poi sulle sardine ironizza "Preferisco i gattini, se le mangiano quando hanno fame".</p>
      <p>Dopo la mobilitazione di Bologna e Modena contro la politica del segretario della Lega il popolo delle Sardine si allarga. Il movimento di protesta è pronto ad approdare a Roma, in piazza del Popolo, sabato 21 dicembre alle 10.30. Il tam tam è stato lanciato su Facebook ed ha raccolto in poche ore migliaia di consensi. "Prepariamo ad invadere Roma", è lo slogan che gira via social. </p>
      <related>
        <h4>Articoli Correlati</h4>
        <a href="https://www.iltempo.it/politica/2019/11/19/news/sardine-modena-salvini-insulti-lega-bologna-significato-1242289/"/>
        <a href="https://www.iltempo.it/politica/2019/11/20/news/sardine-movimento-chi-sono-contro-matteo-salvini-lega-sinistra-1242973/"/>
      </related>
    </article>
  </body>
</html>