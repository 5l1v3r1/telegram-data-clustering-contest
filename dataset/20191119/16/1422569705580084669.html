<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://motor.ara.cat/novetats/Seat-eScooter-moto-electrica_0_2346965446.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:29:02+00:00"/>
    <meta property="og:title" content="Seat presenta oficialment la seva primera moto elèctrica"/>
    <meta property="og:description" content="Els del Baix Llobregat mostren com és la seva primera motocicleta elèctrica durant l’Smart City Expo World Congress inaugurat avui a Barcelona"/>
  </head>
  <body>
    <article>
      <h1>Seat presenta oficialment la seva primera moto elèctrica</h1>
      <h2>Els del Baix Llobregat mostren com és la seva primera motocicleta elèctrica durant l’Smart City Expo World Congress inaugurat avui a Barcelona</h2>
      <address><time datetime="2019-11-19T16:29:02+00:00">19 Nov 2019, 16:29</time> by <a rel="author">Ara Motor</a></address>
      <p>Té una autonomia de 115 quilòmetres i homologa una potència equivalent a 125cc, cosa que fa que es pugui conduir amb el carnet B (de cotxe): així és la Seat e-Scooter, la primera motocicleta de la història de la marca que a més a més utilitza un sistema de propulsió elèctric.</p>
      <figure>
        <img src="https://motor.ara.cat/2019/11/19/imatges/Seat-eScooter_2346975500_67496040_532x325.jpg"/>
        <figcaption>Seat eScooter ​ / Seat</figcaption>
      </figure>
      <p>De fet, aquesta e-Scooter no és més que un pas més en l’estratègia de Seat de convertir-se en un <b>proveïdor de mobilitat</b> i de seguir avançant en el segment de la mobilitat ecològica i urbana, un dels mercats en què les necessitats específiques dels clients han canviat més en els últims anys.</p>
      <figure>
        <img src="https://motor.ara.cat/2019/11/19/imatges/Seat-eScooter_2346975505_67496432_532x341.jpg"/>
        <figcaption>Seat eScooter ​</figcaption>
      </figure>
      <p>La Seat e-Scooter és una moto que ha estat desenvolupada de la mà del fabricant de motocicletes elèctriques compartides Silence, aprofitant els seus coneixements i la seva experiència acumulada i afegint-hi la capacitat industrial i la dimensió comercial de Seat.</p>
      <p>+ informació</p>
      <h3>
        <a href="https://motor.ara.cat/novetats/Silence-fabricant-electriques-catala-triomfa_0_2241976014.html">Silence, un altre fabricant català de motos elèctriques</a>
      </h3>
      <figure>
        <img src="https://motor.ara.cat/2019/05/28/imatges/Silence-fabricant-electriques-catala-triomfa_2241986080_63118679_210x118.jpg"/>
      </figure>
      <p>De fet, la nova e-Scooter utilitza la mateixa mecànica que la <a href="https://motor.ara.cat/novetats/Silence-fabricant-electriques-catala-triomfa_0_2241976014.html">Silence S01</a>, amb un motor que pot arribar als 11 kW (uns 14,8 CV tradicionals) i un paquet de bateries extraïbles mitjançant un sistema patentat per la marca catalana. L'e-Scooter pot arribar a una velocitat punta de 100 km/h (més que suficient per moure’ns en entorns urbans) i, segons afirma Silence, el seu cost de recàrrega és d’uns 70 cèntims (0,7 euros) per cada 100 quilòmetres.</p>
      <figure>
        <img src="https://motor.ara.cat/2019/11/19/imatges/Detall-far-led_2346975506_67496511_532x349.jpg"/>
        <figcaption>Detall far led ​ / Seat</figcaption>
      </figure>
      <p>Estèticament la nova e-Scooter és un escúter de tall futurista, amb unes formes anguloses i geomètriques que li aporten presència i un punt d’agressivitat, sense perdre de vista que és una motocicleta pensada per un ús urbà diari. Hi destaquen els fars led i la seva capacitat de càrrega sota el seient, suficient per encabir-hi dos cascos o una bossa mitjana.</p>
      <figure>
        <img src="https://motor.ara.cat/2019/11/19/imatges/patinet-escuter-Seat-Urban-Mobility_2346975503_67496280_532x330.jpg"/>
        <figcaption>El patinet i l'escúter formen part de l'univers Seat Urban Mobility ​ / Seat</figcaption>
      </figure>
      <p>Aquest escúter urbà i elèctric formarà part de l’univers <b>Seat Urban Mobility</b>, un conglomerat de la marca que inclourà diverses solucions de mobilitat urbana com ara el patinet elèctric Seat eXS, la nova e-Scooter i en el futur a la plataforma de <i>carsharing</i> de Seat anomenada Respiro que ja està operativa en ciutats com Madrid.</p>
      <figure>
        <img src="https://motor.ara.cat/2019/11/19/imatges/Seat-eScooter_2346975507_67496590_532x345.jpg"/>
        <figcaption>Seat eScooter ​ / Seat</figcaption>
      </figure>
      <p>Amb tot Seat encara no ha volgut fer públic el preu de venda de la nova Seat e-Scooter, però no hauria de distar gaire dels <b>6.250 euros</b> que Silence demana per la seva Silence S01. Finalment les primeres unitats arribaran als carrers de les nostres ciutats durant la segona meitat de 2020.</p>
    </article>
  </body>
</html>