<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://wpolityce.pl/swiat/473604-przysiega-wiernosci-rowniez-obrazliwa-dla-studentow"/>
    <meta property="og:site_name" content="wPolityce.pl"/>
    <meta property="article:published_time" content="2019-11-19T16:14:54+00:00"/>
    <meta property="og:title" content="Przysięga Wierności również obraźliwa dla studentów. Szaleństwo politpoprawności służy Trumpowi"/>
    <meta property="og:description" content="Na amerykańskich kampusach toczy się największa indoktrynacja prowadzona przez rewolucjonistów z pokolenia 68. Pisał o tym Alain Bloom w klasycznym „Zamkniętym umyśle”."/>
  </head>
  <body>
    <article>
      <h1>Przysięga Wierności również obraźliwa dla studentów. Szaleństwo politpoprawności służy Trumpowi</h1>
      <address><time datetime="2019-11-19T16:14:54+00:00">19 Nov 2019, 16:14</time> by <a rel="author" href="https://wpolityce.pl/autorzy/92-lukasz-adamski" target="_blank">Łukasz Adamski</a></address>
      <blockquote>Ślubuję wierność fladze Stanów Zjednoczonych Ameryki oraz republice, którą symbolizuje. Jeden naród, a nad nim Bóg, naród niepodzielny, ofiarujący wolność i sprawiedliwość dla wszystkich.</blockquote>
      <p>
        <b>każdego poranka moje koleżanki i koledzy powtarzali Przysięgę Wierności. Zwróceni w stronę flagi, z ręką na sercu. Szok i podziw. To czułem kiedy pierwszy raz to zobaczyłem jako student wymiany międzynarodowej w amerykańskim liceum.</b>
      </p>
      <p>Piękne. Czyste. Uniwersalne. Taka nauka patriotyzmu do mnie przemawia. Od przedszkola amerykańskie dzieci powtarzają formułkę wykuwającą w nich poczucie wyjątkowości. Niepodzielność narodu, wolność i sprawiedliwość. Jeden naród pod flagą i Bogiem. <b>Jakim Bogiem? Takim, jakiego każdy wypowiadający te słowa ma w sercu</b>. Chrześcijan, Żyd, muzułmanin i wyznawca każdej innej religii wrzucą sobie w to miejsce swojego boga. A ateista? On postawi sobie to, co jest dla niego jego substytutem.</p>
      <p><b>No, ale nowa religia zwana tolerancjonizmem nie akceptuje żadnych innych bogów. Piewcy politpoprawności ze swoim urzędem inkwizycji potrafią jedynie niszczyć, zakazywać, psuć i prześladować w imię własnego kodeksu</b>. Kolejne działania „śnieżynek” z wypranymi przez politpopranwość mózgami, którym wmówiono, że przywiązanie do tradycyjnych wartości jest złem, pokazują, iż wojna światów faktycznie wchodzi w przerażającą fazę. Oczywiście poniższa informacja może opisywać jedynie jednorazowy wyskok. Znając jednak „postępy” pochodu dzisiejszej międzynarodówki, można traktować ją jako przerażające preludium kolejnej fazy rewolucyjnej.</p>
      <p><b><a href="https://eu.detroitnews.com/story/news/local/michigan/2019/11/16/grand-valley-student-pledge-allegiance/40628563/">Studenci ze stanowego Uniwersytetu Grand Valley w Michigan</a> zrezygnowali z Przysięgi Wierności. Dlaczego? Ich zdaniem jest „opresyjna i dyskryminuje”.</b> Studenci zagłosowali za zaprzestaniem odmawiania przysięgi przed spotkaniem samorządu studenckiego. Przysięga ma obrażać uczucia studentów wymiany międzynarodowej. Część studentów uczelni zamierza walczyć o przywrócenia formułki. Wydaje się jednak, że są na razie na straconej pozycji.</p>
      <p><b>Nie jest tajemnicą, że to właśnie na amerykańskich kampusach toczy się największa indoktrynacja prowadzona przez rewolucjonistów z pokolenia 68. Pisał o tym Alain Bloom w klasycznym „Zamkniętym umyśle”</b>. Pokazują to giganci amerykańskiej libertariańskiej satyry w „South Park”, poświęcający ostatnie sezony szaleństwu z zinstytucjonalizowanej politpoprawności. W serialowej szkole stoi na jej czele właśnie wytwór amerykańskich szkół wyższych. Studenci amerykańskiej uczelni są już nie tylko w awangardzie „postępu”. Oni są jej silnikiem. Problem (dla postępowców) w tym, że skrajnie lewicowe szaleństwo jest już powoli piętnowane przez ikony amerykańskiej lewicy, jak Barack Obama.</p>
      <p><b>„Nawet jeżeli chcemy być nowatorscy i podążać za naszymi wizjami, to musimy być zakorzenieni w rzeczywistości”- mówił kilka dni temu najbardziej lewicowy prezydent w historii USA,</b> dodając, że „przeciętny Amerykanin nie uważa, że należy zupełnie niszczyć i przebudować system”. Obama wypowiedział te słowa w kontekście ataków na centrowego Joe Bidena przez takich rewolucjonistów jak senator Bernie Sanders i Elizabeth Warren. Cóż, Obama dostrzega, coś czego przez ideologiczny szał nie widzi lewica. To właśnie radykalizm, jak ten u amerykańskich studentów z Grand Valley, stoi za sukcesem Donalda Trumpa.</p>
      <figure>
        <iframe src="https://www.youtube.com/embed/Vvc1nxlJb-o" width="650" height="350" data-service="Youtube" scrolling="no"/>
      </figure>
    </article>
  </body>
</html>