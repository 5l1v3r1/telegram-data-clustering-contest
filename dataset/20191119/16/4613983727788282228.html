<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://money.bg/business/opravda-li-disney-ochakvaniyata-na-investitorite-za-kolaps-na-netflix.html"/>
    <meta property="og:site_name" content="Money.bg"/>
    <meta property="article:published_time" content="2019-11-19T16:04:38+00:00"/>
    <meta property="og:title" content="Оправда ли Disney+ очакванията на инвеститорите за колапс на Netflix?"/>
    <meta property="og:description" content="Двете платформи могат да съществуват съвместно, без да се конкурират силно според експерти"/>
  </head>
  <body>
    <article>
      <h1>Оправда ли Disney+ очакванията на инвеститорите за колапс на Netflix?</h1>
      <address>
        <time datetime="2019-11-19T16:04:38+00:00">19 Nov 2019, 16:04</time>
      </address>
      <p>Wall Street следи с особено внимание дебюта на дългоочакваната услуга на Walt Disney за видео стрийминг. Една седмица след пускането на платформата обаче, анализаторите вече предполагат, че тя няма да създаде очакваната съкрушителна конкуренция на лидера в стрийминга Netflix.</p>
      <p>Акциите на Disney нараснаха с 8% от пускането на Disney+ преди седмица. Само за първия ден на пускането си услугата събра 10 милиона регистрации от потребители. Междувременно през същия период акциите на Netflix се възстановиха от първоначалния спад и вече са с близо 3% по-високи, като някои инвеститори дори залагат, че предлаганите от двете компании поточни услуги най-вероятно могат да съществуват съвместно.</p>
      <p>В понеделник акциите на Disney се покачиха с 2,1% до 147,65 долара, което е срамежлив резултат в сравнение със силното покачване на цената на активите на 13 ноември. В същото време тези на Netflix се покачиха с 2,6% до най-високата си стойност от месец август насам.</p>
      <p>Главният инвестиционен стратег в Baker Avenue Asset Management Кинг Лип коментира за Reuters, че е абонат и на двете платформи. Съдържанието на същите се разминавало - децата следят различни продукти, което било в основата на реакцията на пазара. Baker Avenue притежава акции на Disney и наскоро започна да купува и на Netflix.</p>
      <p>Инвеститорите от месеци разглеждат стартa на Disney+ като най-опасното предизвикателство досега пред доминирането на Netflix на все по-пренаселения пазар на видео стриймингa. Акциите на Disney нараснаха с 27% от април досега, когато проектът за Disney+ беше оповестен. Акциите на Netflix пък спаднаха с 18% за същия период.</p>
      <p>Услугата на Дисни струва 7 долара на месец и включва подходящи за семейството нови и класически телевизионни предавания и филми от някои от най-популярните развлекателни франчайзи в света. Но Disney+ не предлага съдържание, насочено към по-зрялата аудитория, която се насочва често към Netflix. Това прави разминаването възможно - потребителите по-скоро биха се абонирали и за двете услуги, коментира още Лип.</p>
      <p>Главният изпълнителен директор на Horizon Investment Services Чък Карлсън пък съветва клиентите си да избягват инвестиции в Netflix. Според него налагането на Disney+ и Apple TV+ със сигурност ще повиши производствените разходи, а слабият растеж на абонатите на Netflix няма да оправдае разходите. Тъй като Netflix е лидер, той има най-много да губи. Тепърва ще започнем да ставаме свидетели на засилването на позициите на конкурентите на платформата, което ще направи ситуацията пред Netflix още по-сложна, тълкува той.</p>
    </article>
  </body>
</html>