<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.voetbalprimeur.be/nieuws/904367/de-vries-richt-zich-tot-groepje-lokeren-fans-zij-hoeven-niet-meer-te-komen-.html"/>
    <meta property="og:site_name" content="VP VoetbalPrimeur.be"/>
    <meta property="article:published_time" content="2019-11-19T16:00:00+00:00"/>
    <meta property="og:title" content="De Vries op jacht naar groep Lokeren-fans: &quot;We gaan uitzoeken wie er achter zit&quot;"/>
    <meta property="og:description" content="Louis de Vries heeft zich geëxcuseerd bij een groot deel van de Lokerse supporters. De voorzitter van de Waaslanders had zich negatief uitgelaten na"/>
  </head>
  <body>
    <article>
      <h1>De Vries op jacht naar groep Lokeren-fans: "We gaan uitzoeken wie er achter zit"</h1>
      <address>
        <time datetime="2019-11-19T16:00:00+00:00">19 Nov 2019, 16:00</time>
      </address>
      <p>
        <b>Louis de Vries heeft zich geëxcuseerd bij een groot deel van de Lokerse supporters. De voorzitter van de Waaslanders had zich negatief uitgelaten na <a href="https://www.voetbalprimeur.be/nieuws/904035/lokeren-fans-verstoren-wedstrijden-en-hebben-duidelijke-boodschap-voor-spelers.html">de protesten</a> van afgelopen weekend. De Vries nuanceerde zijn strenge woorden in Het Laatste Nieuws.</b>
      </p>
      <p>"Ik ben ontgoocheld om het gebrek aan support. Een supporter moet steunen. En ik weet dat het niet verstandig is om tegen de fans in te gaan, maar hier kan ik niét aan toegeven. Ik vind het héél spijtig dat men de spelers niet steunt en vooringenomen naar een wedstrijd komt", liet de Vries zich na de wedstrijd tegen Lommel ontvallen.</p>
      <aside>Lees meer<br/><a href="https://www.voetbalprimeur.be/nieuws/904324/-van-wijk-is-topkandidaat-bij-lokeren-ook-vreven-en-janevski-willen-.html?itm_source=www.voetbalprimeur.be&amp;itm_medium=highlighted-content">'Van Wijk is topkandidaat bij Lokeren, ook Vreven en Janevski willen'</a></aside>
      <p>Drie dagen later spreekt de Vries de Lokeren-supporters toe. "Ik was heel boos, ja", bekent hij. "Omdat ik vind dat je niet naar wedstrijd komt om negatief te zijn. Pas op, ik vind het terecht dat onze fans boos zijn. Ik heb ook nooit de bedoeling gehad om de supporters die het goed menen te beschuldigen. Ik excuseer me dan ook naar hen toe. Ik richt me echter tot de boosdoeners. Zij die vuurpijlen afschieten, die niet achter de ploeg staan. En kleine minderheid weet ik."</p>
      <p><b>Stadionverbod voor gebruik Bengaals vuurwerk</b><br/>"Weet je, we zijn eerder al veroordeeld voor discriminerende gezangen tegen Virton. Dat leverde ons dankzij onze advocaten een voorwaardelijke straf op, maar die wordt nu allicht effectief. Daar draaien wij dus voor op dankzij die mensen", gaat de Vries verder.</p>
      <p>De Vries doet dan ook een oproep aan de supporters die zich misdroegen. "We zijn niet blij met hen en zij hoeven niet meer te komen. We gaan uitzoeken wie er achter deze acties zit. Mogelijk hangt hen een stadionverbod boven het hoofd. Maar voor alle duidelijkheid: ik viseer niet dé supporter, integendeel. Wij hebben hen nodig en gaan snel met een delegatie van hen praten. Want zonder fans ben je geen club."</p>
      <aside>Lees meer<br/><a href="https://www.voetbalprimeur.be/nieuws/904256/lokeren-voorzitter-weigert-te-spreken-van-onderschatting-moeilijke-competitie-.html?itm_source=www.voetbalprimeur.be&amp;itm_medium=highlighted-content">Lokeren-voorzitter weigert te spreken van onderschatting: "Moeilijke competitie"</a></aside>
    </article>
  </body>
</html>