<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lokal.hu/2019-11-ennyit-kapott-egy-ovoda-felrobbantasaval-fenyegetozo-ferfi/"/>
    <meta property="og:site_name" content="lokál"/>
    <meta property="article:published_time" content="2019-11-19T16:29:11+00:00"/>
    <meta property="og:title" content="Ennyit kapott egy óvoda felrobbantásával fenyegetőző férfi"/>
    <meta property="og:description" content="Jogerősen egy év négy hónap börtönbüntetést kapott egy hajdú-bihari óvoda felrobbantásával fenyegetőző férfi."/>
  </head>
  <body>
    <article>
      <h1>Ennyit kapott egy óvoda felrobbantásával fenyegetőző férfi</h1>
      <address><time datetime="2019-11-19T16:29:11+00:00">19 Nov 2019, 16:29</time> by <a rel="author">MTI</a></address>
      <figure>
        <img src="https://www.lokal.hu/wp-content/uploads/2016/11/14334518830_cb65613784_b-1280x854.jpg"/>
      </figure>
      <p>
        <b>Jogerősen egy év négy hónap börtönbüntetést kapott egy hajdú-bihari óvoda felrobbantásával fenyegetőző férfi.</b>
      </p>
      <p>A közveszéllyel fenyegetés miatt indult büntetőeljárásban a Debreceni Törvényszék az október 30-án hozott másodfokú ítéletében helybenhagyta a Berettyóújfalui Járásbíróság határozatát – tudatta a törvényszék sajtószóvivője kedden az MTI-vel.</p>
      <p>Dobó Dénes közleményében azt írta: a vádlott március 18-án délután pocsaji házában összeveszett egyik családtagjával, majd mobiltelefonjáról a segélyhívón keresztül a Hajdú-Bihar Megyei Rendőr-főkapitányság tevékenység-irányítási központjánál azt a bejelentést tette, hogy két órával korábban a szomszédos Esztár óvodájában bombát helyezett el.</p>
      <p>A rendőrök azonnal a helyszínre mentek és átvizsgálták az óvodát, de robbanószerkezetet nem találtak. A vádlott cselekménye alkalmas volt a köznyugalom megzavarására.</p>
      <p>A Berettyóújfalui Járásbíróság április 18-i elsőfokú ítéletében a vádlottat közveszéllyel fenyegetés miatt mint többszörös visszaesőt egy év négy hónap börtönbüntetésre és két év közügyektől eltiltásra ítélte.</p>
      <p>Az elsőfokú ítéletet az ügyészség tudomásul vette, a vádlott és védője enyhítésért fellebbezett, így került az ügy a Debreceni Törvényszékre.</p>
    </article>
  </body>
</html>