<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.srugim.co.il/391172-%d7%9e%d7%9b%d7%aa%d7%91-%d7%94%d7%a8%d7%91%d7%a0%d7%99%d7%9d-%d7%9c%d7%98%d7%a8%d7%90%d7%9e%d7%a4-%d7%9e%d7%92%d7%a9%d7%99%d7%9d-%d7%90%d7%aa-%d7%a0%d7%91%d7%95%d7%90%d7%95%d7%aa-%d7%99%d7%a8"/>
    <meta property="og:site_name" content="סרוגים"/>
    <meta property="article:published_time" content="2019-11-19T16:32:52+00:00"/>
    <meta property="og:title" content="מכתב הרבנים לטראמפ: &quot;מגשים את נבואות ירמיהו&quot;"/>
    <meta property="og:description" content="מכתב הוקרה על החלטתו של נשיא ארה&quot;ב להכיר בהתיישבות ביו&quot;ש ישלח בשעות הקרובות לבית הלבן. במכתב מודים הרבנים לטראמפ על הגשמת דברי הנביאים: &quot;תיזכר בדברי ימי"/>
  </head>
  <body>
    <article>
      <h1>מכתב הרבנים לטראמפ: "מגשים את נבואות ירמיהו"</h1>
      <h2>מכתב הוקרה על החלטתו של נשיא ארה"ב להכיר בהתיישבות ביו"ש ישלח בשעות הקרובות לבית הלבן. במכתב מודים הרבנים לטראמפ על הגשמת דברי הנביאים: "תיזכר בדברי ימי עם ישראל לנצח כמי שעמד בחזית ולא חת"</h2>
      <address><time datetime="2019-11-19T16:32:52+00:00">19 Nov 2019, 16:32</time> by <a rel="author">, חדשות סרוגים</a></address>
      <p>אחרי <u><a href="https://www.srugim.co.il/390838-%d7%a9%d7%99%d7%93%d7%95%d7%a8-%d7%97%d7%99-%d7%90%d7%a8%d7%94%d7%91-%d7%9e%d7%9b%d7%a8%d7%99%d7%96%d7%94">הצהרת הממשל האמריקאי</a></u> על כך שההתנחלויות ביו"ש הן חוקיות ואינן מהוות מכשול לשלום- הצהרה המהווה שינוי עמדה דרמטי של הבית הלבן- רבה של העיר צפת הרב שמואל אליהו וארגון רבני קהילות, יוזמים מכתב הוקרה לנשיא ארצות הברית דונלד טראמפ בו הם כותבים כי החלטותיו למען מדינת ישראל הן התגשמות דברי הנביאים.</p>
      <p>המכתב, שתוכנו מתפרסם לראשונה בסרוגים, מוחתם בשעה זו על ידי רבנים מהציונות הדתית לקראת שליחתו לבית הלבן.</p>
      <p>במכתב, נכתב בין היתר: "לפני למעלה מ- 2500 שנה עמד ירמיהו הנביא והתנבא כי עם ישראל יחזור להרי השומרון וייטע בהם כרמים. 'עוֹד תִּטְּעִי כְרָמִים בְּהָרֵי שֹׁמְרוֹן'. על ערי יהודה אמר ירמיהו: 'עוֹד יֹאמְרוּ אֶת הַדָּבָר הַזֶּה בְּאֶרֶץ יְהוּדָה וּבְעָרָיו בְּשׁוּבִי אֶת שְׁבוּתָם יְבָרֶכְךָ ה'".</p>
      <figure>
        <iframe src="https://www.youtube.com/embed/FC-rZwngCCA" width="650" height="366" data-service="Youtube" scrolling="no"/>
      </figure>
      <p>לדברי הרבנים: "אנו זוכים להיות בדור שבו הולכות ומתקיימות אחת לאחת הנבואות הללו וכל שאר הנבואות. לפני 130 שנה התחילו יהודים מכל העולם לחזור לארץ ישראל. לפני 72 שנה זכינו להשתחרר משלטון זר. לפני 52 שנה זכינו לחזור לירושלים, לחברון ולשאר ערי שומרון ויהודה. אויבינו לא שוקטים והם מנסים לעצור את התהליך. אבל כבר הבטיח ה' לאברהם אבינו "וְיִרַשׁ זַרְעֲךָ אֵת שַׁעַר אֹיְבָיו", ובמו עינינו ראינו איך מתקיים בנו 'וְרָדְפוּ מִכֶּם חֲמִשָּׁה מֵאָה וּמֵאָה מִכֶּם רְבָבָה יִרְדֹּפוּ וְנָפְלוּ אֹיְבֵיכֶם לִפְנֵיכֶם לֶחָרֶב'".</p>
      <figure>
        <img src="https://www.srugim.co.il/wp-content/uploads/2019/11/%E2%80%8F%E2%80%8F%D7%9C%D7%9B%D7%99%D7%93%D7%94-36.jpg"/>
        <figcaption>מכתב הרבנים</figcaption>
      </figure>
      <p>הרבנים ממשיכים וכותבים כי "אנו שמחים בעיקר על הברכות של השלום. על הרי ישראל שנותנים פריים בעין יפה, על הכלכלה הישראלית שהולכת ומתחזקת. על כך שהעולם מכיר בשליחותה של ישראל להביא לעולם ברכה, להביא אמונה, לחזק את הצדק ולהביא את השלום. לפני שנתיים זכינו להכרה שלך ושל ארצות הברית במרכזיותה של ירושלים, אחר כך ברמת הגולן ועכשיו זכינו להכרתכם בחוקיות ההתיישבות ביהודה ושומרון".</p>
      <figure>
        <img src="https://www.srugim.co.il/i/wp-content/uploads/2019/10/WhatsApp-Image-2019-10-28-at-15.26.28__w1980.jpeg"/>
      </figure>
      <h4>עוד באותו נושא</h4>
      <h3>לפני ההצהרה: גנץ עודכן על שינוי המדיניות של ארה"ב</h3>
      <p>לכתבה המלאה בסרוגים &gt;</p>
      <p>בשלב הזה עוברים הרבנים לשבח את נשיא ארה"ב על פעילותו למען מדינת ישראל: "זכתה ארצות הברית של אמריקה להיות מהראשונות שתמכו בהקמת מדינת ישראל. זכו נשיאי ארצות הברית לעמוד לצידה של ישראל, ולהיות שותפים במימוש חזון הנביאים על שיבת ציון ובניין מדינת ישראל. זכות נדירה עומדת לך כעת, להיות הנשיא הראשון שמוביל את ההכרה הזאת".</p>
      <p>"אלוקי ישראל הבטיח לאברהם 'וַאֲבָרֲכָה מְבָרְכֶיךָ'. לישעיהו הנביא הוא הבטיח כי לא ירפה ולא ינוח עד שכל עמי העולם יכירו בצדקת ישראל ויברכו אותך על החלטתך. 'לְמַעַן צִיּוֹן לֹא אֶחֱשֶׁה, וּלְמַעַן יְרוּשָׁלִַם לֹא אֶשְׁקוֹט, עַד-יֵצֵא כַנֹּגַהּ צִדְקָהּ, וִישׁוּעָתָהּ כְּלַפִּיד יִבְעָר. וְרָאוּ גוֹיִם צִדְקֵךְ, וְכָל-מְלָכִים כְּבוֹדֵךְ; וְקֹרָא לָךְ שֵׁם חָדָשׁ, אֲשֶׁר פִּי ה' יִקֳּבֶנּוּ'. אשריך שזכית".</p>
      <p>בסוף דבריהם כותבים הרבנים: "אנו בטוחים שתיזכר בדברי ימי עם ישראל לנצח כמי שעמד בחזית ולא חת. ויהי רצון שתתקיים בך הבטחת ה' ליהושע: "הֲלוֹא צִוִּיתִיךָ חֲזַק וֶאֱמָץ אַל תַּעֲרֹץ וְאַל תֵּחָת כִּי עִמְּךָ ה' אֱלֹהֶיךָ בְּכֹל אֲשֶׁר תֵּלֵךְ".</p>
    </article>
  </body>
</html>