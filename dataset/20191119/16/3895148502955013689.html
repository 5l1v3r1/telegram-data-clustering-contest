<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://legionisci.com/news/79502_Zbiorka_dla_chorego_syna_kibica_Olimpii.html?amp%25252525253Butm_source&amp;amp%25252525253Butm_campaign"/>
    <meta property="og:site_name" content="Legioniści"/>
    <meta property="article:published_time" content="2019-11-19T16:14:09+00:00"/>
    <meta property="og:title" content="Zbiórka dla chorego syna kibica Olimpii"/>
    <meta property="og:description" content="Syn jednego z kibiców Olimpii Elbląg walczy ze złośliwym nowotworem mózgu z rozsiewem do kręgosłupa. Na leczenie 5-letniego Szymona Kublika potrzeba bardzo dużych środków - fani Legii zachęcają do pomocy dla syna jednego z Olimpijczyków. Zbiórka pieniędzy prowadzona jest tutaj, tam też znajduje się szczegółowy opis choroby i leczenia chłopca."/>
  </head>
  <body>
    <article>
      <h1>Zbiórka dla chorego syna kibica Olimpii</h1>
      <address><time datetime="2019-11-19T16:14:09+00:00">19 Nov 2019, 16:14</time> by <a rel="author">Redakcja</a></address>
      <p>Syn jednego z kibiców Olimpii Elbląg walczy ze złośliwym nowotworem mózgu z rozsiewem do kręgosłupa. Na leczenie 5-letniego Szymona Kublika potrzeba bardzo dużych środków - fani Legii zachęcają do pomocy dla syna jednego z Olimpijczyków. Zbiórka pieniędzy prowadzona jest <a href="https://www.siepomaga.pl/ratujemy-szymona">tutaj</a>, tam też znajduje się szczegółowy opis choroby i leczenia chłopca. <br/><br/>Terapia w Niemczech obejmuje immunoterapię połączoną z metodami wspomagającymi. To dla Szymka jedyna szansa na życie. Walczymy o więcej czasu, o każdy dodatkowy dzień, o zatrzymanie przerzutów. Chociaż tyle, choć nadal wierzymy w pokonanie raka! Szymek też wierzy... To wyjątkowy 5-latek. Przechodził katusze, nieopisany ból, a jednak nigdy się nie skarżył. Nie pytał, dlaczego to on zachorował, kiedy ten ból się skończy. Zapytany o marzenia, które moglibyśmy spełnić, zawsze tylko odpowiada, że chciałby odzyskać włoski... Bardzo przeżył ich utratę po chemii, choć pocieszał się tym, że na jego oddziale wszystkie dzieci mają łyse główki. Był taki, jak oni, a więc nie gorszy.<br/><br/>Szymek pragnie iść do przedszkola... Ma już nawet dwa plecaki na wymianę! Jak pakowaliśmy się do szpitala, brał ćwiczenia starszego brata, mówiąc, że musi być przygotowany. Każdego dnia zadziwia nas swoją dojrzałością, podejściem do życia. Czasami trudno uwierzyć, że Szymek jest takim małym chłopcem... Guz mózgu wyrwał go brutalnie z bezpiecznego świata, rzucił na ring walki o życie. Pragniemy, by odzyskał dzieciństwo, by poszedł do przedszkola, odzyskał swoje włoski... Ale najbardziej pragniemy, by wyzdrowiał. By żył...</p>
    </article>
  </body>
</html>