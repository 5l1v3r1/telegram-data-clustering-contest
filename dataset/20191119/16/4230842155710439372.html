<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191119-shhonajmenshe-68-grn-misyats-skilky-dovedetsya-platyty-pislya-koduvannya-suputnykovogo-tb/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T16:09:23+00:00"/>
    <meta property="og:title" content="Щонайменше 68 грн/місяць: скільки доведеться платити після кодування супутникового ТБ"/>
    <meta property="og:description" content="З січня 2020 року супутниковий сигнал українських телеканалів закодують. Факти ICTV розповідають, скільки тепер коштуватиме супутникове ТБ."/>
  </head>
  <body>
    <article>
      <h1>Щонайменше 68 грн/місяць: скільки доведеться платити після кодування супутникового ТБ</h1>
      <address>
        <time datetime="2019-11-19T16:09:23+00:00">19 Nov 2019, 16:09</time>
      </address>
      <p>З січня 2020 року супутниковий сигнал українських телеканалів закодують. Факти ICTV розповідають, скільки тепер коштуватиме супутникове ТБ.</p>
      <p>Кодування супутникового ТБ заплановане на 20 січня 2020 року. Тоді супутниковий сигнал 23 українських телеканалів, зокрема і ICTV, буде закодовано.</p>
      <p>
        <b>Це стосуватиметься всіх, хто користується супутниковим телебаченням і не сплачує кошти за щомісячні підписку.</b>
      </p>
      <p>Факти ICTV вже писали, <a href="https://fakty.com.ua/ua/ukraine/20191105-koduvannya-suputnykovogo-tb-yak-ne-zalyshytys-bez-ulyublenyh-kanaliv-u-2020-rotsi/">чому закодовують сигнал та що зміниться з 2020 року.</a></p>
      <p>Якщо ви не сплачували абонплату, то користувались послугами шахраїв. Після кодування ТБ безкоштовно дивитись українські телеканали стане неможливо.</p>
      <p>Щоб залишитись зі “супутником”, треба буде купити новий тюнер, який підтримуватиме систему кодування Verimatrix. На ньому має бути напис УТБ.</p>
      <figure>
        <img src="https://fakty.com.ua/wp-content/uploads/2019/11/19/2019-11-utb2-2.jpg?1574172182"/>
      </figure>
      <p>Ціна – <b>1 099 грн.</b> Можна також орендувати його у провайдера за <b>29 грн на місяць.</b> Та зважте – купівля окупиться за три роки.</p>
      <p>Пакет послуг можна обрати у будь-якого з офіційних провайдерів. Сьогодні їх в Україні два – <a href="https://viasat.ua/ru">Viasat</a> та <a href="https://xtratv.com.ua/">XtraTV.</a></p>
      <p>XtraTV пропонує своїм глядачам чотири тарифи. Найдешевший – <b>39 грн на місяць</b>, найдорожчий – <b>189 грн.</b></p>
      <p>В перший пакет входять 29 телеканалів і один з них у HD якості. Другий налічує 78 телеканалів, 14 з яких у HD якості.</p>
      <p>Viasat має п’ять тарифів з різною ціновою політикою. Найдешевший обійдеться у <b>49 грн на місяць</b> і міститиме 83 телеканали, а найдорожчий – <b>249 грн на місяць</b>. За ці кошти ви зможете дивитись 115 каналів у HD якості, обіцяє провайдер.</p>
      <p>Отже, за мінімальними підрахунками, користувачі супутникового телебачення сплачуватимуть <b>щонайменше 68 грн на місяць</b> – 29 грн за тюнер та 39 грн за абонплату.</p>
      <p>Є й <a href="https://fakty.com.ua/ua/ukraine/20191113-koduvannya-suputnyku-yak-dyvytys-ukrayinski-kanaly-u-2020-rotsi/">альтернативні варіанти перегляду українського ТВ після кодування супутнику</a>. Про це Факти ICTV писали раніше.</p>
    </article>
  </body>
</html>