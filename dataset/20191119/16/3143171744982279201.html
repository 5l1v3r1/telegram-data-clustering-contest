<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/rometta-dalla-giunta-arriva-il-via-libera-al-bilancio-2020-2022.html"/>
    <meta property="og:site_name" content="Tempostretto"/>
    <meta property="article:published_time" content="2019-11-19T16:08:30+00:00"/>
    <meta property="og:title" content="Rometta. Dalla giunta arriva il via libera al bilancio 2020-2022"/>
    <meta property="og:description" content="Nell’ultima seduta la giunta romettese ha dato l’ok per l’approvazione del bilancio di previsione 2020-2022. Merlino: “Quanto programmato di realizzare in queste settimane, potrà incominciare ad esserlo già a partire dal 2 gennaio”."/>
  </head>
  <body>
    <article>
      <h1>Rometta. Dalla giunta arriva il via libera al bilancio 2020-2022</h1>
      <address><time datetime="2019-11-19T16:08:30+00:00">19 Nov 2019, 16:08</time> by <a rel="author" href="https://www.tempostretto.it/author/salvatore-di-trapani" target="_blank">Salvatore Di Trapani</a></address>
      <p>
        <i>Nell’ultima seduta la giunta romettese ha dato l’ok per l’approvazione del bilancio di previsione 2020-2022. Merlino: “Quanto programmato di realizzare in queste settimane, potrà incominciare ad esserlo già a partire dal 2 gennaio”.</i>
      </p>
      <p>La giunta romettese approva il <b>bilancio di previsione 2020-2022</b>. Ancora una volta, l’importante documento programmatico, riceve l’ok nei tempi previsti e si prepara a sbarcare in consiglio.</p>
      <h3>Un lavoro di squadra</h3>
      <p>Lo scorso 18 novembre la seduta di giunta, a conclusione della quale il sindaco <b>Nicola Merlino</b> ha voluto rivolgere i propri ringraziamenti “<i>al segretario comunale, a tutti i dipendenti ed ai responsabili delle aree e, in particolare, alla responsabile dell’area programmazione e bilancio, che hanno reso possibile il raggiungimento di questo importante obiettivo</i><i>”</i>.</p>
      <p><i>“Non so se siamo i primi in Sicilia e fra i primi comuni in Italia, ad approvare il bilancio di previsione 2020-2022 in giunta, e forse non è neanche importante</i> –dichiara Merlino- <i>So con certezza, invece, che facendo in modo che il consiglio comunale lo possa approvare prima che inizi l’esercizio finanziario 2020 quanto programmato di realizzare in queste settimane, potrà incominciare ad esserlo già a partire dal 2 gennaio”.</i></p>
      <h3>Trasparenza e gare pubbliche</h3>
      <p>Il sindaco ha poi proseguito, sottolineando l’importanza di un’approvazione così celere del previsionale.</p>
      <p><i>“In questo modo </i><i>–spiega Merlino-</i> <i>il consiglio comunale si trova nella condizione di concorrere con l’amministrazione alla realizzazione degli obiettivi, oltre ad appropriarsi pienamente delle sue funzioni di indirizzo e di controllo. Inoltre, questo risultato permette di eliminare trattative private e somme urgenze con la realizzazione di gare pubbliche e di rispettare tutte le norme di legge, incluse quelle volte a garantire la trasparenza degli atti amministrativi”</i>.</p>
      <figure>
        <img src="https://www.tempostretto.it/wp-content/uploads/2019/11/69912955_2484161901830629_3706356420518608896_n.jpg"/>
        <figcaption>In foto il sindaco e la <br/>responsabile dell’area programmazione e bilancio, Antonella Pino.</figcaption>
      </figure>
    </article>
  </body>
</html>