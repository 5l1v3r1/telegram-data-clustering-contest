<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/19/elkaptak-az-olasz-elveszett-ereklyek-fosztogatoit"/>
    <meta property="og:site_name" content="euronews"/>
    <meta property="article:published_time" content="2019-11-19T16:49:29+00:00"/>
    <meta property="og:title" content="Elkapták az olasz elveszett ereklyék fosztogatóit"/>
    <meta property="og:description" content="Öt országban egyszerre ütöttek rajtuk."/>
  </head>
  <body>
    <article>
      <h1>Elkapták az olasz elveszett ereklyék fosztogatóit</h1>
      <address><time datetime="2019-11-19T16:49:29+00:00">19 Nov 2019, 16:49</time> by <a rel="author">Zoltan Siposhegyi</a></address>
      <p>Egy nemzetközi rendőri akciónak hála sikerült felszámolni Európa egyik legnagyobb műkincscsempész hálózatát. A bűnbanda dél-olaszországi régészeti lelőhelyeken folytatott illegális ásatásokat. Az olasz hatóságok 2017 májusa óta figyelték a csoportot és drónokkal felvételeket is készítettek arról, hogy miként ássák ki az értékes leleteket. A rendőrségi jelentés így írta le a látottakat:</p>
      <blockquote>Irgalmatlan brutalitással estek neki a fosztogatásnak, markológéppel szaggatták fel a földet.</blockquote>
      <p>A szervezet tagjai nem csak kiásták, de külföldrecsempészték és eladták a műkincseket, ami megnehezítette a nyomozást. Végül hétfőn több mint 80 helyszínen tartottak házkutatást Olaszországon kívül Franciaországban, Nagy-Britanniában, Németországban, és Szerbiában. Az akcióban mintegy 10 ezer régészeti műkincset sikerült lefoglalni és 23 személyt vettek őrizetbe. További 80 ember ellen pedig eljárás indult.</p>
      <p>A leletek - köztük pénzérmék, terrakotta vázák, festett tányérok, ékszerek - igen értékesek, mivel 2500 évesek is lehetnek, és megalkotásuk idején Itália déli partvidékei még részben görög gyarmatok voltak.</p>
    </article>
  </body>
</html>