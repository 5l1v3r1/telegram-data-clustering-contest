<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/international/story-indian-charged-with-sexual-abuse-of-american-national-in-afghanistan-2858441.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-19T16:12:12+00:00"/>
    <meta property="og:title" content="अफगानिस्तान में अमेरिकी महिला से बलात्कार के आरोप में भारतीय पर चलेगा मुकदमा"/>
    <meta property="og:description" content="अफगानिस्तान में एक अमेरिकी सैन्य ठेकेदार के लिए कार्यरत 35 साल के एक भारतीय नागरिक को एक अमेरिकी महिला का बलात्कार करने के मामले में मुकदमा चलाए जाने के लिए अमेरिका लाया गया है। अमेरिकी न्याय विभाग..."/>
  </head>
  <body>
    <article>
      <h1>अफगानिस्तान में अमेरिकी महिला से बलात्कार के आरोप में भारतीय पर चलेगा मुकदमा</h1>
      <address><time datetime="2019-11-19T16:12:12+00:00">19 Nov 2019, 16:12</time> by <a rel="author">लाइव हिन्दुस्तान टीम,वॉशिंगटन</a></address>
      <p>अफगानिस्तान में एक अमेरिकी सैन्य ठेकेदार के लिए कार्यरत 35 साल के एक भारतीय नागरिक को एक अमेरिकी महिला का बलात्कार करने के मामले में मुकदमा चलाए जाने के लिए अमेरिका लाया गया है। अमेरिकी न्याय विभाग के आपराधिक डिवीजन में सहायक महाधिवक्ता ब्रायन बेंजकोव्स्की ने बताया कि यौन हिंसा से जुड़े तीन मामलों में डिस्ट्रिक्ट आफ कोलंबिया की अदालत में छह नवंबर को लोकेश नाइक के खिलाफ आरोपपत्र दाखिल किया गया।</p>
      <p>अमेरिकी सैन्य अधिकारियों ने नाइक को आठ नवंबर को अफगानिस्तान में गिरफ्तार किया था और मजिस्ट्रेट न्यायाधीश हार्वे के समक्ष उसे पहली बार वीडियो टेलीकांफ्रेंस के जरिये पेश किया गया। न्यायाधीश ने 'मिलिट्री एक्स्ट्रा टेरीटोरियल जूरिस्डिक्शन एक्ट (एमईजेए) के तहत मुकदमा चलाने के लिए नाइक को हिरासत में लेने का आदेश दिया।</p>
      <p>अभियोजन पक्ष के अनुसार अफगानिस्तान में 'ऑपरेटिंग बेस फेंटी' पर सैन्य कांट्रेक्टर के कर्मचारी के रूप में अगस्त में काम करते हुए कथित तौर पर नाइक 24 साल की एक अमेरिकी महिला के कमरे में घुसा था और उसपर यौन हमला किया था।</p>
    </article>
  </body>
</html>