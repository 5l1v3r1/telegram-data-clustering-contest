<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.insider.gr/eidiseis/oikonomia/125601/stis-arhes-dekembrioy-porisma-tis-greco-gia-tin-ellada"/>
    <meta property="og:site_name" content="Insider"/>
    <meta property="article:published_time" content="2019-11-19T16:40:00+00:00"/>
    <meta property="og:title" content="Στις αρχές Δεκεμβρίου το πόρισμα της GRECO για την Ελλάδα"/>
    <meta property="og:description" content="H Ομάδα Κρατών κατά της Διαφθοράς του Συμβουλίου της Ευρώπης (GRECO) θα αξιολογήσει τις αλλαγές που προώθησε η κυβέρνηση στον Ποινικό Κώδικα."/>
  </head>
  <body>
    <article>
      <h1>Στις αρχές Δεκεμβρίου το πόρισμα της GRECO για την Ελλάδα</h1>
      <h2>H Ομάδα Κρατών κατά της Διαφθοράς του Συμβουλίου της Ευρώπης (GRECO) θα αξιολογήσει τις αλλαγές που προώθησε η κυβέρνηση στον Ποινικό Κώδικα.</h2>
      <address><time datetime="2019-11-19T16:40:00+00:00">19 Nov 2019, 16:40</time> by <a rel="author">Θανάσης Κουκάκης</a></address>
      <p><b>Την έκθεση αξιολόγησής της για τις αλλαγές που επέφερε η νέα ελληνική κυβέρνηση στον Ποινικό Κώδικα </b>και στον Κώδικα Ποινικής Δικονομίας θα εκδώσει μέσα στην πρώτη εβδομάδα του Δεκεμβρίου η<b> Ομάδα Κρατών κατά της Διαφθοράς του Συμβουλίου της Ευρώπης (GRECO).</b></p>
      <p>Σύμφωνα με δημοσιογραφικές πληροφορίες, η ad hoc έκθεση αξιολόγησης για την Ελλάδα θα εγκριθεί από την Ομάδα Κρατών κατά της Διαφθοράς του Συμβουλίου της Ευρώπης μεταξύ 2 και 6 Δεκεμβρίου.</p>
      <p>Θέση της GRECO είναι πως το νομικό σύστημα θα πρέπει να διασφαλίζει την αποτελεσματική καταπολέμηση της διαφθοράς και της νομιμοποίησης εσόδων από παράνομες δραστηριότητες και αυτό πρέπει να γίνεται σύμφωνα με τα διεθνή πρότυπα τα οποία έχει προσυπογράψει η Ελλάδα.</p>
      <p>Οι αλλαγές που ψήφισε χθες η κυβέρνηση στον Ποινικό Κώδικα δεν θεωρούνται συμβατές με τις διεθνείς υποχρεώσεις της χώρας.</p>
      <p>Να σημειωθεί πως η τροπολογία που ψηφίστηκε από την Βουλή για το ξέπλυμα χρήματος προβλέπει ένα διάστημα τριών μηνών προκειμένου ανακριτές και δικαστικά συμβούλια να αποφασίσουν για το σε ποιες υποθέσεις θα πρέπει να εξακολουθήσει το «πάγωμα» των περιουσιακών στοιχείων των κατηγορουμένων. Εάν αυτό το διάστημα των τριών μηνών παρέλθει άπρακτο τότε το εγκληματικό προϊόν που έχει δεσμευθεί για ξέπλυμα χρήματος για περισσότερους από 18 μήνες θα επιστρέφεται.</p>
      <p>Σε σχέση με το άρθρο 390 του Ποινικού Κώδικα που αφορά στην κακουργηματική απιστία, πλέον προβλέπεται πως η ποινική δίωξη του εγκλήματος της απιστίας, όταν ζημιώνεται άμεσα πιστωτικό ή χρηματοδοτικό ίδρυμα, εναρμονίζεται με την αρχή της κατ’ έγκληση δίωξης όλων των περιουσιακών αδικημάτων (απάτη, υπεξαίρεση, καταδολίευση κλπ) του ιδιωτικού τομέα. Στην πράξη αυτό σημαίνει πως για την κακουργηματική απιστία που διαπράττεται από τραπεζικά στελέχη η δίωξη θα απαιτεί μήνυση. Για τις ήδη ασκηθείσες διώξεις θα δοθεί ένα διάστημα τεσσάρων μηνών προκειμένου να ασκηθούν οι μηνύσεις και να συνεχιστούν οι διώξεις.</p>
      <related>
        <h4>ΣΧΕΤΙΚΑ ΑΡΘΡΑ</h4>
        <a href="https://www.insider.gr/eidiseis/oikonomia/125620/anaptyxi-19-problepei-i-trapeza-tis-ellados-gia-2019"/>
        <a href="https://www.insider.gr/eidiseis/oikonomia/125618/katohyronetai-syntagmatika-elahisto-eggyimeno-eisodima"/>
        <a href="https://www.insider.gr/eidiseis/oikonomia/125616/stigklits-den-einai-xekatharo-i-ellada-pire-ti-sosti-apofasi-na-meinei"/>
      </related>
    </article>
  </body>
</html>