<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/marco-carta-amica-ha-rubato-magliette-per-regalargliele-motivazioni-assoluzione/1951083/"/>
    <meta property="og:site_name" content="IlSussidiario"/>
    <meta property="article:published_time" content="2019-11-19T16:20:34+00:00"/>
    <meta property="og:title" content="Marco Carta, “amica ha rubato magliette per regalargliele”/ Motivazioni assoluzione"/>
    <meta property="og:description" content="Marco Carta assolto dall'accusa di furto alla Rinascente, motivazioni sentenza: “Amica Fabiana Muscas ha rubato magliette per regalargliele”."/>
  </head>
  <body>
    <article>
      <h1>Marco Carta, “amica ha rubato magliette per regalargliele”/ Motivazioni assoluzione</h1>
      <h2>Marco Carta assolto dall’accusa di furto alla Rinascente di Milano, le motivazioni della sentenza: “Le magliette erano un regalo di compleanno dell’amica Fabiana Muscas”</h2>
      <address><time datetime="2019-11-19T16:20:34+00:00">19 Nov 2019, 16:20</time> by <a rel="author" href="https://www.ilsussidiario.net/autori/silvana-palazzo/" target="_blank">Silvana Palazzo</a></address>
      <p>Le sei magliette rubate alla Rinascente, furto per il quale <a href="https://www.ilsussidiario.net/news/marco-carta-cassazione-arresto-legittimo-caso-riaperto-assoluzione-resta/1946510/"><b>Marco Carta era stato arrestato</b></a> e poi è finito a processo, dovevano essere un regalo di compleanno. L’amica <b>Fabiana Muscas</b> voleva dargliele come regalo a sorpresa. È quanto emerge dalle <b>motivazioni della sentenza</b> con cui lo scorso 31 ottobre il cantante era stato assolto nel <b>processo abbreviato</b> dall’accusa di furto. Per i giudici «<i>il movente dichiarato da Fabiana Muscas, consistente nel volere fare un regalo di compleanno a sorpresa a Marco Carta, corrisponde a una eventualità non certo remota né congetturale</i>». Infatti è «<i>oggettivamente riscontrata nel caso concreto poiché coerente con l’effettiva data di compleanno di Marco Carta, dieci giorni prima del fatto</i>». Lo ha scritto il giudice <b>Stefano Caramellino</b>, secondo cui è invece «<i>insufficiente e contraddittoria</i>» la prova che Marco Carta abbia concorso nel furto delle magliette, avvenuto il 31 maggio alla <b>Rinascente di Milano</b>. Per il giudice «<i>l’ipotesi ricostruttiva alternativa</i>» della difesa è invece confortata da «<i>elementi di conferma</i>».</p>
      <h4>FURTO RINASCENTE, MARCO CARTA ASSOLTO: MOTIVAZIONI SENTENZA</h4>
      <p>Il giudice <b>Stefano Caramelli</b> si è espresso anche sulla testimonianza rilasciata da un vigilante della Rinascente, il quale aveva riferito alla polizia locale che <a href="https://www.ilsussidiario.net/news/fedez-sfotte-marco-carta-parlando-di-furto-letichetta-quando-la-togli-sei-come/1950919/"><b>Marco Carta</b></a> e l’amica <b>Fabiana Muscas</b> avevano ammesso il furto. Queste affermazioni sono state considerate «<i>gravemente inattendibili</i>», perché «<i>descrivono fatti materiali incompatibili con quanto obiettivamente emerso dalle registrazioni video</i>». Per il giudice sono poi caratterizzate da «<i>genericità e obiettiva inesattezza</i>». Il procedimento a carico dell’amica del cantante è stato stralciato. L’infermiera 53enne, assistita dall’avvocato <b>Giuseppe Castellano</b>, ha chiesto di essere ammessa all’istituto di messa alla prova. Vuole cioè svolgere a Cagliari lavori di pubblica utilità in un’associazione che si occupa di donne vittime della tratta della prostituzione. Il giudice, come riportato dal <i>Corriere della Sera</i>, deciderà se accogliere la sua richiesta nell’udienza in programma il 17 dicembre.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/lotto-estrazioni-di-oggi-superenalotto-e-10elotto-19-novembre-i-numeri-vincenti/1951059/"/>
        <a href="https://www.ilsussidiario.net/news/chico-forti-innocente-allergastolo-in-usa-video-le-iene-carcere-una-giungla/1950908/"/>
        <a href="https://www.ilsussidiario.net/news/video-mentre-fa-seso-col-fidanzato-giulia-online-mi-ha-distrutto-la-vita-iene/1951197/"/>
        <a href="https://www.ilsussidiario.net/news/maude-lores-bonney-chi-e-la-pioniera-del-volo-e-il-miracolo-dopo-lo-schianto/1951230/"/>
        <a href="https://www.ilsussidiario.net/news/museo-del-prado-video-200-anni-di-bellezza-e-pazzia/1950830/"/>
        <a href="https://www.ilsussidiario.net/news/scuole-chiuse-oggi-allerta-meteo-lelenco-maltempo-pordenone-liguria-e-veneto/1950765/"/>
      </related>
    </article>
  </body>
</html>