<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ert.gr/perifereiakoi-stathmoi/tripoli/lignitikes-monades-ston-ypoyrgo-i-antiprosopeia-tis-megalopolis/"/>
    <meta property="og:site_name" content="ert.gr"/>
    <meta property="article:published_time" content="2019-11-19T16:04:13+00:00"/>
    <meta property="og:title" content="Λιγνιτικές μονάδες: Στον υπουργό η αντιπροσωπεία της Μεγαλόπολης"/>
    <meta property="og:description" content="Συνάντηση στο αρμόδιο υπουργείο, έγινε πρόσφατα, για το θέμα των λιγνιτικών μονάδων της ΔΕΗ Μεγαλόπολης."/>
  </head>
  <body>
    <article>
      <h1>Λιγνιτικές μονάδες: Στον υπουργό η αντιπροσωπεία της Μεγαλόπολης</h1>
      <address><time datetime="2019-11-19T16:04:13+00:00">19 Nov 2019, 16:04</time> by <a rel="author">Σταύρος Ζορμπαλάς</a></address>
      <p>Συνάντηση στο αρμόδιο υπουργείο, έγινε πρόσφατα, για το θέμα των <b>λιγνιτικών μονάδων</b> της ΔΕΗ Μεγαλόπολης.</p>
      <p><b>Αντιπροσωπεία</b> του δήμου Μεγαλόπολης, βρέθηκε στο υπουργείο, όπου και παρέδωσε σχετικό ψήφισμα του δημοτικού συμβουλίου και συγχρόνως, κατέθεσε την πρόταση του δήμου, για το όλο θέμα των μονάδων.</p>
      <p>Το σχετικό δελτίο Τύπου του δήμου Μεγαλόπολης, αναφέρει τα εξής:</p>
      <p>«Το απόγευμα της Παρασκευής 15 Νοεμβρίου 2019, ο Δήμαρχος Μεγαλόπολης κ. Αθανάσιος Χριστογιαννόπουλος, ο Πρόεδρος του Δημοτικού Συμβουλίου κ. Θεμιστοκλής Σακελλαριάδης, οι επικεφαλής της μείζονος και ελάσσονος αντιπολίτευσης του Δημοτικού Συμβουλίου κ.κ. Κωνσταντίνος Μιχόπουλος και Σπυρίδων Τσιριγώτης, με τη συμμετοχή του Σεβασμιότατου Μητροπολίτη Γόρτυνος &amp; Μεγαλοπόλεως κ.κ. Ιερεμία, του Πρωτοσύγκελου της Ι.Μ. Γόρτυνος &amp; Μεγαλοπόλεως Αρχιμανδρίτη Ιάκωβου Κανάκη και του Προέδρου του Εργατικού Κέντρου Αρκαδίας κ. Αριστείδη Μπρουμά, είχαν κοινή συνάντηση με τους κ.κ. Κωστή Χατζηδάκη, Υπουργό Περιβάλλοντος &amp; Ενέργειας, Γεράσιμο Θωμά, Υφυπουργό Περιβάλλοντος &amp; Ενέργειας και Γεώργιο Στάσση, Πρόεδρο και Διευθύνοντα Σύμβουλο της Δ.Ε.Η. Α.Ε., στο Γραφείο του κ. Υπουργού, προκειμένου να συζητήσουν για το μείζον θέμα που έχει προκύψει με το ενδεχόμενο της παύσης λειτουργίας των λιγνιτικών μονάδων της Δ.Ε.Η. Α.Ε. στη Μεγαλόπολη. Στη συνάντηση παρευρέθηκε και ο κ. Κωνσταντίνος Βλάσης, Βουλευτής Ν. Αρκαδίας.</p>
      <p>Με την έναρξη της συζήτησης ο κ. Δήμαρχος επέδωσε στην ηγεσία του Υπουργείου Περιβάλλοντος &amp; Ενέργειας, το ψήφισμα που εκδόθηκε από τη συνεδρίαση του Δημοτικού Συμβουλίου Μεγαλόπολης που έγινε τη Δευτέρα 11 Νοεμβρίου 2019, στην οποία μετείχαν εργαζόμενοι και εκπρόσωποι συνδικαλιστικών φορέων του Ενεργειακού Κέντρου Μεγαλόπολης.</p>
      <p>Τόνισε, για άλλη μια φορά, ότι το ενδεχόμενο της πρόωρης παύσης λειτουργίας της λιγνιτικών μονάδων δε μπορεί να συμβαδίσει με τη δίκαιη μετάβαση της περιοχής στη μεταλιγνιτική εποχή, καθώς δημιουργεί σοβαρότατες άμεσες και έμμεσες συνέπειες στην τοπική οικονομία και κοινωνία, που δεν μπορούν να αντιμετωπισθούν άμεσα. Σημείωσε επισταμένως ότι η παύση λειτουργίας της Μονάδας ΙΙΙ του ΑΗΣ Μεγαλόπολης Α΄ τον Ιούνιο του 2020, συνιστά βίαιη μετάβαση που οδηγεί σε θολό τοπίο το λεκανοπέδιο Μεγαλόπολης.</p>
      <p>Προς τούτο, κάλεσε τον κ. Υπουργό να μεταθέσει την παύση λειτουργίας της Μονάδας ΙΙΙ για όσο χρόνο απαιτηθεί για την προετοιμασία της περιοχής στις νέες συνθήκες, με τη συνδρομή της Πολιτείας.</p>
      <p>Για το λόγο αυτό, ζήτησε από την ηγεσία του Υπουργείου να επισκεφθεί το Δήμο Μεγαλόπολης, προκειμένου να ξεκινήσει ένας εποικοδομητικός διάλογος με την κοινωνία, η οποία αγωνιά για το μέλλον της, με τη δέσμευση ότι θα διασφαλισθεί στο ακέραιο η διατήρηση καλού κλίματος συνεννόησης.</p>
      <p>Σε ίδιο πνεύμα τοποθετήθηκαν και οι λοιποί συμμετέχοντες, επισημαίνοντας αντίστοιχα τις επιπτώσεις από την πρόωρη παύση λειτουργίας της Μονάδας ΙΙΙ, καλώντας με τη σειρά τους τους εκπροσώπους του Υπουργείου Περιβάλλοντος &amp; Ενέργειας να μεταβούν στη Μεγαλόπολη, με την εγγύηση ότι η επίσκεψή τους θα λάβει χώρα σε καλή ατμόσφαιρα.</p>
      <p>Κατά τη διαλογική συζήτηση, τόσο οι κ.κ. Κ. Χατζηδάκης και Γ. Θωμάς όσο και ο κ. Γ. Στάσσης, εξέφρασαν τις δικές τους θέσεις, υποστηρίζοντας την πολιτική της απολιγνιτοποίησης, όπως έχει εξαγγελθεί από τον κ. Πρωθυπουργό. Από την πλευρά του, ο κ. Κ. Βλάσης υποστήριξε ότι πρέπει να ληφθούν υπόψη και οι θέσεις της κοινωνίας του λεκανοπεδίου Μεγαλόπολης. Άπαντες αναγνώρισαν βεβαίως τις ανησυχίες μας για τις νέες εξελίξεις, καθώς και την ανάγκη της υποστήριξής μας, στο πλαίσιο μιας δίκαιης μετάβασης, με στοχευμένες πολιτικές που πρέπει να υλοποιηθούν.</p>
      <p>Ενδεικτική τέτοιων πολιτικών, όπως αναγνώρισε και ο Πρόεδρος &amp; Διευθύνοντας Σύμβουλος της Δ.Ε.Η. Α.Ε., κατόπιν αντίστοιχης υπόμνησης του κ. Δημάρχου, είναι η αποκατάσταση και απόδοση των εδαφών των λιγνιτωρυχείων της Δ.Ε.Η. Α.Ε. Μεγαλόπολης, στην κοινωνία της περιοχής, ένα πάγιο και δίκαιο αίτημά μας.</p>
      <p>Με το πέρας της συζήτησης ο κ. Υπουργός δεσμεύτηκε ότι θα επισκεφθεί μαζί με τον κ. Υφυπουργό και τον Πρόεδρο &amp; Διευθύνοντα Σύμβουλο της Δ.Ε.Η. Α.Ε., το Ενεργειακό Κέντρο Μεγαλόπολης και το Δήμο Μεγαλόπολης, το αμέσως επόμενο χρονικό διάστημα.</p>
      <p>Η Δημοτική Αρχή, και αυτή τη φορά, λειτούργησε με διαφάνεια, πιστεύοντας ότι οι όποιες τελικές αποφάσεις για το μέλλον μας, πρέπει να γίνουν ενώπιον της τοπικής κοινωνίας. Η παρούσα συνάντηση έγινε με μοναδικό σκοπό τη διασφάλιση της επίσκεψης της επίσημης Πολιτείας στο Δήμο μας. Τίποτε δε συμφωνήθηκε «κάτω από το τραπέζι», ούτε υπήρξε κατ’ ανάγκη σύμπτωση απόψεων των δύο πλευρών. Αναμένουμε την ηγεσία του Υπουργείου Περιβάλλοντος &amp; Ενέργειας, όπου θα έχουμε τη δυνατότητα να διαπραγματευτούμε, με τη δέσμευση ότι άπαντες θα σεβαστούμε τους επισκέπτες μας, ανεξάρτητα εάν επιτευχθεί ή όχι η επιθυμητή για εμάς συμφωνία».</p>
      <p>δελτίο Τύπου<br/>πηγή είδησης και φωτό: www.megalopoli.gov.gr.</p>
      <related>
        <h4>ΣΧΕΤΙΚΕΣ ΕΙΔΗΣΕΙΣ</h4>
        <a href="https://www.ert.gr/perifereiakoi-stathmoi/florina/florina-psifisma-gia-ti-synechisi-leitoyrgias-toy-ais-melitis-apo-toys-foreis/"/>
        <a href="https://www.ert.gr/perifereiakoi-stathmoi/tripoli/synantisi-p-nika-me-prothypoyrgo/"/>
        <a href="https://www.ert.gr/%ce%b1%cf%84%ce%b1%ce%be%ce%b9%ce%bd%cf%8c%ce%bc%ce%b7%cf%84%ce%b1/me-fast-track-diadikasia-tha-metaferthoyn-forites-ilektroparagoges-monades-stin-kriti/"/>
        <a href="https://www.ert.gr/featured/antagonistikoteri-dei-meiomenes-chreoseis-sto-nychterino-timologio-reymatos-video/"/>
        <a href="https://www.ert.gr/perifereiakoi-stathmoi/kerkira/kerkyra-enaeriti-gia-toys-othonoys-zita-o-a-aylonitis/"/>
        <a href="https://www.ert.gr/perifereiakoi-stathmoi/florina/florina-alexis-tsipras-kanane-gargara-to-dimosieyma-ton-financial-times-kai-to-xeplyma-chrimatos/"/>
      </related>
    </article>
  </body>
</html>