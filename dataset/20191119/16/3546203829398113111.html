<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.webcafe.bg/id_1985702144_Motley_Crue_se_sabirat_5_godini_sled_kato_podpisaha_dogovor_che_nyama_da_se_sabirat_poveche"/>
    <meta property="og:site_name" content="webcafé"/>
    <meta property="article:published_time" content="2019-11-19T16:49:00+00:00"/>
    <meta property="og:title" content="Motley Crue се събират... 5 години след като подписаха договор, че няма да се събират повече"/>
    <meta property="og:description" content="Неведоми са пътищата на музикалната индустрия"/>
  </head>
  <body>
    <article>
      <h1>Motley Crue се събират... 5 години след като подписаха договор, че няма да се събират повече</h1>
      <address><time datetime="2019-11-19T16:49:00+00:00">19 Nov 2019, 16:49</time> by <a rel="author" href="https://www.webcafe.bg/author/id_25_Musiccafe" target="_blank">Musiccafe</a></address>
      <figure>
        <img src="https://images.webcafe.bg/2019/11/19/motleyc1/1170x832.jpg"/>
        <figcaption>Неведоми са пътищата на музикалната индустрия. По-малко от пет години след като казаха "Край!" на съвместните турнета, четиримата от Motley Crue обявиха нови концерти заедно.<cite>Снимка: © Getty</cite></figcaption>
      </figure>
      <figure>
        <img src="https://images.webcafe.bg/2019/11/19/motleyc2/1170x838.jpg"/>
      </figure>
      <figure>
        <img src="https://images.webcafe.bg/2019/11/19/motleyc3/1170x799.jpg"/>
      </figure>
      <p>Motley Crue се събират за нови концерти заедно. Ако не сте фенове на Томи Лий и компания, едва ли ви пука особено за тази новина. По-интересното в случая обаче е предисторията, която включва пенсиониране, и публично заявление, че групата никога няма да се събере.</p>
      <p>
        <b>Всичко това сега е забравено. Официалната причина за решението на бандата е, че има "ново поколение крюхедс" (т.е. фенове), които настоявали четиримата от Motley Crue да се качат отново на една сцена.</b>
      </p>
      <p>Неофициалната, откъдето и да го погледнеш, най-вероятно са пари. Желанието да бъдат изкарани няколко долара в повече, заради което и преди групи са се събирали, вражди са били забравяни и изневери са били прощавани.</p>
      <p>Историята на "невъзможното" събиране започва преди няколко години. В началото на 2014 г. басистът Ники Сикс, барабанистът Томи Лий, вокалът Винс Нийл и китаристът Мик Марс обявяват, че тръгват на своето "Финално турне".</p>
      <p>
        <b>Нещо повече - те подписват споразумение за отказ от обикаляне по турнета, което всъщност означава, че мине ли 2015 г. повече никога няма да се качват заедно на сцена, за да обикалят из САЩ и по света под името Motley Crue.</b>
      </p>
      <p>"Последният" им концерт беше в Лос Анджелис на 31 декември 2015 г., а записът от него беше пуснат на следващата година под името Motley Crue: THE END. Всичко това звучи доста крайно - много банди са се разпадали или са излизали в почивка, някои дори са правили не по едно, а по няколко последни турнета, но Motley Crue отиват една стъпка по-напред с подписаното споразумение и представата, че ако човек не отиде да ги види на живо през 2014-2015 г., никога повече няма да има тази възможност.</p>
      <p>Още през 2014 г. Ники Сикс коментира пред Rolling Stone, че от юридическа гледна точка бандата "не може да свири отново".</p>
      <p>"Единствената вратичка е, че ако всички четирима членове се съгласят да го направят, тогава ще можем да преодолеем собствения си договор. Но знаем, че това никога няма да се случи. Има хора в тази банда, които ще откажат да го направят отново, и говорите с един от тях", смело заявява Сикс.</p>
      <p>
        <b>Той дори подчертава, че "няма сума, която някога" би го накарала да свири отново под името Motley Crue, защото твърде много се гордее с начина, по който "слагат край".</b>
      </p>
      <p>През февруари 2019 г., отново пред Rolling Stone Ники Сикс потвърждава, че няма планове групата да се събере. Нищо че още в края на 2018 г. става ясно, че записват нови песни заедно за филмовата адаптация на биогрфията си - The Dirt. Обяснението им тогава гласи, че са подписали договор да не правят турнета заедно, но ще продължат да творят нова музика.</p>
      <p>И така стигаме до ноември 2019 г. и новината, че Motley Crue наистина се събират за ново турне в Щатите, в което ще ги придружават Def Leppard и Poison. Въпреки обясненията на Сикс, четиримата членове на групата са решили да се възползват от вратичката в своя договор и да го отхвърлят. Дори пуснаха видео, на което взривяват договора и оправдават събирането си с желанието на феновете.</p>
      <p>Ако не друго, същите тези фенове със сигурност ще са доволни. Поне до следващото последно турне. Което обаче може би също няма да е чак толкова последно.</p>
      <figure>
        <iframe src="https://www.youtube.com/embed/WPPsG0Cp83w" width="560" height="315" data-service="Youtube" scrolling="no"/>
      </figure>
      <related>
        <a href="https://www.webcafe.bg/musiccafe/izpalniteli/id_228435754_Metallica_otloji_turneto_si_Djeyms_Hetfiyld_se_vrashta_kam_lechenie"/>
      </related>
    </article>
  </body>
</html>