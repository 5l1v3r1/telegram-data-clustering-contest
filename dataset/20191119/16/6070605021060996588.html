<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Guardia-Civil-investiga-influencies-Pujol_0_2346965448.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:52:52+00:00"/>
    <meta property="og:title" content="La Guàrdia Civil investiga un cas de tràfic d'influències que implica la filla gran de Pujol"/>
    <meta property="og:description" content="S'estudia l'edificació de 96 pisos a Sant Vicenç de Montalt, on Marta Pujol era arquitecta municipal"/>
  </head>
  <body>
    <article>
      <h1>La Guàrdia Civil investiga un cas de tràfic d'influències que implica la filla gran de Pujol</h1>
      <h2>S'estudia l'edificació de 96 pisos a Sant Vicenç de Montalt, on Marta Pujol era arquitecta municipal</h2>
      <address>
        <time datetime="2019-11-19T16:52:52+00:00">19 Nov 2019, 16:52</time>
      </address>
      <p>La Guàrdia Civil investiga un presumpte cas de tràfic d'influències relacionat amb la construcció de 96 apartaments a Sant Vicenç de Montalt (Maresme), avalats per Marta Pujol  Ferrusola , filla de l'expresident de la Generalitat Jordi Pujol, que va exercir com a arquitecta municipal de la localitat entre els anys 1996 i 2015.</p>
      <p>Segons ha avançat aquest dimarts <i>La Vanguardia</i> i han confirmat a Efe fonts jurídiques, la Guàrdia Civil està recollint informació sobre la concessió de llicències de construcció d'aquests apartaments situats en una zona exclusiva de golf d'aquesta localitat, que suposadament estaven al marge de l'ordenament urbanístic.</p>
      <p>Aquesta operació es va gestar quan Pujol Ferrusola actuava com a arquitecta municipal, i l'intent de legalitzar aquestes obres ha portat ara la fiscalia provincial a obrir una investigació per si s'ha incorregut en delictes de tràfic d'influències i contra l'ordenació del territori.</p>
      <p>Així, la Guàrdia Civil indaga en els informes tècnics que afavorien la construcció d'aquests apartaments, que van ser avalats per la filla de l'expresident. El litigi per aquestes obres es remunta a l'any 2007 i, a hores d'ara, els habitatges estan a mig construir en una de les zones més cotitzades de Catalunya.</p>
      <h3>La filla gran de la nissaga Pujol</h3>
      <p>Arquitecta de formació, la segona dels set fills del matrimoni entre Jordi Pujol i Marta  Ferrusola va arrossegar polèmiques des del principi de la seva carrera professional. A mitjans dels anys 90 va realitzar projectes per a la Generalitat, que presidia el seu pare, mitjançant el sistema d'adjudicació directa, fet que va causar cert rebombori mediàtic. En aquell moment, Marta Pujol va criticar que es valoressin els projectes pel seu nom i no per la qualitat dels projectes.</p>
      <p>L'any 1996 va aconseguir el càrrec de tècnica superior d'enginyeria de Sant Vicenç de Montalt, lloc de feina del qual va ser acomiadada amb polèmica al cap de 19 anys.<a href="https://www.ara.cat/politica/Marta-Pujol-Ferrusola-denuncia-ajuntament-Vicenc-Montalt_0_1514848646.html"> Pujol va presentar una demanda civil contra l'ajuntament de la localitat maresmenca per acomiadament improcedent</a>, argumentant que es va impulsar l'obertura d'un concurs públic quan Pujol encara estava al càrrec. En el moment de la seva elecció, l'any 1996, Pujol va aconseguir accedir al càrrec públic sense guanyar cap concurs, sinó per assignació directa.</p>
    </article>
  </body>
</html>