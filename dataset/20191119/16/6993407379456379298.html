<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-maydan-berkutivtsi-dopyt-parubiy/30280926.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T16:55:55+00:00"/>
    <meta property="og:title" content="Парубія 21 листопада допитають як свідка у справі про вбивства на Майдані – суд"/>
    <meta property="og:description" content="У Святошинському райсуді Києва повідомили, що засідання у так званій «справі беркутівців» – щодо вбивств людей 20 лютого 2014 року під час Євромайдану – перенесли на 21 листопада, коли і запланований"/>
  </head>
  <body>
    <article>
      <h1>Парубія 21 листопада допитають як свідка у справі про вбивства на Майдані – суд</h1>
      <address>
        <time datetime="2019-11-19T16:55:55+00:00">19 Nov 2019, 16:55</time>
      </address>
      <p>У Святошинському райсуді Києва повідомили, що засідання у так званій «справі беркутівців» – щодо вбивств людей 20 лютого 2014 року під час Євромайдану – перенесли на 21 листопада, коли і запланований допит колишнього спікера Верховної Ради Андрія Парубія.</p>
      <p>«Наразі у справі триває допит свідків. Зокрема 21 листопада 2019 року суд планує допитати як свідка народного депутата трьох скликань Андрія Парубія», – йдеться в повідомленні пресслужби суду.</p>
      <p>19 листопада у Святошинському райсуді Києва планувалися допити міського голови Києва Володимира Кличка і депутатів Андрія Парубія та Валентина Наливайченка, але ті не з’явились на судове засідання.</p>
      <p>Таким чином, суд вирішив перенести допит на інше засідання, а натомість продовжити дослідження записів із трансляцій українських та іноземних медіа, а також відео, зняте активістами під час подій 20 лютого на Майдані.</p>
      <p>Загалом, за даними Моніторингової місії ООН, під час усіх <a href="https://www.radiosvoboda.org/a/maidan-20-ljutogo-5-rokiv-potomu/29779320.html">подій Майдану</a> загинули 98 людей: серед них 84 – учасники протестів, 13 – правоохоронців та одна людина, яка не брала ні в чому участі і опинилася там випадково.</p>
      <p>Найбільша кількість жертв зафіксована 20 лютого 2014 року.</p>
      <p>За даними Генпрокуратури, під час Революції гідності 2013-2014 років постраждали 2,5 тисячі людей, 104 були убиті. Загиблих учасників акцій протесту проти режиму Віктора Януковича, який відмовився підписувати Угоду про асоціацію із Євросоюзом, почали називати Небесною сотнею.</p>
      <p>Як повідомили Радіо Свобода у ГПУ, до кінця 2017 року слідство встановило причетність до розстрілів 20 лютого 34 осіб: п’ятеро з них постали перед Святошинським судом – це «ексберкутівці» Павло Аброськін, Сергій Зінченко, Олександр Маринченко, Сергій Тамтура та Олег Янішевський, решту оголосили в розшук.</p>
      <p>Розгляд «справи беркутівців» по суті розглядається Святошинським районним судом Києва із 2016 року.</p>
    </article>
  </body>
</html>