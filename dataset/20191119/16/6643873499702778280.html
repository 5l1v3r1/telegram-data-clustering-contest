<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/sport/i/3Jel4e/johaugs-kjaereste-legger-opp"/>
    <meta property="og:site_name" content="Bergens Tidende"/>
    <meta property="article:published_time" content="2019-11-19T16:32:02+00:00"/>
    <meta property="og:title" content="Therese Johaugs kjæreste var OL-aktuell. Nå legger han opp."/>
    <meta property="og:description" content="Tidligere verdensmester Nils Jakob Skulstad Hoff (34) har sagt fra at han ikke er OL-aktuell."/>
  </head>
  <body>
    <article>
      <h1>Therese Johaugs kjæreste var OL-aktuell. Nå legger han opp.</h1>
      <h2>Tidligere verdensmester Nils Jakob Skulstad Hoff (34) har sagt fra at han ikke er OL-aktuell.</h2>
      <address><time datetime="2019-11-19T16:32:02+00:00">19 Nov 2019, 16:32</time> by <a rel="author">Mette Bugge</a></address>
      <p>Kjæresten til langrennsløperen Therese Johaug har tenkt lenge og vel. Nylig kom beskjeden til landslagstreneren.</p>
      <p>Hoff er en av dem som kunne ha kjempet seg til en plass i dobbeltfirer i roing inn mot OL i Tokyo til sommeren, men innser at yrket ikke lar seg kombinere med toppidrett. Bergenseren er ferdig med sine medisinske studier, og holder på med turnus.</p>
      <p>Derfor har han gitt landslagstrener Johan Flodin beskjed om at han er uaktuell.</p>
      <p>– Jeg synes at jeg har hatt en fantastisk reise med Nils i disse årene. Jeg vet hva han kan tilføre i sine beste stunder, sier landslagstrener Johan Flodin. Han utdyper mer:</p>
      <p>– Men jeg vet også at han er klar over hva som kreves for å levere på det ypperste nivået. Han føler at han ikke har den muligheten til å gjøre det nå.</p>
      <p>
        <a href="https://www.bt.no/sport/i/OpXwPb/norske-harald-22-sammenlignes-med-verdensstjerne-etter-utrolig-skudd">Les også<br/>Norske Harald (22) sammenlignes med verdensstjerne etter utrolig skudd</a>
      </p>
      <figure>
        <img src="https://images.sacdn.no/v2/images/d01a8117-f076-4604-9021-d58270913023?fit=crop&amp;h=1267&amp;w=1900&amp;s=3538b1bbcdf7bcc796266bfda60be2befdfab2f7"/>
        <figcaption>Nils Jakob Hoff var på VM-laget i 2017. Da hadde Olaf Tufte en pause. F.v. Hoff, Martin Helseth, Erik Solbakken og Oscar Stabe Helvig.<cite>Cornelius Poppe / NTB scanpix</cite></figcaption>
      </figure>
      <h3>Ble enige om å si det</h3>
      <p>Sjefen forteller at han jevnlig har hatt samtaler med Hoff i sommer og høst, men først i et møte på Olympiatoppen for en uke siden, kom konklusjonen.</p>
      <p>– Da tok vi beslutningen om si det til de andre på laget.</p>
      <p>Flodin tilføyer at han forstår Hoffs situasjon.</p>
      <p>– Jeg har full respekt for den ærligheten han har. Hverken han eller de andre roerne ønsker å dra til Tokyo bare for å være med.</p>
      <p>– Det ble etter hvert tydelig at jeg ikke fikk trent så mye og bra som jeg ønsket. Da var det enkelt å være ærlig med Johan og laget. Jeg tar med meg opplevelser og venner for livet, et enormt nettverk og all erfaringen det er å bli best i verden, sier Nils Jakob Hoff til Aftenposten.</p>
      <figure>
        <img src="https://images.sacdn.no/v2/images/7a4bd2c5-cc2c-4145-8145-0912cfb3e9d0?fit=crop&amp;h=1363&amp;w=1900&amp;s=7f2eebb3145b1aead0738a7bfd8e724b401134dc"/>
        <figcaption>Nils Jakob Hoff har vært kjæreste med Therese Johaug i flere år. Han var en god støtte da hun testet positivt på stoffet clostebol etter bruk av kremen på leppene.<cite>Stein Bjørge</cite></figcaption>
      </figure>
      <h3>Har VM-gull</h3>
      <p>Han startet sent med roing, men ble likevel god. Et høydepunkt var VM-gull med Kjetil Borch i 2013. Veteranen fikk med seg to OL, først dobbeltsculler med Borch i London i 2012, deretter singlesculler i Rio i 2016.</p>
      <p>Hoff deltok siste gang i VM i 2017. Han var på vei til å begynne sesongen i 2018, men så kom studiene imellom. I perioder har veteranen måtte ta seg permisjon fra lesingen, for å kunne satse på roingen fullt og helt.</p>
      <p>Flodin opplyser at Hoff er meget godt trent, men ikke rotrent.</p>
      <p>Han har ikke hatt stønad eller stipend de siste årene, men Flodin forteller at han hele tiden har vært velkommen tilbake i gruppen.</p>
      <p>– Hadde han vært villig å ta valget til å kjøre på topp elite, skulle det gått. Det som kreves er tålmodighet, motivasjon og lyst. Han hadde jo blitt verdensmester, og når man blir mer etablert i yrkeslivet, skal det veldig mye lyst til for å komme tilbake igjen.</p>
      <p>– Det kom ikke helt uventet. Det gjør meg litt ekstra trist at han ikke skal være med. Han har en fantastisk båtfølelse, sier Oscar Helvig.</p>
      <p>– Noen av de beste rotakene jag har hatt, har jeg hatt med ham.</p>
      <p>
        <a href="https://www.bt.no/sport/i/EWqMEo/for-ti-aar-siden-fikk-unggutten-autografen-til-gullvinneren-naa-skal-de">Les også<br/>For ti år siden fikk unggutten autografen til gullvinneren. Nå skal de til OL i samme båt.</a>
      </p>
      <figure>
        <img src="https://images.sacdn.no/v2/images/fae170a9-6390-4c55-b8aa-c2d55295a291?fit=crop&amp;h=1140&amp;w=1900&amp;s=7c41c1621dd41c6a74b1ad74cbe81de80dd511dd"/>
        <figcaption>Det stolteste øyeblikket. Nils Jakob Hoff og Kjetil Borch har tatt VM-gull i dobbeltsculler i Sør Korea. Året er 2013.<cite>Lee Jin-man / AP</cite></figcaption>
      </figure>
      <h3>Satser mot OL</h3>
      <p>Norge har tre båter som er OL-klare foreløpig. Det er <b>Kjetil Borch</b> fra Horten Roklubb i singlesculler og en dobbeltfirer. Der sitter, <b>Martin Helseth, A</b>alesunds Roklub, <b>Erik Solbakken, </b>Moss Roklubb, <b>Oscar Stabe Helvig, </b>Norske Studenters Roklub og <b>Olaf Tufte, </b>Horten Roklubb. I lett dobbeltsculler er det <b>Are Strandli </b>fra Stavanger Roklubb og <b>Kristoffer Brun </b>fra Bergens Roklub.</p>
      <p>‍Alle drar til treningsleir i Portugal fra 9. til 20. desember. Da tar Flodin med seg tre kandidater som også kan hoppe inn i dobbeltfireren, dersom noen skulle. Det er <b>Petter Tufte, </b>Norske Studenters Roklub, <b>Erling Øyasæter, </b>Os Roklubb og <b>Jonas Juel</b>, Norske Studenters Roklub.</p>
      <p>Roerne som ikke er OL-klare har for øvrig en ny mulighet til kvalifisering 20. mai i Luzern.</p>
      <related>
        <h4>Mest lest akkurat nå</h4>
        <a href="https://www.bt.no/innenriks/i/AdB4Lq/muskelbloeffen-det-er-paa-tide-noen-sier-det-som-det-er"/>
        <a href="https://www.bt.no/nyheter/lokalt/i/g7xg39/slik-skal-dei-tvinge-gjennom-bybanetunnel"/>
        <a href="https://www.bt.no/nyheter/lokalt/i/kJxea9/i-retten-lovet-mangemilliardaeren-aa-gjoere-opp-for-seg-ombestemte-seg"/>
        <a href="https://www.bt.no/btmeninger/debatt/i/vQGoKB/nav-skandalen-er-uendelig-mye-stoerre"/>
        <a href="https://www.bt.no/kultur/i/VbXVe3/musiker-hans-martin-austestad-har-sluttet-aa-turnere-paa-norske-skoler-p"/>
        <a href="https://www.bt.no/nyheter/lokalt/i/2GgLJG/fjerner-masse-i-bunnen-av-joelstravatnet-etter-nytt-metallfunn"/>
      </related>
      <ol>
        <li>
          <a href="https://www.bt.no/tag/Roing">Roing</a>
        </li>
        <li>
          <a href="https://www.bt.no/tag/Therese_Johaug">Therese Johaug</a>
        </li>
      </ol>
    </article>
  </body>
</html>