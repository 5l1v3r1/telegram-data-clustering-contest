<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://interfax.com.ua/news/political/625592.html"/>
    <meta property="og:site_name" content="Интерфакс-Украина"/>
    <meta property="article:published_time" content="2019-11-19T16:45:00+00:00"/>
    <meta property="og:title" content="Остаточне рішення про документ саміту &quot;нормандської четвірки&quot; ухвалять лідери під час зустрічі - джерело"/>
    <meta property="og:description" content="Проект документа за підсумками &quot;нормандського саміту&quot; дійсно готується, але остаточне рішення щодо його змісту ухвалять глави держав, повідомило агентству &quot;Інтерфакс-Україна&quot; джерело з Офісу президента."/>
  </head>
  <body>
    <article>
      <h1>Остаточне рішення про документ саміту "нормандської четвірки" ухвалять лідери під час зустрічі - джерело</h1>
      <address>
        <time datetime="2019-11-19T16:45:00+00:00">19 Nov 2019, 16:45</time>
      </address>
      <p>Проект документа за підсумками "нормандського саміту" дійсно готується, але остаточне рішення щодо його змісту ухвалять глави держав, повідомило агентству "Інтерфакс-Україна" джерело з Офісу президента.</p>
      <p>"Передбачається, що особливу увагу буде приділено визначенню подальших кроків щодо виконання Мінських угод, включаючи процес взаємного звільнення утримуваних осіб та подальшого розведення сил на Донбасі", - повідомляє джерело.</p>
      <p>Водночас під час зустрічі, як очікується, обговорюватиметься вся проблематика конфлікту і шляхи її розв'язання. "Українська сторона налаштована добитися гарантованого припинення військових дій у короткостроковій перспективі", - зазначає джерело.</p>
      <p>Відповідаючи на запитання про можливу двосторонню зустріч лідерів України та Росії в рамках саміту, джерело агентства сказало, що її не планують:</p>
      <p>"Але президент Зеленський повністю готовий до діалогу, прекрасно усвідомлюючи при цьому політичний досвід і можливості свого візаві".</p>
      <p>Також зазначає, що всі рішення Президент України ухвалюватиме з урахуванням результатів громадської дискусії.</p>
      <p>Як очікується, саміт "нормандської четвірки" (Німеччина, Франція, Україна, Росія) відбудеться 9 грудня у Парижі.</p>
      <p>Теги: <a href="https://interfax.com.ua/news/tag/%D0%BD%D0%BE%D1%80%D0%BC%D0%B0%D0%BD%D0%B4%D1%81%D1%8C%D0%BA%D0%B8%D0%B9_%D1%84%D0%BE%D1%80%D0%BC%D0%B0%D1%82.html">#нормандський_формат</a></p>
    </article>
  </body>
</html>