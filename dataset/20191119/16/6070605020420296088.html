<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/manifestants-resisteixen-universitari-Hong-Kong_0_2346965373.html"/>
    <meta property="og:site_name" content="Ara.cat"/>
    <meta property="article:published_time" content="2019-11-19T16:37:40+00:00"/>
    <meta property="og:title" content="Més de 1.100 detinguts a la Universitat de Hong Kong"/>
    <meta property="og:description" content="Un grup d'estudiants resisteix al campus, assetjat per la policia i destrossat pels enfrontaments"/>
  </head>
  <body>
    <article>
      <h1>Més de 1.100 detinguts a la Universitat de Hong Kong</h1>
      <h2>Un grup d'estudiants resisteix al campus, assetjat per la policia i destrossat pels enfrontaments</h2>
      <address>
        <time datetime="2019-11-19T16:37:40+00:00">19 Nov 2019, 16:37</time>
      </address>
      <p>Un centenar de manifestants pro democràcia continuen aquest dimarts tancats a l'interior de la Universitat Politècnica de Hong Kong dos dies després de l'enfrontament entre estudiants i policies que ha convertit el campus en un improvisat camp de batalla. Des de diumenge, la policia ha detingut 1.100 persones, cosa que suposa una tercera part de les detencions des que va arrencar la crisi al juny. Estan acusats de delictes de disturbis i tinença d’armes ofensives i s'enfronten a penes que en alguns casos arriben a 10 anys de presó. Més de 200 joves han hagut de ser atesos en hospitals de la zona.</p>
      <p>Quan diumenge la policia va fer un intent de desallotjar el centre universitari, alguns estudiants havien aconseguit escapar fent ràpel davant de la possibilitat d'acabar entre reixes. Als afores del campus, desenes de pares dels joves universitaris esperen alguna notícia dels fills. Una mare de genolls prega perquè la policia deixi anar la seva filla, mentre un pare aconsegueix veure el seu fill per primer cop en dies. El noi és un dels que surt detingut, lligat amb manilles. La majoria de progenitors confessen que vistes les imatges al campus han entès més i millor la lluita que protagonitza la joventut de l'antiga colònia britànica.</p>
      <figure>
        <a href="https://www.ara.cat/2019/11/19/internacional/manifestants-Universitat-Politecnica-Hong-Kong_2346975422_67489552_1500x1000.jpg">
          <img src="https://www.ara.cat/2019/11/19/internacional/manifestants-Universitat-Politecnica-Hong-Kong_2346975422_67489552_1500x1000.jpg"/>
        </a>
        <figcaption>Un grup de manifestants busquen la manera de fugir per les canonades de la Universitat Politècnica de Hong Kong, aquest dimarts / Anthony Wallace - AFP</figcaption>
      </figure>
      <p><a href="https://www.ara.cat/internacional/Hong-Kong-protestes-detinguts_0_2345765535.html">La batalla a la PolyU</a>, com es coneix popularment la universitat assetjada, suposa la intervenció més dura que ha fet la policia des que al juny va esclatar la crisi per exigir la retirada del projecte de llei d'extradició, que valorava el trasllat de qualsevol acusat per ser jutjat a la Xina continental. Els agents han disparat un miler de llaunes de gasos lacrimògens i bales de goma per buidar el centre. </p>
      <figure>
        <iframe data-src="https://twitter.com/graceleenews/status/1196719800241786880?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Ted Hui, un diputat pro democràcia, ha ajudat dotzenes d'estudiants a sortir del campus escortant-los per evitar la repressió policial. "No es tracta d'una rendició, simplement se'n van", explicava Hui. A mesura que sortien, però, la policia anava posant els de més de 18 anys en unes furgonetes per traslladar-los cap a comissaria, on són interrogats per aldarulls i disturbis. El diputat Hui, però, no ha estat arrestat, una distinció que demostra que hi ha "selecció política" i una "arbitrarietat" a l'hora d'ordenar les detencions, ha afirmat.</p>
      <figure>
        <a href="https://www.ara.cat/2019/11/19/internacional/Voluntaris-sanitaris-assetjat-policia-manifestants_2346975544_67499641_1500x1015.jpg">
          <img src="https://www.ara.cat/2019/11/19/internacional/Voluntaris-sanitaris-assetjat-policia-manifestants_2346975544_67499641_1500x1015.jpg"/>
        </a>
        <figcaption>Voluntaris sanitaris entren al campus assetjat per la policia per atendre manifestants ferits / ADNAN ABIDI / REUTERS</figcaption>
      </figure>
      <p>La delegada del govern de Hong Kong, Carrie Lam, ha explicat que s'han identificat uns 200 estudiants menors d'edat, per als quals les autoritats preparen "solucions especials" per aconseguir una "resolució pacífica i conciliadora" a la crisi oberta a la PolyU.</p>
      <p>El campus està pràcticament desert, cobert de deixalles i de mobiliari urbà escampat per tot arreu i amb moltes de les parets pintades amb el lema "Llibertat o mort".</p>
      <p>Mentrestant, a Pequín hi ha hagut un gest inusual al rebutjar el Congrés Nacional del Poble la sentència d'un tribunal de Hong Kong que <a href="https://www.ara.cat/internacional/Hong-Kong-prohibeix-mascares-manifestacions_0_2319968123.html">prohibia l'ús de màscares en públic</a> perquè està fora de la seva competència, ja que només el poder legislatiu xinès té l'autoritat d'interpretar qüestions legals relacionades amb qüestions nacionals i de canviar la Llei bàsica, una mena de Constitució de Hong Kong.</p>
      <p>Les protestes es van inflamar la setmana passada després que es registrés la primera mort: la d'un estudiant que va caure des del primer pis d'un pàrquing mentre fugia dels antidisturbis, i divendres es va registrar la segona mort al caure-li a un empleat de la neteja de 70 anys un maó llançat per manifestants. </p>
      <p>Copyright <b>'The New York Times'</b></p>
    </article>
  </body>
</html>