<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/venter-fortsatt-pa-kjonnsoperasjon/71834358"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T16:51:47+00:00"/>
    <meta property="og:title" content="Venter fortsatt på kjønnsoperasjon"/>
    <meta property="og:description" content="Emma Ellingsen hadde nylig bursdag, men det er fremdeles én helt spesiell gave hun venter på."/>
  </head>
  <body>
    <article>
      <h1>Venter fortsatt på kjønnsoperasjon</h1>
      <h2>Emma Ellingsen hadde nylig bursdag, men det er fremdeles én helt spesiell gave hun venter på.</h2>
      <address><time datetime="2019-11-19T16:51:47+00:00">19 Nov 2019, 16:51</time> by <a rel="author">Henriette Eilertsen</a></address>
      <p>- Jeg har aldri hatt noe glede av alkohol, røyk eller snus eller noe sånt, kun den operasjonen, sier <a href="https://www.dagbladet.no/kjendis/ba-til-gud-om-a-vakne-med-en-vagina/71623276">Emma Ellingsen</a> når Dagbladet møter henne i forbindelse med premieren av sesong to på «Generasjon Z».</p>
      <p>Vi ble for første gang <a href="https://www.dagbladet.no/tema/tvillingbrodre-ble-bror-og-soster/69667976">kjent med henne i «Født i feil kropp»</a> på TV 2 i 2014, og de siste åra har vi fått se mer og mer til den sjarmerende 18-åringen.</p>
      <p>Ellingsen har vunnet flere priser for sin åpenhet, og har delt historien sin på både tv-skjermen, på sin egen Youtube-kanal og på Instagram hvor hun har nesten en halv million følgere.</p>
      <p>
        <b>I september ble hun endelig 18, en alder hun har ventet lenge på.</b>
      </p>
      <p>- Det eneste jeg har gledet meg til og ventet på har vært at nå kan jeg endelig ta kjønnskorrigerende operasjon, forteller hun.</p>
      <figure>
        <img src="https://dbstatic.no/71834587.jpg?imageId=71834587&amp;x=3.129074315515&amp;y=7.5455333911535&amp;cropw=83.833116036506&amp;croph=37.033824804857&amp;width=643&amp;height=427"/>
        <figcaption><b>PREMIEREKLAR:</b> Dagbladet møtte Emma i forbindelse med premieren på sesong to av «Generasjon Z». Foto: Espen Solli /TV 2 Vis mer</figcaption>
      </figure>
      <h3>Venter</h3>
      <p>Men selv om man omsider blir myndig, betyr det langt ifra at en operasjon kan skje dagen etter. Det er nemlig lange ventelister, opp til to år, ifølge Ellingsen.</p>
      <p>- Jeg har ikke fått noen dato enda og vet ikke hvilket nummer jeg på ventelista heller, men forhåpentligvis ligger jeg langt foran så jeg kan komme inn så fort som mulig. Jeg har sagt at hvis det blir noen avbestillinger, så kommer jeg inn når som helst.</p>
      <p>
        <b>- Jeg føler jeg har satt livet litt på vent nå. Jeg har fylt 18 og operasjonen er kanskje rett rundt hjørnet, kanskje er den langt unna. Jeg vet jo ikke, og det er det som er så kjipt, innrømmer hun.</b>
      </p>
      <p>I likhet med mange andre på samme alder har Emma mye hun har lyst til å gjøre bruke tiden på, blant annet reise.</p>
      <p>- Men det er litt vanskelig hvis man reiser bort, så får man beskjed om at «kom i morgen». Jeg vet jo ikke om det kan skje, men ja. Livet er på vent, men det går fint altså.</p>
      <h3>- Mer forberedt</h3>
      <p>Selv om hun innrømmer at hun klarer å leve et normalt liv mens hun går og venter, tenker hun stadig på operasjonen som hun gleder seg til å få gjennomført.</p>
      <p>- Jeg prøver å ikke la det bli en plage, selv om det til tider kan være vanskelig. Jeg prøver å være tålmodig.</p>
      <p>Den unge influenseren skal gjennom en omfattende operasjon, som er ventet å ta rundt seks timer. I tillegg må hun tilbringe to uker på sykehus i etterkant, samtidig som kroppen i lengre tid skal heles.</p>
      <p>- Det tar mye energi og mye av meg selv for å gjøre dette, men jeg tror det skal gå fint.</p>
      <p>
        <i>- Blir du noen gang usikker?</i>
      </p>
      <figure>
        <img src="https://dbstatic.no/71834566.jpg?imageId=71834566&amp;x=0&amp;y=0&amp;cropw=100&amp;croph=100&amp;width=643&amp;height=1048"/>
        <figcaption><b>VANT PRIS:</b> Emma Ellingsen stakk av med prisen som «Årets influencer» under Se og Hørs Kjendisgalla i fjor. Foto: Andreas Fadum / Se og Hør Vis mer</figcaption>
      </figure>
      <p>- Nei, for jeg føler at dette er noe jeg har hatt lyst til så lenge, så det har kanskje bare hjulpet meg til å bli mer forberedt på hva jeg går til. Nå vet jeg i hvert fall at det er omfattende, og jeg kommer ikke dit og tror at jeg kan få dra hjem dagen etter.</p>
      <p>I januar i fjor ble Emma kåret til Årets influenser på Se og Hørs Kjendisgalla for måten hun inspirerer andre, og formidler sine tanker på ulike medieplattformer.</p>
      <h3>Forbilde</h3>
      <p>Hun gikk i 3. klasse på skolen da hun skrev en melding til mora Tina Ellingsen, hvor det sto at hun følte seg som ei jente.</p>
      <p>
        <b>På spørsmål om hvordan det føles å være et forbilde, svarer 18-åringen at det ikke er noe hun tenker spesielt mye på, men at det likevel betyr mye.</b>
      </p>
      <p>- Jeg får mange meldinger, noe jeg synes er veldig hyggelig, men jeg føler at jeg bare gjør, deler og sier det jeg vil. At folk liker det så mye som de gjør, er noe jeg setter veldig stor pris på.</p>
      <p>- Jeg har ikke følt at det har vært en stor jobb, for jeg synes det er viktig at mennesker også skjønner at alle gjør feil og lærer av det. Men jeg synes det er veldig gøy at folk ser på meg som et forbilde, det gjør jeg.</p>
    </article>
  </body>
</html>