<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_vul_naukoviy_budivelnyky_perekryly_ruh_trotuarom_331141.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T16:46:00+00:00"/>
    <meta property="og:title" content="На вул. Науковій будівельники перекрили рух тротуаром"/>
    <meta property="og:description" content="Як повідомили Гал-інфо у прес-службі Патрульної поліції Львівської області, сьогодні, 19 листопада, обстежуючи вулично-шляхову мережу Франківського району, на вулиці Науковій екіпаж відділу безпеки дорожнього руху побачив, що пішоходи змушені ходити проїзною частиною через будівельні роботи."/>
  </head>
  <body>
    <article>
      <h1>На вул. Науковій будівельники перекрили рух тротуаром</h1>
      <h2>Як повідомили Гал-інфо у прес-службі Патрульної поліції Львівської області, сьогодні, 19 листопада, обстежуючи вулично-шляхову мережу Франківського району, на вулиці Науковій екіпаж відділу безпеки дорожнього руху побачив, що пішоходи змушені ходити проїзною частиною через будівельні роботи.</h2>
      <address>
        <time datetime="2019-11-19T16:46:00+00:00">19 Nov 2019, 16:46</time>
      </address>
      <slideshow>
        <figure>
          <img src="https://galinfo.com.ua/media/gallery/full/n/a/naukovatrotuar.jpg"/>
          <figcaption>На вул. Науковій будівельники перекрили рух тротуаром</figcaption>
        </figure>
        <figure>
          <img src="https://galinfo.com.ua/media/gallery/full/n/a/naukovatrotuar1.jpg"/>
          <figcaption>На вул. Науковій будівельники перекрили рух тротуаром</figcaption>
        </figure>
        <figure>
          <img src="https://galinfo.com.ua/media/gallery/full/n/a/naukovatrotuar2.jpg"/>
          <figcaption>На вул. Науковій будівельники перекрили рух тротуаром</figcaption>
        </figure>
      </slideshow>
      <p>Група осіб проводила роботи, повністю перекривши тротуар, відтак, пішоходи виходили на дорогу і ризикували своїм життям, адже окрім загороджувальної стрічки нічого не попереджало водіїв про ремонтні роботи. Інспектори перевірили документи на проведення цих робіт і виявилося, що виконавці не мають тимчасової схеми організації дорожнього руху, а це б сприяло безпеці. </p>
      <p>Патрульні винесли дві постанови: за ч.2 ст.140 КУпАП (Порушення визначеного законодавством порядку погодження з уповноваженим підрозділом Національної поліції: технічних засобів організації дорожнього руху, проведення будь-яких робіт на автомобільних дорогах - штраф 340 гривень) та за ч.3 ст.140 КУпАП (Порушення нормативів щодо обладнання на автомобільних дорогах, вулицях, залізничних переїздах місць провадження робіт – штраф 510 гривень).</p>
      <p>Також, поліцейські видали приписи про негайне припинення робіт до усунення недоліків. Допоки будівельники забирали усю техніку, патрульні регулювали рух задля безпечного руху пішоходами проїзною частиною.</p>
      <p>На даний момент роботи зупинені. Рух для пішоходів відновлений.</p>
      <p>Нагадаємо, як писало <a href="https://galinfo.com.ua/news/u_drogobychi_pislya_rekonstruktsii_ploshchu_rynok_zakryyut_dlya_proizdu_transportu_331036.html">Гал-інфо</a>, у Дрогобичі після реконструкції площу Ринок закриють для проїзду транспорту.</p>
    </article>
  </body>
</html>