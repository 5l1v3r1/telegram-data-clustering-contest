<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/svit/20191119-gra-prestoliv-partijnoyi-verhivky-srsr-najvidomishi-zamahy-na-lideriv-respublik/"/>
    <meta property="og:site_name" content="ФАКТИ"/>
    <meta property="article:published_time" content="2019-11-19T16:30:59+00:00"/>
    <meta property="og:title" content="Гра престолів партійної верхівки СРСР: найвідоміші замахи на лідерів республік"/>
    <meta property="og:description" content="Факти ICTV згадують найгучніші замахи на перших осіб політверхівки СРСР."/>
  </head>
  <body>
    <article>
      <h1>Гра престолів партійної верхівки СРСР: найвідоміші замахи на лідерів республік</h1>
      <address>
        <time datetime="2019-11-19T16:30:59+00:00">19 Nov 2019, 16:30</time>
      </address>
      <p>Факти ICTV згадують найгучніші замахи на перших осіб політверхівки СРСР.</p>
      <p>1969 рік. Радянський Союз святкує чергову перемогу у Космосі, де зустрілися два кораблі – Союз-4 та Союз-5. Генсек <b>Леонід Брежнєв</b> цілує космонавтів у аеропорту Внуково-2. Невдовзі кортеж вирушає у центр і їде Ленінським проспектом – у напрямку Кремля.</p>
      <p>Пряму трансляцію дійства раптово припинили. За кілька хвилин іноземні станції повідомляли – у Москві біля Боровицьких воріт стріляли у Брежнєва. Космонавт Леонов – один з тих, хто постраждав під час нападу. Про той випадок він мовчав довго. Цікаво, хто забороняв йому згадувати той день?</p>
      <p>Нападник цілив у іншу машину – він був упевнений, що у першій машині їдуть космонавти, а у другому авто – генсек Брежнєв. Він дістав два ПМ і опорожнив обидві обойми. А через 40 хвилин в ефірі показали, як неушкоджений Леонід Ілліч у Кремлі тремтячою рукою нагороджує космонавтів зірками героїв СРСР. Йому передають записку – стрілка взяли, він був один, змови – немає.</p>
      <p><b>Віктор Ільїн</b> – молодший лейтенант радянської армії, напередодні втік з частини, прихопивши з собою два пістолети із набоями. Саме він намагався вбити Брежнєва.</p>
      <p><b>Читайте</b>: <a href="https://fakty.com.ua/ua/ukraine/20190419-zamah-na-poroshenka-telefonnyj-teroryst-zaminuvav-suspilne/">Замах на Порошенка: телефонний терорист “замінував” Суспільне</a></p>
      <p>Епідемія замахів на вождів почалася з <b>Леніна,</b> якого отруєною кулею начебто підстрелила есерка <b>Фані Каплан.</b> У цій версії багато невідомих і не виключено, що насправді замах організував <b>Сталін.</b></p>
      <p>На самого вождя народів теж було декілька атак. Конспірологічна історія трапилась під час війни. Німецький літак Арадо-332 летить за лінію фронту – в Смоленську область. На борту – диверсанти, яких Німеччина хоче закинути на територію СРСР. <b>Лідія Бобрик</b> – за документами Лідія Шилова та <b>Петро Шило</b> родом з Чернігівщини. Але за документами він – Петро Таврін – заступник відділу контррозвідки СМЕРШу.</p>
      <blockquote>Тавріна завербували серед радянських перебіжчиків і почали готувати до нелегальної роботи у СРСР. Нібито на спецкурсах у Берліні його навчає сам Отто Скорцені – керівник есесівських диверсантів та улюбленець Гітлера.</blockquote>
      <p>Тавріну та його напарниці терміново готують документи та трофейний одяг. І головне – йому дають суперзброю того часу. Кілька пістолетів з отруйними кулями, магнітну міну та два гранатомети панцеркнаке – у перекладі з німецької – бронебійні. Вони закріплювалися на руки.</p>
      <p>За планом, диверсанти мали потрапити до Москви – на урочистості за участі Сталіна, де Таврін мав його знищити. Звісно, такий план провалився. Горе-диверсантів арештовують, вони погоджуються працювати із розвідкою НКВС.</p>
      <p>Так само, через сім років відпустять горе-нападника Ільїна – спочатку до психлікарні, а потім – на волю. У 90-х він навіть отримав квартиру і пенсію. Ці кричущі факти породили чимало версій змови, у якій Ільїн лише відіграв маленьку роль. За однією із версій, Брежнєва хотів усунути очільник КДБ <b>Андропов.</b></p>
      <h3>Як планували вбивство партійної верхівки СРСР</h3>
      <figure>
        <iframe src="https://www.youtube.com/embed/RDAE59sECZA" width="560" height="315" data-service="Youtube" scrolling="no"/>
      </figure>
      <p>Згодом співробітники КДБ стануть ледь не першою силою у країні, – згадує екс-полковник КДБ Геннадій Гудков, який особисто був у охороні Михайла Горбачова. Дев’яте управління охороняло VIP-осіб. Нерідко кадри підбирали, враховуючи звички і потреби самих генсеків. Наприклад, Леонід Брежнєв любив плавати. У воді його супроводжував цілий підрозділ.</p>
      <p><b>Михайло Горбачов</b>, виявляється, боявся, що його отруять. На першого і останнього президента СРСР був один відомий замах. У 90-му на Красній площі. Хоча замахом його назвати важко – біля президента невідомий дістав обріз, але його відразу ж помітили і скрутили зловмисника.</p>
      <p>Колезі Горбачова по радянському політбюро <b>Едуарду Шеварднадзе</b> пощастило менше. Коли він став президентом Грузії на нього здійснили три замахи. Два ледь не закінчилися смертю. У 95-му, коли президентський кортеж виїжджав з адміністрації, біля Волги Шеварднадзе вибухнула начинена вибухівкою Нива. Президента поранило уламками. Весь світ тоді облетіли кадри – Шеварднадзе у майці з порізами на обличчі.</p>
      <p>Після цього замаху міністр закордонних справ Німеччини подарував Шеварднадзе броньований Mercedes. У 98-му він його врятував. О 23 годині кортеж президента у супроводі спецназу повертався до заміської резиденції. У центрі Тбілісі він був атакований. Першим же пострілом з гранатомету було підбито головну автівку кортежу з охоронцями. Один бодігард загинув. Шеварднадзе  перебував у другій машині. По ній нападники відкрили вогонь з гранатометів та автоматів. Але броньована сталь Мерса витримала, що стало чудовою рекламою німецького автопрому.</p>
      <p>Шеварднадзе залишився неушкодженим. В організації замаху він звинуватив екс-керівника Служби безпеки Грузії <b>Ігоря Гіоргадзе,</b> який сховався на російській військовій базі і гелікоптером був переправлений до Росії.</p>
      <p>Не уникнув у 90-х замаху і бацька. У червні 94-го Mercedes кандидата у президенти <b>Лукашенка</b> під час виборчої поїздки обігнав і притиснув до узбіччя Ford. З нього автомобіль бацьки розстріляли, одна куля начебто пролетіла біля голови кандидата. За однією з версій замах організував сам Лукашенко за допомогою Кремля, щоб збільшити шанси на перемогу у президентських перегонах.</p>
      <p>Певне, <b>Володимир Путін</b> зробив висновки із низки атак на колег по СНД. За спостереженнями його колег по КГБ-ФСБ, він панічно боїться за своє життя. У ВВП найбільша в історії очільників Росії охорона – 50 тис. співробітників.</p>
      <p>Президентський борт захищений від атаки ракетою, а автомобіль номер один Росії – може витримати обстріл з танків та застосування хімічної зброї.  Хоча, у Кремлівських колах кажуть: сам ВВП часто любить порушувати інструкції ФСО, і для цього має цілий театр двійників. Страхи замаху працюють, як і у часи Сталіна, та дають спецслужбам зелене світло та майже необмежений бюджет.</p>
      <p>До слова, Факти ICTV розповідали про те, що <a href="https://fakty.com.ua/ua/ukraine/20181219-zamah-na-babchenka-sud-vidpustyv-pidozryuvanogo/">суд зняв обвинувачення з підозрюваного у справі замаху на журналіста Аркадія Бабченка.</a></p>
    </article>
  </body>
</html>