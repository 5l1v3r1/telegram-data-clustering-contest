<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/local/detail/9620000111183"/>
    <meta property="og:site_name" content="MGR Online"/>
    <meta property="article:published_time" content="2019-11-19T16:17:00+00:00"/>
    <meta property="og:title" content="งงทั้งบาง! กระสอบปริศนาคลุมหลอดไฟริมทางหลวงเกือบ 10 ต้น ทั้งใช้ก้อนหิน-กระป๋องห้อยโตงเตง"/>
    <meta property="og:description" content="บุรีรัมย์-ทั้งแปลกทั้งงง! เมื่อขับรถผ่านถนนทางหลวงสายนางรอง-ละหานทราย จ.บุรีรัมย์ เจอกระสอบปริศนาปิดคลุมหลอดไฟฟ้าส่องสว่างเกือบ 10 ต้น ทั้งใช้ก้อนหิน กระป๋องกาแฟผูกติดห้อยโตงเตง สอบถามชาวบ้านบอกไฟส่องทำต้นข้าวไม่โต"/>
  </head>
  <body>
    <article>
      <h1>งงทั้งบาง! กระสอบปริศนาคลุมหลอดไฟริมทางหลวงเกือบ 10 ต้น ทั้งใช้ก้อนหิน-กระป๋องห้อยโตงเตง</h1>
      <address><time datetime="2019-11-19T16:17:00+00:00">19 Nov 2019, 16:17</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011503601.JPEG"/>
      </figure>
      <p><b>บุรีรัมย์ - ทั้งแปลกทั้งงง! เมื่อขับรถผ่านถนนทางหลวงสายนางรอง-ละหานทราย จ.บุรีรัมย์ เจอกระสอบปริศนาปิดคลุมหลอดไฟฟ้าส่องสว่างเกือบ 10 ต้น ทั้งใช้ก้อนหิน กระป๋องกาแฟผูกติดห้อยโตงเตง สอบถามชาวบ้านบอกไฟส่องทำต้นข้าวไม่โต บางส่วนเกรงอันตราย</b><br/><br/>วันนี้ (19 พ.ย.) ผู้สื่อข่าวได้รับแจ้งจากผู้ที่ขับรถสัญจรผ่านถนนทางหลวง สายนางรอง-ละหานทราย ช่วงถนนสี่เลน บริเวณบ้านจอมปราสาท ต.สะเดา อ.นางรอง จ.บุรีรัมย์ มุ่งหน้าไปทางอำเภอละหานทราย ว่ามีคนนำกระสอบปุ๋ยและสแลนกันแดดขึ้นไปปิดคลุมหลอดไฟฟ้าส่องสว่างที่ติดตั้งไว้ริมถนนทางหลวงสายดังกล่าว ทั้งยังใช้เชือกมัดกับกระป๋องกาแฟและก้อนหินผูกติดห้อยโตงเตง ซึ่งนอกจากจะสร้างความงุนงง และแปลกใจแก่ผู้ที่สัญจรผ่านไปมาแล้ว ยังเกรงว่าก้อนหิน หรือกระป๋องที่ผูกติดไว้จะตกหล่นลงมาใส่รถที่สัญจรผ่านได้รับอันตราย</p>
      <figure>
        <img src="https://mpics.mgronline.com/pics/Images/562000011503602.JPEG"/>
      </figure>
      <figure>
        <img src="https://mpics.mgronline.com/pics/Images/562000011503603.JPEG"/>
      </figure>
      <p>จากนั้นผู้สื่อข่าวได้ลงพื้นที่ไปตรวจสอบและหาข้อเท็จจริงเกี่ยวกับกรณีดังกล่าว พบว่ามีได้กระสอบปุ๋ยและสแลนกันแดดปิดคลุมหลอดไฟส่องสว่าง รวมถึงมีกระป๋อง และก้อนหินผูกติดไว้จริงนับได้รวมจำนวน 7 ต้น จึงได้ไปสอบถามชาวบ้านในละแวกใกล้เคียง บางคนบอกว่าชาวบ้านที่มีทุ่งนาใกล้กับไฟส่องสว่างขึ้นไปปิดไว้เองเพราะเชื่อว่าแสงสว่างจากหลอกไฟทำให้ต้นข้าวไม่โต แต่ชาวบ้านบางคนบอกว่าไม่น่าจะเกี่ยวข้องเป็นแค่ความเชื่อของคนบางกลุ่มเท่านั้นเพราะที่ผ่านมายังเก็บเกี่ยวข้าวได้ปกติ<br/><br/>อย่างเช่น นางบุบผา ปรีชากูล อายุ 54 ปี ชาวบ้านบ้านจอมปราสาท เล่าว่า สาเหตุที่มีคนนำเอากระสอบปุ๋ย ไปครอบหลอดไฟเพราะชาวนาเชื่อว่าแสงสว่างจากไฟทำให้ข้าวของชาวนาไม่เจริญเติบโต โดยสังเกตได้จากนาข้าวที่อยู่ห่างจากไฟได้เก็บเกี่ยวไปหมดแล้ว แต่นาที่อยู่ใกล้ไฟต้นข้าวกลับยังมีสีเขียวอยู่ยังไม่สามารถเก็บเกี่ยวได้ ชาวบ้านจึงนำกระสอบมาปิดคลุมแสงไฟไว้โดยการใช้ไม้ไผ่มัดกระสอบแหย่ขึ้นไปคลุม<br/><br/>แต่ส่วนตัวไม่เชื่อ เพราะต้นข้าวจะโตหรือไม่โตไม่น่าจะเกี่ยวกับหลอดไฟที่ส่องลงมา เพราะปีที่แล้วไม่ได้เอาขึ้นไปคลุมข้าวยังเก็บเกี่ยวได้ปกติ แต่ถึงแม้จะไม่เชื่อตนก็ไม่กล้าพูดหรือห้ามเพราะกลัวจะมีปากเสียงกัน ประกอบกับคนที่เอาไปคลุมบอกว่าถามเจ้าหน้าที่แล้วเจ้าหน้าที่ไม่ได้ว่าอะไร</p>
      <figure>
        <img src="https://mpics.mgronline.com/pics/Images/562000011503604.JPEG"/>
      </figure>
      <figure>
        <img src="https://mpics.mgronline.com/pics/Images/562000011503605.JPEG"/>
      </figure>
      <figure>
        <img src="https://mpics.mgronline.com/pics/Images/562000011503606.JPEG"/>
      </figure>
      <figure>
        <img src="https://mpics.mgronline.com/pics/Images/562000011503607.JPEG"/>
      </figure>
      <related>
        <h4>แกลเลอรี</h4>
        <a href="https://mgronline.com/local/photo-gallery/9620000111183"/>
      </related>
    </article>
  </body>
</html>