<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/penzugy/tozsde/minuszban-zartak-a-fobb-europai-reszvenypiacok-2-1879044/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T16:49:00+00:00"/>
    <meta property="og:title" content="Mínuszban zártak a főbb európai részvénypiacok"/>
    <meta property="og:description" content="Frankfurt és London erős volt, a többiek gyengélkedtek. A BUX mínuszban zárt kedden."/>
  </head>
  <body>
    <article>
      <h1>Mínuszban zártak a főbb európai részvénypiacok</h1>
      <address><time datetime="2019-11-19T16:49:00+00:00">19 Nov 2019, 16:49</time> by <a rel="author">MTI</a></address>
      <p>Pozitív kezdés után zárásra veszteségbe süllyedtek kedden néhány kivétellel a főbb európai tőzsdék.</p>
      <p>A páneurópai FTSE EuroFirst 300 és a Stoxx Europe 600 index 0,19 és 0,26 százalék veszteséget mutatott az európai kereskedési idő végén, az euróövezeti EuroStoxx50 index pedig 0,27 százalékkal csökkent.</p>
      <ul>
        <li>Londonban a még nem hivatalos záróadatok alapján 0,13 százalék nyereségben állt a kereskedés végén az FTSE-100 index,</li>
        <li>a frankfurti DAX 0,11 százalék emelkedéssel,</li>
        <li>a párizsi CAC-40 pedig 0,39 százalék csökkenéssel fejezte be a tőzsdenapot.</li>
        <li>Madridban 0,05 százalékkal,</li>
        <li>Milánóban 0,54 százalékkal csökkent</li>
        <li>zárásra a tőzsdei árfolyammutató.</li>
      </ul>
      <table bordered="">
        <tr>
          <td>A <a href="https://www.vg.hu/penzugy/tozsde/minuszban-zart-a-bux-1878858/">BUX</a> mínuszban zárt.</td>
        </tr>
      </table>
      <p>Az árfolyamindexek az amerikai-kínai kereskedelmi kapcsolatok rendeződése kilátásainak függvényében alakultak kedden. A Stoxx 600 index nap közben 2015 májusa óta nem látott magas szinten is járt.</p>
      <p>A kereskedés kezdetén még a kereskedelmi feszültség enyhülése jeleként nyugtázták a piacok, hogy Washington újabb 90 napos felmentést adott a kínai Huawei távközlési technológiai cég amerikai partnereinek alkatrészek beszállításának a tilalma alól. Később azonban a kapcsolatok javulásával szemben támasztott kínai kételyeket idéző médiajelentések hűtötték le a befektetői hangulatot.</p>
      <p>Hasonlóképpen alakultak az árfolyamok az amerikai piacokon, is ahol az indexek a kezdeti emelkedés után veszteségbe fordultak. Az európai kereskedési idő végén a részvények többsége már az amerikai piacokon is veszteségben járt néhány, főként technológiai cég kivételével.</p>
      <h3>Olaj, arany, deviza</h3>
      <p>Az olaj árát szintén a borúsabbá vált kereskedelmi kilátások terhelték meg: a Brent nyersolaj ára az európai kereskedési idő végén 1,78 százalékkal állt alacsonyabban a globális kereskedelemben hordónként 61,33 dolláron, a WTI ára pedig 2,28 százalékkal 55,84 dollárra csökkent.</p>
      <p>Az eurót 0,09 százalékkal jegyzik erősebben 1,1080 dolláron, az arany spot ára 0,13 százalékkal unciánként 1472,66 dollárra emelkedett.</p>
    </article>
  </body>
</html>