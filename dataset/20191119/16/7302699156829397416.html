<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mgronline.com/sport/detail/9620000111181"/>
    <meta property="og:site_name" content="MGR Online"/>
    <meta property="article:published_time" content="2019-11-19T16:01:00+00:00"/>
    <meta property="og:title" content="&quot;นิชิโนะ&quot; ตั้งเป้าเก็บ 9 แต้มจาก 3 เกมที่เหลือ ชมลูกทีมทำดีแล้ว แต่ยังไม่พอ"/>
    <meta property="og:description" content="อากิระ นิชิโนะ หัวหน้าผู้ฝึกสอน ช้างศึก ตั้งเป้าพาทีมชาติไทย เก็บชัยชนะในอีก 3 เกมที่เหลือต่อจากนี้ เชื่อ มีลุ้นเข้ารอบจนถึงนัดสุดท้าย แย้ม อาจดึงแข้งหน้าใหม่มาเสริมอีก"/>
  </head>
  <body>
    <article>
      <h1>"นิชิโนะ" ตั้งเป้าเก็บ 9 แต้มจาก 3 เกมที่เหลือ ชมลูกทีมทำดีแล้ว แต่ยังไม่พอ</h1>
      <address><time datetime="2019-11-19T16:01:00+00:00">19 Nov 2019, 16:01</time> by <a rel="author">ผู้จัดการออนไลน์</a></address>
      <figure>
        <img src="https://mpics.mgronline.com/pics/Images/562000011503401.JPEG"/>
      </figure>
      <p>อากิระ นิชิโนะ หัวหน้าผู้ฝึกสอน ช้างศึก ตั้งเป้าพาทีมชาติไทย เก็บชัยชนะในอีก 3 เกมที่เหลือต่อจากนี้ เชื่อ มีลุ้นเข้ารอบจนถึงนัดสุดท้าย แย้ม อาจดึงแข้งหน้าใหม่มาเสริมอีก <br/><br/>เมื่อวันที่ 19 พฤศจิกายน 2562 อากิระ นิชิโนะ หัวหน้าผู้ฝึกสอนทีมชาติไทย แถลงข่าวหลังจบเกมที่ ทีมชาติไทย เสมอกับ ทีมชาติเวียดนาม 0-0 ในศึกฟุตบอลโลก 2022 รอบคัดเลือก โซนเอเชีย รอบ 2 นัดที่ 5 ของกลุ่ม จี<br/><br/>สถานการณ์ในกลุ่ม จี เวียดนาม เป็นจ่าฝูงของกลุ่ม มี 11 คะแนน ตามมาด้วย มาเลเซีย ที่มี 9 คะแนน ส่วน ไทยอยู่อันดับ 3 มี 8 คะแนน เหลือการแข่งขันอีก 3 นัดสุดท้าย <br/><br/>อากิระ นิชิโนะ กล่าวว่า “ตอนนี้เกมการแข่งขันผ่านไป 5 นัด ยังมีอีก 3 นัดให้เก็บคะแนนได้อยู่ ดังนั้นเราต้องลุ้น ต้องสู้กันต่อไป”<br/><br/>“ด้วยเส้นทางที่เหลืออีก 3 นัด เราต้องพยายามคว้าชัยให้ได้ทั้ง 3 นัด ซึ่งก่อนที่จะถึงนัดต่อไปในเดือนมีนาคม ระหว่างนี้ก็จะคัดสรรผู้เล่นเข้ามาเติมให้ทีมแข็งแกร่งมากยิ่งขึ้น”<br/><br/>“เกมนี้เป็นเกมที่ยากลำบากในการมาเยือนเวียดนาม พวกเขามีคะแนนนำเราอยู่ ทำให้ไม่ต้องเน้นการทำประตูมาก สามารถตั้งรับและรอสวนกลับได้ เนื่องจากนักเตะของเวียดนามเองก็มีความสามารถอยู่แล้ว แต่เราต้องพยายามทำประตูให้ได้ ซึ่งนักเตะของเราได้ทุ่มเท และพยายามกันอย่างเต็มที่แล้ว”<br/><br/>“ตอนพักครึ่ง ผมบอกนักเตะว่า เราทำได้ดีกันอยู่แล้ว เพียงแต่ว่าไม่สามารถพาบอลเข้าไปในพื้นที่สุดท้ายได้ จึงให้พยายามเน้นความแม่นยำ จังหวะไหนที่ไม่ได้ ก็พยายามถ่ายบอลออกไปซ้าย-ขวาก่อน เพื่อที่จะดึงนักเตะเวียดนามให้วิ่ง และใช้พลังงานเยอะๆ แต่สุดท้ายเราก็ยังไม่สามารถเจาะเวียดนามได้สำเร็จ”<br/><br/>“ปัญหาเราไม่ได้เกิดขึ้น ณ ตำแหน่งใดตำแหน่งหนึ่ง เราต้องรับผิดชอบร่วมกัน เรามีบางจังหวะที่เล่นกันเป็นทีมได้ดี แต่ไม่สามารถทำได้ต่อเนื่อง ซึ่งตรงนี้เราก็ต้องปรับปรุงและพัฒนากันต่อไป”<br/><br/>“ตั้งแต่ที่ผมคุมทีมชาติไทยนัดแรก จนถึงตอนนี้ รวมนัดกระชับมิตรแล้วก็ 6 เกมด้วยกัน ซึ่งยอมรับตามตรงว่า ยังไม่สามารถรีดศักยภาพของทุกคน ออกมาให้เข้ากันเป็นทีมได้อย่างเต็มที่ แต่ที่ผ่านมา ก็ได้เห็นว่า มีความเข้าใจแนวทาง วิธีการเล่น ที่ซึมซับได้มากขึ้นเรื่อยๆ”<br/><br/>“ซึ่งตรงนี้ ก็เป็นหน้าที่ของผมอีกเช่นกันที่จะต้องพยายามหาวิธีที่จะดึงศักยภาพของผู้เล่นให้ได้มากขึ้น และคาดหวังว่า ตัวผู้เล่นจะสามารถยกระดับตัวเองได้ต่อไป” นิชิโนะ ทิ้งท้าย<br/><br/>สำหรับโปรแกรมฟุตบอลโลก รอบคัดเลือก นัดต่อไป ทีมชาติไทย จะเปิดบ้านพบกับ อินโดนีเซีย วันที่ 26 มีนาคม 2563 ถ่ายทอดสดทาง ไทยรัฐทีวี</p>
    </article>
  </body>
</html>