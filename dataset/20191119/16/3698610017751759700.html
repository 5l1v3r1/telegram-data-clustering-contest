<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zelenskiy-pidpisav-zakon-pro-zabezpechennya-vilnogo-dostupu-do-beregiv-vodoym-330202_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T16:01:00+00:00"/>
    <meta property="og:title" content="Зеленський підписав закон про забезпечення вільного доступу до берегів водойм"/>
    <meta property="og:description" content="Обмеження безперешкодного та безкоштовного доступу до водойм буде каратися штрафами."/>
  </head>
  <body>
    <article>
      <h1>Зеленський підписав закон про забезпечення вільного доступу до берегів водойм</h1>
      <h2>Обмеження безперешкодного та безкоштовного доступу до водойм буде каратися штрафами.</h2>
      <address>
        <time datetime="2019-11-19T16:01:00+00:00">19 Nov 2019, 16:01</time>
      </address>
      <p>Президент України Володимир Зеленський підписав закон "Про внесення змін у деякі законодавчі акти України щодо забезпечення безперешкодного доступу громадян до узбережжя водних об'єктів для загального водокористування" №233-IX, які прийняла Верховна Рада 29 жовтня, на Банковій розповіли у вівторок.</p>
      <p>Цей закон забороняє обмежувати права загального водокористування; забезпечує безперешкодний і безоплатний доступ до узбережжя річок, водойм і островів для загального водокористування і посилює відповідальність за будь-яке обмеження такого доступу.</p>
      <p>За законом обмеження безперешкодного або безоплатного доступу громадян до узбережжя морів, морських заток, лиманів та островів у внутрішніх морських водах у межах пляжної зони, а також до берегів річок, водойм та островів загального користування, крім передбачених законом випадків, карається штрафом від 200 до 400 неоподатковуваних мінімумів доходів (для громадян) та від 400 до 700 неоподатковуваних мінімумів доходів громадян (для посадових осіб). Повторні дії, вчинені протягом року, караються штрафом від 400 до 700 неоподатковуваних мінімумів доходів (для громадян) і від 700 до 1000 неоподатковуваних мінімумів доходів громадян (для посадових осіб).</p>
      <p>Крім того, згідно з законом, обмеження доступу громадян (зокрема шляхом встановлення огорож або інших конструкцій) до узбережжя водних об'єктів на земельних ділянках прибережних захисних смуг, що перебувають у користуванні юридичних або фізичних осіб, є підставою для припинення права користування такими земельними ділянками за рішенням суду.</p>
      <p>Документ набирає чинності з дня, наступного за днем його опублікування, та вводиться в дію через три місяці з дня набрання ним чинності.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>