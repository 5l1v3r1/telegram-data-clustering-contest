<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lsm.lv/raksts/zinas/latvija/saldu-plano-paaugstinat-maksu-par-apkuri-iedzivotaji-sudzas-par-uznemeja-nesaimnieciskumu.a338924/?utm_source=rss&amp;utm_campaign=rss&amp;utm_medium=links"/>
    <meta property="og:site_name" content="Latvijas Sabiedriskie Mediji"/>
    <meta property="article:published_time" content="2019-11-19T16:51:00+00:00"/>
    <meta property="og:title" content="Saldū plāno paaugstināt maksu par apkuri; iedzīvotāji sūdzas par uzņēmēja nesaimnieciskumu"/>
    <meta property="og:description" content="Kaut arī Saldū tarifs par siltumapgādi ir viens no augstākajiem Kurzemē, uzņēmums &quot;Saldus siltums&quot; Sabiedrisko pakalpojumu regulēšanas komisijai (SPRK) iesniedzis pieteikumu par 8,4% augstāku tarifu. Patlaban komisija izskata aprēķinu pamatojumu un pieauguma apjomu. Ar esošo situāciju tika iepazīstināti arī iedzīvotāji. "/>
  </head>
  <body>
    <article>
      <h1>Saldū plāno paaugstināt maksu par apkuri; iedzīvotāji sūdzas par uzņēmēja nesaimnieciskumu</h1>
      <address><time datetime="2019-11-19T16:51:00+00:00">19 Nov 2019, 16:51</time> by <a rel="author" href="https://www.lsm.lv/autors/skrundas-televizija/" target="_blank">Skrundas televīzija</a></address>
      <p>
        <b>Kaut arī Saldū tarifs par siltumapgādi ir viens no augstākajiem Kurzemē, uzņēmums "Saldus siltums" Sabiedrisko pakalpojumu regulēšanas komisijai (SPRK) iesniedzis pieteikumu par 8,4% augstāku tarifu. Patlaban komisija izskata aprēķinu pamatojumu un pieauguma apjomu. Ar esošo situāciju tika iepazīstināti arī iedzīvotāji. </b>
      </p>
      <p>Pašlaik uzņēmums "Saldus siltums" siltumapgādes pakalpojumu sniedz visai pilsētai. 70% siltuma tiek iegūts no atjaunojamiem resursiem, kurinot šķeldu, 30% - dabasgāzi. Tā kā uzņēmums viens pats visu vajadzīgo daudzumu saražot nevar, siltumenerģija tiek arī iepirkta, pašlaik no diviem uzņēmumiem. Šā brīža siltumenerģijas tarifs ir 56,86 eiro bez pievienotās vērtības nodokļa (PVN) par megavatstundu. Tā kā ir pieaugusi kurināmā cena un daudzdzīvokļu māju renovācijas dēļ samazinājies iedzīvotāju siltumenerģijas patēriņš, uzņēmums izdzīvot vairs nevar, un tarifi ir jāceļ. <br/><br/>"Mēs jau pagājušo gadu beidzām ar zaudējumiem, šogad beigsim ar zaudējumiem. Mēs neesam spējīgi ieguldīt attīstībā," sacīja "Saldus siltuma" valdes priekšsēdētājs Armīns Miķelsons.</p>
      <p>Uz apspriedi par tarifu izmaiņām atnākušie iedzīvotāji norādīja, ka ir vairākas pozīcijas, kurās strādāt saimnieciskāk. Bet galvenās iebildes bija par siltuma zudumiem, kuri pašlaik ir 20%. <br/><br/>"Neviens nebūs apmierināts, ja vairāk jāmaksā. 20% zudums, tas ir nenormāli," sacīja Saldus iedzīvotājs Jānis Adijāns. Savukārt dzīvokļu īpašnieku biedrības "Nākotnes 5" valdes priekšsēdētāja Aina Lūsēna norādīja, ka, viņasprāt, uzņēmums saimnieko neefektīvi un to var mainīt.<br/><br/>Uzņēmumā skaidro - dzīvojamie masīvi Saldū ir tālu viens no otra, vide ir ar reljefu, turklāt savulaik, domājot par lētāku pakalpojumu, izveidota centralizēta sistēma, kas pašlaik situāciju pasliktina.   </p>
      <p>"Vasarā padodam silto ūdeni tikai no vienas katlu mājas. Problēma nav ziemas laikā, zudumi rodas vasaras laikā," norādīja "Saldus siltuma" valdes priekšsēdētājs Miķelsons. </p>
      <p>Sabiedrisko pakalpojumu regulatoram iesniegtais jaunais tarifs ir par 8,4% augstāks. Tas ir 61,62 eiro par megavatstundu bez PVN.  <br/><br/>"Šai gadījumā ir plašs jautājumu loks uzdots par lielāko daļu izmaksas pozīcijām. Informācijas pieprasījums ir apjomīgs," komentēja SPRK Siltumenerģijas nodaļas vecākais eksperts Pēteris Dzintars.</p>
      <p>Regulatora pārstāvji atzina, ka, ievērojot visu procedūru, jauns tarifs spēkā varētu stāties pavasarī. </p>
      <related>
        <h4>Saistītie raksti</h4>
        <a href="https://www.lsm.lv/raksts/zinas/ekonomika/valsts-iestades-mobilo-sakaru-rekini-atskiras-pat-vairakas-reizes-visbiezak-uzvar-lmt.a338739/"/>
        <a href="https://www.lsm.lv/raksts/zinas/latvija/pedejas-dienas-boja-gajusi-divi-elektorskuteru-vaditaji-plano-papildu-regulejumu.a338418/"/>
        <a href="https://www.lsm.lv/raksts/zinas/latvija/kalpaka-muzeja-un-pieminas-vieta-airitesjau-tradicionali-sacensibam-pulcejas-jauniesi.a338065/"/>
        <a href="https://www.lsm.lv/raksts/zinas/ekonomika/daugavpili-grasas-paaugstinat-udensapgades-pakalpojumu-tarifus.a337697/"/>
        <a href="https://www.lsm.lv/raksts/zinas/ekonomika/ep-deputati-bridina-par-ekonomikai-kaitigu-tarifu-eskalaciju-starp-asv-un-es.a337442/"/>
        <a href="https://www.lsm.lv/raksts/zinas/latvija/saldus-un-talsu-puse-atklaj-marihuanas-audzetavas-aizturetas-divas-personas.a336180/"/>
        <a href="https://www.lsm.lv/raksts/zinas/latvija/viena-paradnieka-del-maja-bez-apkures-namu-parvaldnieks-vainu-mekle-likumdeveja.a336124/"/>
        <a href="https://www.lsm.lv/raksts/zinas/ekonomika/zvarde-attistis-zalo-griku-parstradi.a335991/"/>
      </related>
    </article>
  </body>
</html>