<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.quotidiano.net/moda/capelli-scalati-1.4895728"/>
    <meta property="og:site_name" content="QUOTIDIANO.NET"/>
    <meta property="article:published_time" content="2019-11-19T16:49:58+00:00"/>
    <meta property="og:title" content="Cinque miti da sfatare sui capelli (anche quelli bianchi)"/>
    <meta property="og:description" content="Pensate di sapere tutto sui capelli e su come prendersene cura? Ecco come evitare gli errori e avere sempre una chioma perfetta"/>
  </head>
  <body>
    <article>
      <h1>Cinque miti da sfatare sui capelli (anche quelli bianchi)</h1>
      <h2>Pensate di sapere tutto sui capelli e su come prendersene cura? Ecco come evitare gli errori e avere sempre una chioma perfetta <br/> </h2>
      <address><time datetime="2019-11-19T16:49:58+00:00">19 Nov 2019, 16:49</time> by <a rel="author">QuotidianoNet</a></address>
      <figure>
        <img src="https://immagini.quotidiano.net/?url=http://p1014p.quotidiano.net:80/polopoly_fs/1.4895727.1574182199!/httpImage/image.jpg_gen/derivatives/fullsize/image.jpg&amp;op=noop"/>
        <figcaption>Molte credenze sui capelli sono false</figcaption>
      </figure>
      <p>Uno per tutti, quando si strappa un capello bianco poi ne crescono altri sette: <b>la lista delle fake news sui capelli è lunga. </b>Cerchiamo di sfatare i luoghi comuni che riguardano la cura e la protezione della capigliatura, per avere davvero capelli più sani e senza incappare nei falsi miti che non fanno altro che alimentare paure e preoccupazioni.</p>
      <h3>Tagliare i capelli li fa crescere più rapidamente</h3>
      <p>Molto spesso sentiamo dire che tagliare i capelli li rinforza e li fa crescere più velocemente. Non è affatto così: le punte della capigliatura sono il posto dove si nota di più la salute del capello e quindi tagliarle non fa altro che mostrare la chioma più sana e in ordine. Per rafforzare davvero il cuoio capelluto e ottenere una crescita più rapida con capelli più forti bisogna utilizzare prodotti ad hoc ed integratori.</p>
      <h3>Strappare un capello bianco ne fa comparire altri sette</h3>
      <p>Nulla di più falso. Strappare un capello bianco non aiuta la comparsa di altri ‘colleghi’ bianchi. I capelli bianchi, come tutti gli altri del resto, non vanno strappati per non indebolire il cuoio capelluto. Probabilmente il falso mito è stato alimentato nel tempo perché quando si notano i primi capelli canuti in testa si fa più attenzione ai colori degli altri e sembrano spuntare dal nulla altri capelli bianchi che, in realtà, erano lì già da prima.</p>
      <h3>Uno shampoo buono fa tanta schiuma</h3>
      <p>Anche qui si tratta di un falso mito sui capelli. Lo shampoo non deve assolutamente fare tanta schiuma ma pulire a fondo il cuoio capelluto, idratandolo e proteggendolo dagli agenti atmosferici. Proprio per questo motivo è importante usare un prodotto non aggressivo e privo di agenti chimici che sono – invece – i primi responsabili della schiuma.</p>
      <h3>Il phon fa male ai capelli</h3>
      <p>Non è vero che il phon fa male ai capelli, ne pregiudica la salute solo un utilizzo non appropriato per l’asciugatura, che però spesso è indispensabile per non incorrere in raffreddori e raffreddamenti soprattutto nella stagione invernale. Per non nuocere al cuoio capelluto, però, la temperatura del phon non deve essere troppo elevata e il getto d’aria non deve essere posizionato troppo vicino alla testa.</p>
      <h3>Lavare tutti i giorni i capelli li indebolisce</h3>
      <p>Lavare tutti i giorni i capelli non fa male e anzi li rende meno soggetti alla formazione della forfora perché combatte i batteri e fa diminuire prurito e infiammazioni. È necessario, però, utilizzare uno shampoo delicato adatto all’uso frequente, che rispetta i capelli e il cuoio capelluto e non irrita la pelle.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/moda/cappelli-per-inverno-1.4895565"/>
        <a href="https://www.quotidiano.net/moda/calze-collant-1.4895562"/>
        <a href="https://www.quotidiano.net/moda/mani-idratate-inverno-1.4895571"/>
      </related>
    </article>
  </body>
</html>