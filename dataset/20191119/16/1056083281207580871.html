<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.isna.ir/news/98082818581/%D8%A7%D8%B9%D9%84%D8%A7%D9%85-%D8%A8%D8%B1%D9%86%D8%A7%D9%85%D9%87-%D9%87%D8%A7%DB%8C-%D8%A7%DB%8C%D8%A7%D9%85-%D9%85%D8%B9%D8%B5%D9%88%D9%85%DB%8C%D9%87-%D8%B3-%D8%AF%D8%B1-%D8%AD%D8%B1%D9%85-%D9%85%D8%B7%D9%87%D8%B1"/>
    <meta property="og:site_name" content="ایسنا"/>
    <meta property="article:published_time" content="2019-11-19T16:15:06+00:00"/>
    <meta property="og:title" content="اعلام برنامه‌های ایام معصومیه(س) در حرم مطهر"/>
    <meta property="og:description" content="ایسنا/قم معاون فرهنگی آستان مقدس حضرت معصومه(س) از برگزاری برنامه‌های ایام معصومیه(س) طی روزهای 29 آبان‌ تا 16آذر در حرم مطهر خبر داد."/>
  </head>
  <body>
    <article>
      <h1>اعلام برنامه‌های ایام معصومیه(س) در حرم مطهر</h1>
      <address><time datetime="2019-11-19T16:15:06+00:00">19 Nov 2019, 16:15</time> by <a rel="author">ابوالفضل کردی‌زاده</a></address>
      <p>ایسنا/قم معاون فرهنگی آستان مقدس حضرت معصومه(س) از برگزاری برنامه‌های ایام معصومیه(س) طی روزهای 29 آبان‌ تا 16آذر در حرم مطهر خبر داد.</p>
      <p>حجت الاسلام والمسلمین مهدی احمدی امروز در جمع خبرنگاران در تشریح برنامه های ایام معصومیه (سالروز ورود حضرت معصومه سلام الله علیها به قم تا سالروز رحلت آن حضرت(س)) عنوان کرد: قم تنها شهریست که نامگذاری روز آن، بر مبنای ماه قمری و مصادف با سالروز ورود حضرت معصومه(س) است.</p>
      <p>معاون فرهنگی آستان مقدس حرم مطهر حضرت معصومه(س) ادامه داد: بیست و نهم آبان ماه مصادف با شب ورود حضرت(س) به قم، بعد از اقامه نماز مغرب و عشا مراسمی با سخنرانی حجت الاسلام والمسلمین مومنی و مداحی میثم مطیعی برگزار می شود. مراسم کاروان شادی ورود حضرت(س) و اجتماع بزرگ مردمی در صحن امام رضا(ع) در سالروز ورود حضرت(س) برپا خواهد شد. حرکت مردمی از 8 صبح 30 آبان ماه در قالب دو کاروان، از میدان معصومیه در خیابان امامزاده ابراهیم و میدان میر به سمت صحن امام رضا(ع) آغاز می شود.</p>
      <p>وی از برپایی ایستگاه های صلواتی در مسیر کاروان خبر داد و گفت: سفیران کریمه در این روز در مسیر کاروان های شادی از مردم استقبال می کنند؛ همچنین در طول ایام معصومیه، سفیران کریمه در مبادی ورودی شهر به استقبال از زائرین خواهند پرداخت.</p>
      <p>احمدی برنامه های اداره خانواده آستان مقدس را مورد توجه قرار داد و گفت: یک روز خوب یک حس خوب، ویژه برنامه اردوهای دانش آموزی است که برای ایام معصومیه برنامه ریزی شده و امیدواریم که پس از این ایام نیز به صورت مستمر ادامه داشته باشد.</p>
      <p>این برنامه یک تور کامل حضرت شناسی و حرم شناسی ویژه دانش آموزان است که هر روز در دو بخش صبح و عصر برگزار می شود. مطاف خورشید، همکلاسی آسمانی، میهمانی ملکوت، حریم حرم، عبرت تاریخ و سفره کریمه بخش هایی از برنامه یک روز خوب یک حس خوب هستند.</p>
      <p>معاون فرهنگی حرم مطهر گفت: "پرسمان خانواده" عنوان برنامه ایست که باتوجه به تاکیدات رهبری بر مسئله خانواده برای این ایام طراحی شده است. این برنامه در شبستان امام خمینی(ره) و بعد از اقامه نماز مغرب و عشا به صورت حلقه های معرفتی و با حضور کارشناسان مجرب در حوزه تبیین سبک زندگی ایرانی برگزار می شود.</p>
      <p>احمدی همایش زوج های بهشتی در 7 آذر ماه، اجرای برنامه شخصیت شناسی حضرت(س) در مراسم قم و با حضور سفیران کریمه، تبلیغ چهره به چهره در قالب برنامه طبیب الدوار را از دیگر برنامه های ایام معصومیه که توسط اداره خانواده حرم مطهر اجرا می شود، نام برد.</p>
      <p>معاون فرهنگی حرم مطهر به برنامه های واحد خدمات فرهنگی اشاره کرد و گفت: این واحد برای ایام معصومیه، برنامه هایی با عنوان شخصیت شناسی حضرت(س) در دو سطح دانش آموزی و عمومی، تور حرم شناسی برای عموم مردم، تور ستارگان حرم مطهر، تور گنجینه عبرت، تور نمایشگاه حریم حرم و نمایشگاه دیوار نگار درنظر گرفته است.</p>
      <p>وی افزود: محصولات فرهنگی و هنری تولید شده در آستان شامل تولیدات گرافیکی، نمایشگاهی، صوتی، رسانه ای، نرم افزاری، زیارت مجازی، تولیدات بین الملل و تولیدات فضای مجازی در این ایام به صورت فایل در اختیار زائرین و علاقمندان قرار می گیرد.</p>
      <p>احمدی در ادامه به ویژه برنامه های سالروز رحلت حضرت معصومه(س) اشاره کرد و گفت: این برنامه ها از شب چهاردهم آذر ماه با محفل ذکر با حضور مداحان استان قم آغاز می شود. دعای کمیل در سحرگاه جمعه، پانزدهم آذر ماه با نوای سید رضا نریمانی، راهپیمایی نمازگزاران جمعه از مصلی به سمت حرم مطهر و مراسم ویژه آذری زبان ها برنامه های عصر جمعه پانزدهم آذر خواهد بود.</p>
      <p>معاون فرهنگی حرم مطهر  برنامه های شب رحلت حضرت معصومه(س) از ساعت 18 پانزدهم آذر ماه با سخنرانی آیت الله صدیقی، مداحی سیدرضا نریمانی و شعرخوانی مجید طال آغاز می شود و پس از آن، اجتماع هیئت های مذهبی استان قم در شبستان امام خمینی(ره) برپا خواهد شد.</p>
      <p>احمدی از حرکت کاروان عزاداری در روز رحلت حضرت معصومه(س) خبر داد و گفت: این کاروان همچون سال های گذشته، شانزدهم آذر ماه از ساعت 8:30 از بیت النور حرکت خود را به سمت حرم مطهر آغاز می کند. سخنران پیش از حرکت کاروان، حجت الاسلام والمسلمین مومنی و مداح حسن شالبافان است. مداحان کاروان در طول مسیر سیدرضا تحویلدار، حسن شالبافان و حمید علیمی و مداحان برنامه صحن امام رضا(ع) حرم مطهر، حمید علیمی و مهدی سلحشور هستند.</p>
      <p>وی ادامه داد: بعد از اقامه نماز ظهر و عصر، مراسم عزاداری در شبستان امام خمینی(ره) با مداحی میثم مطیعی برگزار می شود؛ همچنین مراسم عزاداری بانوان با عنوان میثاق با کریمه، ساعت 14:30 روز رحلت با سخنرانی حجت الاسلام والمسلمین میرزا محمدی و مداحی میثم مطیعی برگزار خواهد شد.</p>
      <p>وی با اشاره به برگزاری مراسم عزاداری پیش و پس از نماز مغرب و عشا در شبستان امام خمینی(ره) عنوان کرد: در شام رحلت حضرت معصومه(س) از ساعت 19:30 مراسم شمع گردانی خدام در شبستان امام خمینی(ره) برگزار می شود. در این مراسم حجت الاسلام والمسلمین حسینی قمی سخنرانی می کند و سید حمیدرضا برقعی به شعرخوانی در مدح و رثای ائمه معصومین علیهم السلام خواهد پرداخت. مرثیه خوانی توسط سیدمهدی میرداماد و خطبه خوانی عباس حیدرزاده دیگر بخش های این برنامه هستند.</p>
      <p>وی در پایان از فراخوان دومین کنگره ملی شعر فاطمی و جشنواره تولیدات رسانه ای و فضای مجازی در ایام معصومیه خبر داد.</p>
      <p>انتهای پیام</p>
      <p>  </p>
    </article>
  </body>
</html>