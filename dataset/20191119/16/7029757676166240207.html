<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.bg/politics/obsazhdat-povishavane-na-minimalnata-zastrahovka-za-turoperatori.html"/>
    <meta property="og:site_name" content="News.bg"/>
    <meta property="article:published_time" content="2019-11-19T16:21:37+00:00"/>
    <meta property="og:title" content="Обсъждат повишаване на минималната застраховка за туроператори"/>
    <meta property="og:description" content="Министър Ангелкова отчете трудна 2019 година"/>
  </head>
  <body>
    <article>
      <h1>Обсъждат повишаване на минималната застраховка за туроператори</h1>
      <address>
        <time datetime="2019-11-19T16:21:37+00:00">19 Nov 2019, 16:21</time>
      </address>
      <p>Създаваме работна група, за да обсъдим <b>увеличаване на минималния лимит на задължителната застраховка.</b> Министерството на финансите, КФН, Асоциацията на застрахователите и други институции също ще бъдат включени, за да може <b>в срок да се предложат текстове за законодателна промяна и да гарантираме интересите на туристите. </b></p>
      <p>Това заяви министърът на туризма <b>Николина Ангелкова на заседание на Националния съвет по туризъм</b> в Боровец. То бе свикано, за да бъдат обсъдени важни за сектора теми след фалита на британския туроператор "Томас Кук" през септември.</p>
      <p><b>В момента се обсъжда ЗИД на Закона за туризма в Народното събрание</b>, предстои първото му четене в пленарна зала. <b>Промените касаят основно статута на националните курорти</b>, заяви Ангелкова. Ще положим усилия поне част от приходите, постъпващи от националните курорти, да се реинвестират в тях.</p>
      <p><b>2019 г. е трудна и изпълнена с много предизвикателства пред туризма, но постигнатите до момента резултати са много добри</b> дори спрямо миналогодишните исторически рекорди. <b>От януари до септември чуждестранните визити у нас са над 7,8 млн.,</b> като спадът спрямо същия период на 2018 г. е едва 0,8%.</p>
      <p>Тя отбеляза, че по данни на БНБ <b>за периода януари-август 2019 г. приходите от международен туризъм възлизат на над 2,8 млрд. евро, като спадът е 0,3%.</b> Добри са данните и за лятото - в местата за настаняване с поне 10 легла в страната през периода от юни до септември 2019 г. приходите от нощувки са с ръст от 4,5 на сто в сравнение със същия интервал на 2018 г., допълни тя.</p>
      <p>Министърът <b>припомни негативната кампания в началото на годината, която предвещаваше срив на летния сезон, но фактите говорят обратното.</b> Секторът има нужда от спокойствие, за да реализира оптимални резултати, изтъкна министърът.</p>
      <p>В същото време при организираните туроператори, и най вече в националните курорти, се <b>отчита спад между 10 и 18%</b> и знаейки това, направихме стъпки за насърчаване на организирания туризъм, обърна внимание министър Ангелкова.</p>
      <p>Ангелкова постави акцент върху <b>продължаващите срещи с големи туроператори и представители на чуждестранни институции, за да може да се подготви добър летен сезон през 2020 и 2021 г.,</b> като бъдат пренасочени към други компании заявките за настаняване и седалките в полетите към България след фалита на "Томас Кук".</p>
      <p>Министър Ангелкова поясни, че българското законодателство <b>предвижда застраховка, която касае само крайния потребител.</b> Допълнителни застраховки не са задължителни по европейското и българското законодателство и ние не можем да се месим в частноправни отношения. <b>Всички щети за туристите след фалита на "Томас Кук" са покрити,</b> заяви още тя.</p>
      <p>По отношение на доставчиците, <b>те трябва да се конституират като кредитори според съответното законодателство.</b></p>
      <p><b>В момента е важна застраховката "Отговорност на туроператора".</b> От общо 3430 регистрирани туроператори и турагенти у нас 1154 са <b>с минимална застраховка от 25 хил. лв. и само 18 са с над 1,4 млн. лв.</b>, съобщи министърът.</p>
      <p>Тя илюстрира с примера, че <b>туроператор с 25 хил. лв. покритие и пакет от 600 лв. на турист може да удовлетвори претенциите едва на 41 човека</b>, което е крайно недостатъчно. Вдигането на нивата на застрахователните лимити за туроператори е дебат и в Германия.</p>
      <p>В срещата участва и зам.-кметът на Столична община доц. д-р Тодор Чобанов, който заяви, че фалитът на "Томас Кук" е световно събитие, травмиращо за цялата туристическа индустрия. Съветът обсъди как да се подобрят механизмите и да се създадат нови, за да може при подобни събития, които не зависят от България, да сме максимално защитени - както крайните потребители, така и българските компании контрагенти, коментира той.</p>
    </article>
  </body>
</html>