<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640784/%D9%87%D8%B4%D8%AF%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86%D8%B4-%D8%A8%D8%B1%D8%A7%DB%8C-%D8%B3%D9%81%D8%B1-%D8%A8%D9%87-%D8%B3%D8%B1%D8%B2%D9%85%DB%8C%D9%86%E2%80%8C%D9%87%D8%A7%DB%8C-%D8%A7%D8%B4%D8%BA%D8%A7%D9%84%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T16:56:00+00:00"/>
    <meta property="og:title" content="هشدار آمریکا به شهروندانش برای سفر به سرزمین‌های اشغالی"/>
    <meta property="og:description" content="سفارت آمریکا در سرزمین‌های اشغالی درباره سفر به بیت‌المقدس،‌کرانه باختری و نوار غزه هشدار داد."/>
  </head>
  <body>
    <article>
      <h1>
        <a href="https://www.bultannews.com/fa/news/640784/%D9%87%D8%B4%D8%AF%D8%A7%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B4%D9%87%D8%B1%D9%88%D9%86%D8%AF%D8%A7%D9%86%D8%B4-%D8%A8%D8%B1%D8%A7%DB%8C-%D8%B3%D9%81%D8%B1-%D8%A8%D9%87-%D8%B3%D8%B1%D8%B2%D9%85%DB%8C%D9%86%E2%80%8C%D9%87%D8%A7%DB%8C-%D8%A7%D8%B4%D8%BA%D8%A7%D9%84%DB%8C">هشدار آمریکا به شهروندانش برای سفر به سرزمین‌های اشغالی</a>
      </h1>
      <h2>سفارت آمریکا در سرزمین‌های اشغالی درباره سفر به بیت‌المقدس،‌کرانه باختری و نوار غزه هشدار داد.</h2>
      <address><time datetime="2019-11-19T16:56:00+00:00">19 Nov 2019, 16:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از پایگاه اینترنتی روزنامه تایمز آو اسرائیل، سفارت آمریکا در سرزمین‌های اشغالی درباره سفر به بیت‌المقدس،‌ کرانه باختری و نوار غزه هشدار داد. دلیل این هشدار احتمال تظاهرات در فلسطین در پی حمایت آمریکا از شهرک‌سازی‌های رژیم صهیونیستی اعلام شده است.</p>
      <p>سفارت آمریکا در سرزمین‌های اشغالی طی بیانیه‌ای اعلام کرد: «سفارت آمریکا به شهروندان ایالات متحده هشدار می‌دهد تا درباره سفر به بیت‌المقدس، کرانه باختری یا غزه بسیار مراقب بوده و اقدام‌های لازم برای افزایش آگاهی امنیتی خود را با توجه به وضعیت فعلی صورت دهند. افراد و گروه‌هایی که با بیانیه اخیر وزارت خارجه مخالفت دارند ممکن است علیه شهروندان آمریکایی، منافع شخصی و شرکت‌ها دست به اقدام بزنند.»</p>
      <p>در ادامه این بیانیه آمده است: «هدف‌های بالقوه شامل رویدادها مانند تظاهرات، تعطیلات و دورهمی‌ها و جشن‌ها می‌شود. هتل‌ها، کلاب‌ها و رستوران‌های محبوب شهروندان آمریکایی می‌تواند از دیگر مکان‌های بالقوه برای هدف قرار گرفتن باشد. مدارس، پاساژها و بازارها و زیرساخت‌های توریستی و وسایل حمل‌ونقل عمومی و فرودگاه‌ها از دیگر نقاط حساس هستند.»</p>
      <p>سفارت آمریکا در سرزمین‌های اشغالی در ادامه اعلام کرد: «شهروندان آمریکا باید خطر بالقوه موجود را برای شرکت در رویدادها و حضور در مکان‌هایی که به‌طور بالقوه می‌توانند هدف قرار گیرند در نظر بگیرند. شهروندان آمریکایی در غزه، کرانه غربی و بیت‌المقدس باید از شرکت در جنبش‌ها و رویدادهای غیرضروری که توجه بسیار به خود جلب می‌کنند خودداری کنند».</p>
    </article>
  </body>
</html>