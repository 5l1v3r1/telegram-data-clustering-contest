<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/justitie/gigi-becali-nepotul-vasile-geambazi-urmariti-penal-dna-spalarea-banilor-teren-apropierea-capitalei-trebuia-acordata-despagubire-supraevaluat-184-milioane-lei-1922405319002019111619174995"/>
    <meta property="og:site_name" content="News.ro"/>
    <meta property="article:published_time" content="2019-11-19T16:53:00+00:00"/>
    <meta property="og:title" content="Gigi Becali şi nepotul său, Vasile Geambazi, urmăriţi penal de DNA pentru spălarea banilor; un teren din apropierea Capitalei, pentru care trebuia acordată o despăgubire, supraevaluat cu 184 de milioane de lei"/>
    <meta property="og:description" content="Omul de afaceri Gigi Becali şi nepotul său, Vasile Geambazi, sunt urmăriţi penal de DNA pentru spălarea banilor, fapte care ar fi fost comise în perioada 2014 – 2019. Un teren din apropierea municipiului Bucureşti, aflat într-o procedură de despăgubire, a fost supraevaluat cu 184 de milioane de lei, iar banii ar fi fost transferaţi succesiv între cei doi oameni de afaceri şi folosiţi pentru capitalizarea unor societăţi comerciale."/>
  </head>
  <body>
    <article>
      <h1>Gigi Becali şi nepotul său, Vasile Geambazi, urmăriţi penal de DNA pentru spălarea banilor; un teren din apropierea Capitalei, pentru care trebuia acordată o despăgubire, supraevaluat cu 184 de milioane de lei</h1>
      <address><time datetime="2019-11-19T16:53:00+00:00">19 Nov 2019, 16:53</time> by <a rel="author">News.ro</a></address>
      <p>
        <b>Omul de afaceri Gigi Becali şi nepotul său, Vasile Geambazi, sunt urmăriţi penal de DNA pentru spălarea banilor, fapte care ar fi fost comise în perioada 2014 – 2019. Un teren din apropierea municipiului Bucureşti, aflat într-o procedură de despăgubire, a fost supraevaluat cu 184 de milioane de lei, iar banii ar fi fost transferaţi succesiv între cei doi oameni de afaceri şi folosiţi pentru capitalizarea unor societăţi comerciale.</b>
      </p>
      <p>”Procurorii din cadrul Direcţiei Naţionale Anticorupţie – Secţia de combatere a corupţiei au dispus extinderea urmăririi penale faţă de două persoane, oameni de afaceri, pentru săvârşirea infracţiunilor de spălare a banilor, fapte presupus a fi săvârşite în perioada 2014-2019. Anterior, în aceeaşi cauză, s-a dispus efectuarea în continuare a urmăririi penale faţă de un evaluator desemnat de Autoritatea Naţională pentru Restituirea Proprietăţilor (A.N.R.P), pentru săvârşirea infracţiunii de abuz în serviciu cu obţinere de foloase necuvenite, cu consecinţe deosebit de grave”, au transmis, marţi, procurorii DNA.</p>
      <p>În dosar sut vizaţi Gigi Becali şi nepotul său, Vasile Geambazi.</p>
      <p>Potrivit procurorilor, evaluatorul desemnat de A.N.R.P. ar fi întocmit un raport de evaluare cu încălcarea legii 247/2005, prin care un teren de 21,75 ha situat în apropiere de mun. Bucureşti, care făcea obiectul unui dosar de despăgubire la A.N.R.P., ar fi fost supraevaluat cu suma de 184.819.120 lei, sumă reprezentând un folos necuvenit în beneficiul celor doi oameni de afaceri.</p>
      <p>”Cunoscând că despăgubirea a fost stabilită în urma supraevaluării frauduloase, cei doi oameni de afaceri ar fi disimulat proprietatea şi dreptul de dispoziţie asupra despăgubirii. De asemenea, prin multiple transferuri succesive, intercalate şi reciproce, cei doi oameni de afaceri ar fi efectuat o serie de operaţiuni bancare, în perioada 2014-2019, în scopul separării şi ascunderii sumei de originea ilicită. Aceştia ar fi folosit cea mai mare parte a sumei provenind din supraevaluarea frauduloasă pentru capitalizarea unor societăţi comerciale şi ar fi dobândit o parte importantă a sumei prin retrageri de numerar”, a mai transmis DNA.</p>
      <p>Celor trei persoane li s-a adus la cunoştinţă calitatea procesuală de suspect.</p>
      <p>”Facem precizarea că efectuarea urmăririi penale este o etapă a procesului penal reglementată de Codul de procedură penală, activitate care nu poate, în nicio situaţie, să înfrângă principiul prezumţiei de nevinovăţie. Alte date nu pot fi comunicate în acest moment, deoarece le sunt incidente dispoziţiile art. 12 alin 1 litera e ) din Legea 544/2001”, au mai precizat procurorii.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>