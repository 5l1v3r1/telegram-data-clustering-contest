<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.radiosvoboda.org/a/news-sud-vidpustyv-lyashka-pid-poruku/30280863.html"/>
    <meta property="og:site_name" content="Радіо Свобода"/>
    <meta property="article:published_time" content="2019-11-19T16:23:18+00:00"/>
    <meta property="og:title" content="Суд відпустив Ляшка на поруки"/>
    <meta property="og:description" content="Бориспільський міськрайонний суд відпустив колишнього народного депутата України Олега Ляшка на поруки. Таке рішення суд ухвалив ввечері 19 листопада. Поручителями виступили народні депутати від «ЄС"/>
  </head>
  <body>
    <article>
      <h1>Суд відпустив Ляшка на поруки</h1>
      <address>
        <time datetime="2019-11-19T16:23:18+00:00">19 Nov 2019, 16:23</time>
      </address>
      <p>Бориспільський міськрайонний суд відпустив колишнього народного депутата України Олега Ляшка на поруки. Таке рішення суд ухвалив ввечері 19 листопада.</p>
      <p>Поручителями виступили народні депутати від «ЄС» Вікторія Сюмар і «Батьківщини» Михайло Волинець.</p>
      <p>На Ляшка поклали зобов’язання з’являтися за викликом слідчих, утримуватися від спілкування з потерпілим.</p>
      <p>Водночас Бориспільська місцева прокуратура <a href="https://www.radiosvoboda.org/a/news-lyashko-zaareshtuvaty/30278290.html">просила суд </a>взяти під варту Олега Ляшка.</p>
      <p>18 листопада йому <a href="https://www.radiosvoboda.org/a/news-lyashko-gerus-pidozra/30278053.html">вручили підозру </a>за частиною 2 статті 346 ККУ (погроза або насильство щодо державного чи громадського діяча, а саме умисне заподіяння особам, зазначеним в частині першій цієї статті, середньої тяжкості тілесних ушкоджень чи легких тілесних ушкоджень, нанесення побоїв чи вчинення інших насильницьких дій у зв’язку з їх державною або громадською діяльністю). Вказані дії караються позбавленням волі на строк від чотирьох до семи років.</p>
      <p>Між колишнім народним депутатом Олегом Ляшком та чинним парламентарем від «Слуги народу» Андрієм Герусом <a href="https://www.radiosvoboda.org/a/news-liashko-herus/30256788.html">сталася сутичка</a> в залі офіційних делегацій аеропорту «Бориспіль». Відео інциденту у себе на Facebook оприлюднив колишній народний депутат та соратник Ляшка Ігор Мосійчук.</p>
      <p>У відповідь Герус написав, що «все нормально, постраждала тільки сорочка».</p>
    </article>
  </body>
</html>