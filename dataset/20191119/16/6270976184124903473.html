<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/19/tobaccocontrol/"/>
    <meta property="og:site_name" content="Рубрика"/>
    <meta property="article:published_time" content="2019-11-19T16:03:32+00:00"/>
    <meta property="og:title" content="Біля Маріїнського палацу відбулась акція з нагоди Міжнародного дня відмови від куріння"/>
    <meta property="og:description" content="19 листопада на оглядовому майданчику біля Маріїнського палацу відбулась акція та брифінг з нагоди Міжнародного дня відмови від куріння. Учасники принесли великі макети пачок сигарет із різним маркуванням і закликали парламент запровадити в Україні стандартизовані пачки сигарет з великими зображеннями хвороб, передає tobaccocontrol.org.ua. Під час події можна було наочно порівняти, на скільки привабливими є українські […]"/>
  </head>
  <body>
    <article>
      <h1>Біля Маріїнського палацу відбулась акція з нагоди Міжнародного дня відмови від куріння</h1>
      <address><time datetime="2019-11-19T16:03:32+00:00">19 Nov 2019, 16:03</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/IMG_6000-860x580.jpg"/>
      </figure>
      <p>Фото: tobaccocontrol.org.ua<br/><b><b>19 листопада на оглядовому майданчику біля Маріїнського палацу відбулась акція та брифінг з нагоди Міжнародного дня відмови від куріння.</b></b></p>
      <p>Учасники принесли великі макети пачок сигарет із різним маркуванням і закликали парламент запровадити в Україні стандартизовані пачки сигарет з великими зображеннями хвороб, передає <a href="http://tobaccocontrol.org.ua/news/mizhnarodnii-dien-vidmovi-vid-kurinnia-strashni-pachki-sighariet-vidshtovkhuiut-molod-vid-pochatku-kurinnia?fbclid=IwAR1I0hlUCv9F8hW05zQA_Kd7OdjOhM7RgftiwnqOrJfAqgsg0WULunYSrww">tobaccocontrol.org.ua.</a></p>
      <p>Під час події можна було наочно порівняти, на скільки привабливими є українські упаковки тютюнових виробів та відразливими стандартизовані пачки.</p>
      <p>Упаковка – важливий «канал комунікації» зі споживачем, який суттєво впливає на обсяги продажів товару. Цей факт доведено в результаті численних маркетингових досліджень стосовно різноманітних товарів – тютюнової продукції у тому числі. Саме тому тютюнова індустрія завжди використовувала упаковку як дієвий інструмент для реклами своєї продукції. Для формування привабливості бренду застосовують геометричні фігури, яскраві кольори, блискітки і навіть образи тварин.</p>
      <p>Запровадження стандартизованої пачки сигарет – це дієвий інструмент у боротьбі із тютюновою залежністю. Стандартизовані пачки сигарет мають бути однакового темно-оливкового кольору із великими ілюстрованими попередженнями про шкоду куріння (покривати щонайменше 65% поверхні), не містити логотипів та зображень тютюнових марок чи пропагандистської інформації на упаковці. Всі торгові назви і назви виробів мають бути уніфікованого кольору, шрифту та формату. Всесвітня організація охорони здоров’я у Керівних принципах до статті 11 Рамкової конвенції з боротьби проти тютюну рекомендує маркувати пачки сигарет саме таким чином. Україна ратифікувала цю конвенцію ще в 2006 році і зобов’язана її виконувати.</p>
      <figure>
        <img src="https://rubryka.com/wp-content/uploads/2019/11/IMG_6244.jpg"/>
        <figcaption>Фото: tobaccocontrol.org.ua</figcaption>
      </figure>
      <p>«Курець бачить пачку сигарет щонайменше 20 разів на день і 7000 разів на рік: коли хоче закурити та коли купує. Тому експерти розглядають кожен із цих разів як можливість донести інформацію курцеві про реальні загрози куріння. А тютюнові корпорації використовують упаковки тютюнових виробів з рекламною метою», – пояснив Отто Стойка кандидат медичних наук, фахівець з відмови від куріння.</p>
      <p>«Дослідження свідчать про головне – реальні ілюстрації хвороб на пачках сигарет підвищують обізнаність людей про небезпеку споживання тютюну та спонукають курців кинути курити, а значить – рятують життя! Власне, самі курці стверджують, що саме з пачок сигарет вони найчастіше дізнаються про небезпеку куріння. Запровадження простих упаковок є частиною комплексного підходу до боротьби проти тютюну», – пояснив Владислав Збанацький, заступник Генерального директора Центру громадського здоров’я МОЗ України.</p>
      <p>Після того, як в Сінгапурі почали використовувати ілюстровані попередження в 2004 році, було виявлено, що 28% опитаних курців почали менше курити саме через ці зображення, 14% зауважили, що вони уникають того, щоб курити біля дітей, 12% − уникають куріння біля вагітних, 8% − стали рідше курити вдома.</p>
      <p>В Австралії, яка першою запровадила «просту упаковку» ще у 2012 році, за останні 3 роки зменшилась поширеність куріння з 19,4% до 17,2% серед дорослого населення.</p>
      <figure>
        <img src="https://rubryka.com/wp-content/uploads/2019/11/IMG_6024.jpg"/>
        <figcaption>Фото: tobaccocontrol.org.ua</figcaption>
      </figure>
      <p>«На українських пачках попереджувальні зображення на пачках сигарет з’явилися у жовтні 2012 р. – це дало позитивний ефект, адже поширеність куріння знизилася. Проте відтоді медичні попередження на упаковках тютюнових виробів не змінювалися і тому ефективність профілактичної дії попереджень знизилася. Водночас на пачках продовжують друкувати кольорові бренди та інші елементи стимулювання продажу сигарет. Тому важливо найближчим часом прийняти передові світові норми попередження людей про наслідки вживання тютюну», – наголосила Оксана Тотовицька, фахівець ГО «Життя».</p>
      <p>В Україні необхідно запровадити стандартизовану пачку сигарет і збільшити розмір зображень медичних попереджень про шкоду куріння із 50% до 65% від поверхні упаковки. Попередження мають розміщуватися у верхніх частинах передньої та задньої сторін упаковки. Попередження будуть містити реалістичні зображення хвороб, викликаних курінням, та щорічно оновлюватися.</p>
      <p>Використання графічних попереджень допомагає запобігти початку куріння, особливо серед дітей та молоді, а також є чинником припинення куріння. Дослідження КМІС у 2017 році демонструють, що 54% теперішніх курців задумувалися про припинення куріння через попередження на пачках сигарет.</p>
      <p>Тютюнові компанії теж чудово усвідомлюють важливість маркування тютюнових виробів, саме тому активно протидіють впровадженню простих пачок сигарет. Аргументи, які наводяться, стосуються різних аспектів: зростання кількості нелегальної продукції, технічна складність запровадження, порушення прав інтелектуальної власності і т.д. Очевидно, що усі ці аргументи можна легко заперечити і довести, що жодних проблем із переходом на просту упаковку не буде. Так, тютюнові корпорації вже програли декілька судових позовів з цього питання (наприклад, у Австралії).</p>
      <figure>
        <img src="https://rubryka.com/wp-content/uploads/2019/11/IMG_5979.jpg"/>
        <figcaption>Фото: tobaccocontrol.org.ua</figcaption>
      </figure>
      <p>«Безликі та страшні пачки сигарет роблять куріння немодним, що спонукає, у першу чергу, молодь не починати курити, а дорослих курців – задуматись про наслідки споживання сигарет і позбутися нікотинової залежності. Це допомагає зменшити поширеність куріння і захворюваність та смертність від неінфекційних недуг. Водночас для впровадження цієї ініціативи не потрібно витрачати кошти із бюджету. Новий парламент має чудову нагоду захистити життя та здоров’я людей, зокрема дітей та молоді», – підсумувала Лада Булах, народний депутат України.</p>
    </article>
  </body>
</html>