<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.kurir.rs/vesti/politika/3360865/srbija-pouzdan-i-kredibilan-partner-eu-upravljanje-migracijama-na-samom-vrhu-agende-mup-foto"/>
    <meta property="og:site_name" content="kurir.rs"/>
    <meta property="article:published_time" content="2019-11-19T16:38:00+00:00"/>
    <meta property="og:title" content="SRBIJA POUZDAN I KREDIBILAN PARTNER EU: Upravljanje migracijama na samom vrhu agende MUP (FOTO)"/>
    <meta property="og:description" content="Državni sekretar Ministarstva unutrašnjih poslova Biljana Popović Ivković poručila je na Ministarskom forumu u Skoplju da će Srbija i u narednom periodu biti pouzdan i kredibilan partner Evropskoj uniji kada je reč o rešavanju problema migracija.- Upravljanje ..."/>
  </head>
  <body>
    <article>
      <h6 class="kicker">Ministarski forum u Skoplju</h6>
      <h1>SRBIJA POUZDAN I KREDIBILAN PARTNER EU: Upravljanje migracijama na samom vrhu agende MUP (FOTO)</h1>
      <address>
        <time datetime="2019-11-19T16:38:00+00:00">19 Nov 2019, 16:38</time>
      </address>
      <p>Državni sekretar Ministarstva unutrašnjih poslova Biljana Popović Ivković poručila je na Ministarskom forumu u Skoplju da će Srbija i u narednom periodu biti pouzdan i kredibilan partner Evropskoj uniji kada je reč o rešavanju problema migracija.</p>
      <p>- Upravljanje migracijama je na samom vrhu agende Republike Srbije i Ministarstva unutrašnjih poslova. Naša zemlja vodeći računa o sopstvenim granicama, ujedno brani i spoljne granice Evropske unije, a poseban akcenat stavlja i na sprečavanje krijumčarenja migranata i njihove radne eksploatacije, navela je Popović Ivković.</p>
      <p>Ona je naglasila da u prethodnom periodu Srbija nije imala migratorni pritisak koji se može uporediti sa periodom kada je kriza bila na vrhuncu i kada je više od milion migranata prošlo kroz našu zemlju.</p>
      <figure>
        <img src="https://www.kurir.rs/data/images/2019/11/19/16/2057521_2_ff.jpg?ver=1574177793"/>
        <figcaption>
          <cite>foto: Kurir.rs/Ministarstvo unutrašnjih poslova Srbije</cite>
        </figcaption>
      </figure>
      <p>- Od 1. januara do 18. novembra 2019. godine na teritoriji Republike Srbije otkriveno je 12.374 migranta od kojih je 11.249 izrazilo nameru za traženjem azila, dok su prekršajne prijave podnete protiv 1.125 lica. U istom periodu, prilikom nezakonitog pokušaja prelaska državne granice, ukupno je sprečeno oko 17.050 osoba od čega je 4.461 osoba uhvaćeno u pokušaju nezakonitog prelaska državne granice, dok je 12.590 odustalo nakon uočavanja organa obezbeđenja državne granice, rekla je Popović Ivković.</p>
      <p>Kako je ona poručila, trenutno se na teritoriji Srbije nalazi oko 4.000 migranata u prihvatnim centrima, navodi se u saopštenju Minisatrstva unutrašnjih poslova.</p>
      <p>- U ovoj godini uspostavili smo dva nova prihvatna centra u Dimitrovgradu i Plandištu, čime je prihvatni kapacitet povećan za 200 mesta, navela je Popović Ivković, naglasivši da Republika Srbija jača sopstvene kapacitete kako bi još snažnije odgovorila na buduće izazove, ukoliko ih bude bilo.</p>
      <figure>
        <img src="https://www.kurir.rs/data/images/2019/11/19/16/2057523_3_ff.jpg?ver=1574177807"/>
        <figcaption>
          <cite>foto: Kurir.rs/Ministarstvo unutrašnjih poslova Srbije</cite>
        </figcaption>
      </figure>
      <p>Kako je istakla Popović Ivković, jedan od prioriteta u narednom periodu biće i implementacija i radnog angažmana koji definiše niz dodatnih aktivnosti koje se zajednički sprovode u oblasti granične kontrole.</p>
      <p>- Reforme koje sprovodimo nisu samo u cilju našeg priključenja evropskoj porodici, već i da bismo stvorili još uređeniju i moderniju državu kakvu naši građani zaslužuju, rekla je ona.</p>
      <p>Ona je dodala da Srbija, nastojeći da postane deo sistema Evropske unije, već sada razmišlja o organizacionim reformama.</p>
      <figure>
        <img src="https://www.kurir.rs/data/images/2019/11/19/16/2057525_4_ff.jpg?ver=1574177819"/>
        <figcaption>
          <cite>foto: Kurir.rs/Ministarstvo unutrašnjih poslova Srbije</cite>
        </figcaption>
      </figure>
      <p>- Ministarstvo unutrašnjih poslova planira da u narednom periodu izvrši dodatno jačanje granične policije i njihovih kadrovskih kapaciteta. Segment kome posvećujemo veliku pažnju je i rekonstrukcija i modernizacija graničnih prelaza u cilju povećane bezbednosti, kao i samog nadzora državne granice, rekla je Popović Ivković.</p>
      <p>Na temu borbe protiv krijumčarenja ljudi, Popović Ivković je istakla da su u prvih deset meseci ove godine policijski službenici MUP Republike Srbije podneli 140 krivičnih prijava protiv 172 lica zbog izvršenog krivičnog dela nedozvoljen prelaz državne granice i krijumčarenje ljudi.</p>
      <p>Popović Ivković je ovom prilikom ukazala na potrebu da se ubuduće još intenzivnije radi na uspostavljanju novih modaliteta saradnje, kako bi se došlo do sveobuhvatnog rešenja problema migracija i očuvala bezbednost državnih granica.</p>
      <p>(Kurir.rs)</p>
      <related>
        <h4>NE PROPUSTITE</h4>
        <a href="https://www.kurir.rs/vesti/drustvo/3358103/nasilje-u-srbiji-mora-se-smanjiti-na-minimum-biljana-popovic-ivkovic-prevencija-pruzanje-pomoci-osnazivanje-zrtava-nasilja-u-porodici-i-trgovine-ljudima-su-prioritetne-aktivnosti-mup"/>
        <a href="https://www.kurir.rs/vesti/politika/3350641/dravna-sekretarka-biljana-popovic-ivkovic-za-kurir-samo-kriminalci-odbijaju-detektor-lazi"/>
        <a href="https://www.kurir.rs/vesti/politika/3349113/biljana-popovic-ivkovic-lazima-ruse-vucica-preko-nebojse-stefanovica"/>
        <a href="https://www.kurir.rs/vesti/politika/3344111/lazirali-prilog-rasa-tudeja-djilasova-paklena-prevara-montiranim-lazima-udara-na-drzavu"/>
      </related>
    </article>
  </body>
</html>