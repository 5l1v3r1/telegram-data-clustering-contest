<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/gerb-patriotite-i-ataka-nominiraha-cacarov-za-kpkonpi.html"/>
    <meta property="og:site_name" content="bTV Новините"/>
    <meta property="article:published_time" content="2019-11-19T16:10:00+00:00"/>
    <meta property="og:title" content="ГЕРБ и Патриотите номинираха Цацаров за КПКОНПИ"/>
    <meta property="og:description" content="Бил &quot;убеден държавник&quot;"/>
  </head>
  <body>
    <article>
      <h1>ГЕРБ и Патриотите номинираха Цацаров за КПКОНПИ</h1>
      <h2>Бил "убеден държавник"</h2>
      <address><time datetime="2019-11-19T16:10:00+00:00">19 Nov 2019, 16:10</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/19/tsatsa_1574184331-1.mp4"/>
      </figure>
      <p>Действащият главен прокурор Сотир Цацаров е номинацията на управленската конфигурация ГЕРБ – „Обединени патриоти” за председател на антикорупционната комисия, съобщиха представителите на мнозинството в Народното събрание.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027081.jpg"/>
        <figcaption>Снимка: btvnovinite.bg</figcaption>
      </figure>
      <p>Те се изказаха ласкаво за Обвинител №1 и не пожелаха да коментират собствените му думи, поставящи под съмнение разделението на властите в България.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fbtvnews%2Fvideos%2F492415024729816%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Всички в парламента са коментирали „или Цацаров, или да не се занимаваме”, заяви Емил Димитров – Ревизоро от групата на ОП. Той отбеляза, че лично е провел първите разговори с действащия Обвинител №1. Причината – трябвало като парламентьор да се изяви депутат, който е „малко или много „синя каска” и не е пряко обвързан с конкретни партии.</p>
      <p>„Самият г-н Цацаров не желаеше да се занимава, искаше да остане в системата”, посочи Димитров. Припомняме, избраният за главен прокурор Иван Гешев също в продължение на месеци отказваше да участва в процедурата за избор на началник на ПРБ… докато не се оказа фаворит на цялата прокурорска колегия, а след това – и на мнозинството във ВСС.</p>
      <p>„Много други се притесниха от този екип – Сотир Цацаров начело на КПКОНПИ и Иван Гешев – главен прокурор. В парламента всички казват „най-добре да е Цацаров”, добави Ревизоро.</p>
      <figure>
        <img src="https://img.bg.sof.cmestatic.com/media/images/640x/Nov2019/2112027080.jpg"/>
        <figcaption>Снимка: btvnovinite.bg</figcaption>
      </figure>
      <p>Явор Нотев от „Атака” отбеляза: „Има известен шанс за всички ни в съвпадението на обстоятелството, че мандатът на главния прокурор завърша и в същия момент сме изправени пред предизвикателството да избираме председател на тази много важна комисия”. Той подчерта, че присъства в лично качество.</p>
      <p>„Той (Цацаров-б.р.) оставя институцията „Прокуратура” с един огромен авторитет, оставя институцията подредена и неопетнена”, посочи Нотев, като отбеляза, че в КПКОНПИ „нещата не са били докрай подредени”.</p>
      <p>Бившият силов министър Валентин Радев (ГЕРБ) похвали съвместната си работа с Цацаров, подчерта, че кандидат-шефът на КПКОНПИ „знае, че хората трябва да имат доверие на институциите” и е „убеден държавник”, който защитава разделението на властите.</p>
      <p>Именно Сотир Цацаров обаче заяви по време на изслушването на Иван Гешев за главен прокурор, че е имало политическа намеса при избора на Лозан Панов за шеф на Върховния касационен съд: „Ще минат още два месеца, ще си изляза и аз (от съдебния съвет). Така никой няма да знае какво се е случило тук вътре и в две други сгради (при процедурата за Панов). Аз го знам, но няма да го кажа”.</p>
      <p>Въпрос на bTV дали Цацаров е бил питан кои „две други сгради” е визирал видимо раздразни управляващите. Радев заяви, че Цацаров „знае къде е разделението на властите и не се и обвързва с партиите”, а Даниела Дариткова побърза да закрие импровизираната пресконференция.</p>
      <p>Има и втора кандидатура от партия ВОЛЯ и тя е на Симеон Найденов. Ако бъде избран, Сотир Цацаров ще заеме поста около 6 декември и ще остане на него най-малко две години. </p>
      <p>Постът в антикорупционния орган беше овакантен от Пламен Георгиев след скандала с постройките на терасата на жилището му.</p>
    </article>
  </body>
</html>