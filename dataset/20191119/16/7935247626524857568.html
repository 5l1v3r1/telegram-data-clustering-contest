<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/liseli-genclerden-buude-mini-bm-genel-kurulu-215608h.htm"/>
    <meta property="og:site_name" content="OLAY"/>
    <meta property="article:published_time" content="2019-11-19T16:57:33+00:00"/>
    <meta property="og:title" content="Liseli gençlerden BUÜ'de mini BM Genel Kurulu"/>
    <meta property="og:description" content="Bursa İpekçilik Anadolu İmam Hatip Lisesi öğrencileri, Birleşmiş Milletler Genel Kurul toplantılarının birebir aynısını düzenledi. "/>
  </head>
  <body>
    <article>
      <h1>Liseli gençlerden BUÜ'de mini BM Genel Kurulu</h1>
      <h2>Bursa İpekçilik Anadolu İmam Hatip Lisesi öğrencileri, Birleşmiş Milletler Genel Kurul toplantılarının birebir aynısını düzenledi. </h2>
      <address>
        <time datetime="2019-11-19T16:57:33+00:00">19 Nov 2019, 16:57</time>
      </address>
      <p>Bursa İpekçilik Anadolu İmam Hatip Lisesi öğrencileri, dünya sorunlarına çözüm aramak için 3 ülkeden onlarca öğrenciyi Uludağ Üniversitesi'nde bir araya getirerek, Birleşmiş Milletler Genel Kurul toplantılarının birebir aynısını düzenledi. </p>
      <p>Bursa İpekçilik Anadolu İmam Hatip Lisesi'nin 3 yıldır düzenlediği Model Birleşmiş Milletler Programı (MUNİA'19) Bursa Uludağ Üniversitesi'nin işbirliği ve ev sahipliğiyle gerçekleştirildi. 3 farklı ülkeden onlarca öğrencinin misafir olarak katıldığı MUNİA'19 programının kapanış törenine BUÜ Rektörü Prof. Dr. Ahmet Saim Kılavuz, Büyükşehir Belediyesi Başkanvekili Süleyman Çelik, sivil toplum kuruluşlarının temsilcileri, okul yöneticileri, akademisyenler, proje ortakları ve öğrenciler katıldı.</p>
      <p>
        <b>ÇELİK: DONANIMLI GENÇLERLE BAŞARI MÜMKÜN...</b>
      </p>
      <p>Kapanış töreninde konuşan Süleyman Çelik, insanlığın en kıymetli hazinesi olan gençlere güvendiklerini belirterek, şöyle konuştu: ‘‘Büyük ve güçlü Türkiye ideali, onların milli ve manevi değerlere bağlılığı, İnsana ve doğaya saygısı, fikri ve kültürel anlamda donanımlı olmalarıyla gerçekleşecektir. Çocuklarımız burada çok önemli bir etkinliği gerçekleştirdiler. Dünyanın önemli sorunlarını konuştular, tartıştılar ve çözüm önerileri getirdiler. Hepsini teker teker tebrik ediyor, programda emeği geçen herkese teşekkür ediyorum.''</p>
      <p>
        <b>REKTÖR: GENÇLER SAYESİNDE DÜNYA ÇOK DAHA İYİ OLACAK...</b>
      </p>
      <p>BUÜ Rektörü Prof. Dr. Ahmet Saim Kılavuz ise şunları kaydetti: ‘‘Gençlerimiz burada müzakere ediyorlar, tartışıyorlar ve fikir üretiyorlar. Bunun için de öncesinden donanım ve birikime sahip oluyorlar. Ben bu faaliyeti bu açıdan çok önemsiyorum. Bu çocukların 20 yıl sonra hâkim olacağı dünyanın bugünkü dünyadan çok daha iyi ve daha yaşanabilir bir dünya olduğunu gözlemleyeceğiz. Eğer bugün dünya İslamofobiyi konuşuyorsa, açlığı konuşuyorsa, savaşı konuşuyorsa, bugün bu işin bilincinde olan ve çözüm üreten çocuklar, yarın etkili makamlara geldiği zaman tüm o problemlerin çözümünde önemli rol sahibi olacaklar.'' Program, temsili genel kurulda yapılan en iyi sunumların ödüllendirilmesiyle sona erdi.</p>
    </article>
  </body>
</html>