<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/gospodarka-komunalna/oswiecim-bez-rowerow-miejskich-nie-ma-chetnego-na-dostarczenie-jednosladow,135205.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T16:22:00+00:00"/>
    <meta property="og:title" content="Oświęcim bez rowerów miejskich? Nie ma chętnego na dostarczenie jednośladów"/>
    <meta property="og:description" content="Fiaskiem zakończył się przetarg, który miał wyłonić operatora roweru aglomeracyjnego w Oświęcimiu. Rzecznik magistratu Katarzyna Kwiecień poinformowała, że nie wpłynęła żadna oferta. Miasto chciałoby, aby wypożyczalnie rowerów działały już do wiosny."/>
  </head>
  <body>
    <article>
      <h1>Oświęcim bez rowerów miejskich? Nie ma chętnego na dostarczenie jednośladów</h1>
      <address><time datetime="2019-11-19T16:22:00+00:00">19 Nov 2019, 16:22</time> by <a rel="author">PAP/JS  </a></address>
      <h4>Fiaskiem zakończył się przetarg, który miał wyłonić operatora roweru aglomeracyjnego w Oświęcimiu. Rzecznik magistratu Katarzyna Kwiecień poinformowała, że nie wpłynęła żadna oferta. Miasto chciałoby, aby wypożyczalnie rowerów działały już do wiosny.</h4>
      <hr/>
      <p>Termin otwarcia kopert z ofertami upływał we wtorek. Nie zgłosił się jednak żaden chętny. "W tej chwili nie zapadły decyzje o dalszych krokach" - powiedziała Kwiecień.</p>
      <p>Magistrat chciałby, aby "Oświęcimski Rower Aglomeracyjny" funkcjonował od 17 kwietnia do 11 października przyszłego roku. Partnerem miasta w tym projekcie jest gmina Oświęcim. Oba samorządy przygotowują nową atrakcję w ramach powołanej kilka miesięcy temu Aglomeracji Oświęcimskiej.</p>
      <p>Oświęcim chce stać się pierwszym miastem w zachodniej części Małopolski, które będzie posiadało taką sieć rowerową. Planowano stworzyć dziewięć wypożyczalni. Siedem działałoby w Oświęcimiu, m.in. na starówce i osiedlu Zasole, które leży w pobliżu byłego niemieckiego obozu Auschwitz I. Dwie miałyby być zlokalizowane w Brzezince przy centrum obsługi turystów nieopodal byłego niemieckiego obozu Auschwitz II-Birkenau i w Harmężach przy Centrum św. Maksymiliana.</p>
      <p>Aglomerację Oświęcimską, która nie stanowi odrębnego podmiotu w rozumieniu prawa, zamieszkuje 57 tys. mieszkańców. Jej obszar liczy 100 km kw. Łączy miasto oraz okalającą je gminę. Obszary wspólnych działań to m.in. ochrona zdrowia, komunikacja, ekologia, kultura i sport. </p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>