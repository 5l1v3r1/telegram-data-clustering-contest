<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.vg.hu/vallalatok/vallalati-hirek/megvan-hogy-ki-boviti-a-paksi-atomeromu-kiegett-futoelem-kazettainak-atmeneti-tarolojat-1879338/"/>
    <meta property="og:site_name" content="Világgazdaság"/>
    <meta property="article:published_time" content="2019-11-19T16:56:00+00:00"/>
    <meta property="og:title" content="Megvan, hogy ki bővíti a paksi atomerőmű kiégett fűtőelem kazettáinak átmeneti tárolóját"/>
    <meta property="og:description" content="Az Opus Global érdekeltsége bővíti a paksi atomerőmű kiégett fűtőelem kazettáinak átmeneti tárolóját."/>
  </head>
  <body>
    <article>
      <h1>Megvan, hogy ki bővíti a paksi atomerőmű kiégett fűtőelem kazettáinak átmeneti tárolóját</h1>
      <address><time datetime="2019-11-19T16:56:00+00:00">19 Nov 2019, 16:56</time> by <a rel="author">VG</a></address>
      <h4>Nettó 15,7 milliárd forintos megbízást nyert el az Opus Global Nyrt. építőipari divíziójába tartozó Mészáros és Mészáros Kft. A társaság ajánlata bizonyult a legjobb ár-érték arányúnak a Radioaktív Hulladékokat Kezelő Közhasznú Nonprofit Kft. által kiírt közbeszerzési eljáráson. A Mészáros és Mészáros Kft. Pintér Csaba egyéni vállalkozóval közösen a paksi atomerőmű Kiégett Kazetták Átmeneti Tárolója (KKÁT) III. ütemének 3. fázisát végzi majd el, amely során az üzemelő nukleáris létesítményt egy új, moduláris rendszerű tárolóval bővíti.</h4>
      <p>A paksi atomerőmű reaktoraiból származó kiégett fűtőelem kazetták átmeneti tárolására szolgáló létesítmény bővítését végzi el az elnyert közbeszerzési megbízás szerint a Mészáros és Mészáros Kft. Pintér Csaba egyéni vállalkozóval közösen. A társaság a KKÁT III. ütemének 3. fázisában egy új vasbeton szerkezetű modult épít a földfelszíni tároló létesítményhez. A KKÁT egy moduláris rendszer, amely az egyes modulokon belül azonos méretű és kialakítású kamrákból áll, amelyeknek vasbetonfala és tömör acéllemez födémszerkezete megfelelő árnyékolást biztosít a radioaktív sugárzás ellen. A kamrákban emellett légbevezető járatok és légkivezető kürtők biztosítják a hűtőlevegő irányított áramlását.</p>
      <figure>
        <img src="https://www.vg.hu/wp-content/uploads/2019/10/DSOKI20190625119-e1571159260875.jpg"/>
        <figcaption>Fotó: MTI/Sóki Tamás</figcaption>
      </figure>
      <aside>A kiégett fűtőelemeket ezekben a kamrákban, függőleges helyzetű tárolócsövekben tárolják.</aside>
      <p>A KKÁT a Paksi Atomerőmű üzemi területének déli része mellett található. A nukleáris erőmű kiégett fűtőanyagát azután szállítják át ide, hogy az 3-5 évet pihent az atomerőmű vizes medencéjében. A KKÁT egy száraz tároló, ahol a hűtésről a levegő irányított áramlása gondoskodik, így sem elektromos, sem más műszaki hiba miatt nem szűnhet meg a hűtés. Az épületet úgy tervezték, hogy kiemelt figyelmet fordítottak a radiológiai és hűthetőségi szempontok mellett a szeizmikus hatásokra, a talajvíz és árvíz elleni védelemre is.</p>
      <table bordered="">
        <tr>
          <td>Az Opus Global Nyrt. építőipari divíziójába tartozó Mészáros és Mészáros Kft. rendelkezik radioaktív hulladéktárolókkal és nukleáris létesítményekkel kapcsolatos épületek kivitelezéséhez szükséges minősítéssel, mely elengedhetetlen a KKÁT bővítés építéséhez.</td>
        </tr>
      </table>
    </article>
  </body>
</html>