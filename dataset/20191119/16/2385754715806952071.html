<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/598153/o-zornti-kroif-mila-gia-ton-tsavi-roka"/>
    <meta property="og:site_name" content="SIGMALIVE"/>
    <meta property="article:published_time" content="2019-11-19T16:41:00+00:00"/>
    <meta property="og:title" content="Ο Ζόρντι Κρόιφ μιλά για τον Τσάβι Ρόκα"/>
    <meta property="og:description" content="Ο Ζόρντι Κρόιφ μίλησε στο gazzetta.gr για τον Τσάβι Ρόκα που ανέλαβε καθήκοντα τεχνικού διευθυντή στον Παναθηναϊκό μετά το πέρασμά του από την..."/>
  </head>
  <body>
    <article>
      <h1>Ο Ζόρντι Κρόιφ μιλά για τον Τσάβι Ρόκα</h1>
      <address><time datetime="2019-11-19T16:41:00+00:00">19 Nov 2019, 16:41</time> by <a rel="author">Sigmalive.Sports</a></address>
      <p>Ο Ζόρντι Κρόιφ μίλησε στο gazzetta.gr για τον Τσάβι Ρόκα που ανέλαβε καθήκοντα τεχνικού διευθυντή στον Παναθηναϊκό μετά το πέρασμά του από την ΑΕΚ.<br/> <br/>Ο Τσάβι Ρόκα ετοιμάζεται να φορέσει το κοστούμι του Παναθηναϊκού, έχοντας ως... προίκα μία καταπληκτική τετραετία στην Κύπρο, σε μια ευκαιρία που προέκυψε από την πρόταση του Ζόρντι Κρόιφ στην διοίκηση του συλλόγου!<br/> <br/> <br/>Ο Ολλανδός ποδοσφαιράνθρωπος μίλησε στο gazzetta.gr για τον Ρόκα, στάθηκε στην κοινή τους φιλοσοφία, έπλεξε το εγκώμιο του 45χρονου μάνατζερ και εμφανίστηκε σίγουρος για την επιτυχία του στο «τριφύλλι».<br/> <br/>«Γνωρίζω τον Τσάβι από μικρό παιδί, όταν παίζαμε μαζί στις ακαδημίες της Μπαρτσελόνα. Όταν ήμουν τεχνικός διευθυντής στην ΑΕΚ Λάρνακας, εκείνος είχε την ίδια θέση στην Σαμπατέλ. Διαπίστωσα τότε πως θέλαμε να υπογράψουμε τους ίδιους τέσσερις ποδοσφαιριστές. Εγώ κατάφερα να πάρω τους δύο και εκείνος τους άλλους δύο. Το γεγονός πως κοιτούσε τους ίδιους παίκτες μου κέντρισε το ενδιαφέρον, μου έδειξε πως έχουμε την ίδια φιλοσοφία σε αυτό το κομμάτι» είπε αρχικά και συνέχισε:<br/> <br/>«Όταν έφυγα, λοιπόν, από την ΑΕΚ Λάρνακας για να αναλάβω την Μακάμπι με ρώτησαν αν μπορώ να προτείνω κάποιον για να με αντικαταστήσει. Γνώριζα πως μιλά καλά αγγλικά, κοιτούσαμε τους ίδιους παίκτες, ψαρεύαμε σχεδόν πάντα στην ίδια ποδοσφαιρική... λίμνη και μου άρεσε αυτό το γεγονός. <br/> <br/>Στην ΑΕΚ Λάρνακας επιτέλεσε ένα σπουδαίο έργο, έκανε πολύ καλή δουλειά».<br/> <br/>Ποια είναι, όμως, τα προτερήματα του Ρόκα σύμφωνα με τον Κρόιφ;<br/> <br/>«Είναι σοβαρός, επαγγελματίας, δουλευταράς, σκληρός όταν χρειάζεται αλλά και κατανοητικός όταν πρέπει. Έχει πολύ καλές επαφές και νομίζω θα κάνει καλή δουλειά στον Παναθηναϊκό.<br/> <br/>Πρέπει, βέβαια, πρώτα να προσαρμοστεί, να διαβάσει την κατάσταση, να μάθει τον σύλλογο. Όταν καταλάβει που βρίσκεται, είμαι σίγουρος πως θα αντιδράσει γρήγορα και θα κάνει τα πράγματα καλύτερα. <br/> <br/>Στην ΑΕΚ αυτό έκανε, άλλο Κύπρος και άλλο Ελλάδα, όμως υπάρχουν και αρκετά κοινά σημεία και ομοιότητες στην νοοτροπία, στο πάθος που αντιμετωπίζουν το ποδόσφαιρο σε αυτές τις χώρες.<br/> <br/>Είμαι χαρούμενος για εκείνον και του εύχομαι κάθε επιτυχία».</p>
    </article>
  </body>
</html>