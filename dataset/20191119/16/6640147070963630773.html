<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/xiaomi-miui-11-notifichera-larrivo-di-terremoti/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Xiaomi, MIUI 11 notificherà l’arrivo di terremoti | MobileLabs"/>
    <meta property="og:description" content="MIUI 11 invierà una notifica qualche secondo prima dell'arrivo di un terremoto sugli smartphone e TV Xiaomi. La funzione per il momento sarà disponibile solo per alcuni utenti in Cina."/>
  </head>
  <body>
    <article>
      <h1>Xiaomi, MIUI 11 notificherà l’arrivo di terremoti | MobileLabs</h1>
      <address>
        <time datetime="2019-11-19T16:26:00+00:00">19 Nov 2019, 16:26</time>
      </address>
      <p><b>MIUI 11 invierà una notifica relativa ai terremoti ad alcuni utenti in Cina.</b> È la grande novità annunciata da Xiaomi durante la conferenza dedicata agli sviluppatori in corso in queste ore a Pechino. La funzione invierà una notifica in caso di terremoto agli smartphone aggiornati alla <a href="https://www.tomshw.it/smartphone/xiaomi-miui-11-smartphone-compatibili/">MIUI 11,</a> la nuova interfaccia grafica proprietaria, e alle smart TV del marchio.</p>
      <p>Xiaomi dichiara che il sistema sarà in grado di <b>avvisare l’utente qualche secondo prima dell’arrivo di un terremoto</b>. L’avviso che comparirà sullo schermo mostrerà l’epicentro e l’intensità di magnitudo del fenomeno sismico. Una delle caratteristiche essenziali è che <b>non avrà bisogno di una connessione Internet</b> per funzionare. Sarà possibile ricevere la notifica anche senza alcun tipo di connessione.</p>
      <figure>
        <img src="https://www.tomshw.it/images/images/2019/01/miui-logo-14299.768x432.jpg"/>
      </figure>
      <p>La funzione di allarme terremoti è stata sviluppata in collaborazione con l’Istituto Care-Life di Chengdu che si è occupato dello sviluppo del <b>software per l’analisi di fenomeni sismici</b>. Wang Tun, capo dell’istituto, ha affermato che questa funzione, a differenza di quelle disponibili tramite le app in alcuni paesi, funziona in modo più efficiente.</p>
      <p>Per il momento, la funzione sarà disponibile solo per alcuni utenti nella provincia di Sichua, una zona fortemente soggetta a terremoti<b>. Xiaomi prevede poi di espanderla in un secondo momento a livello nazionale.</b> Attualmente, dunque, non c’è nessun riferimento a un’ipotetica introduzione della funzione nei mercati internazionali. Tuttavia, è innegabile che ci troviamo davanti a una funzionalità davvero molto interessante!</p>
      <blockquote>Xiaomi Mi 9T è disponibile all’acquisto tramite Amazon. Lo trovate a <a href="https://toms.it/ygpT1">questo link.</a></blockquote>
    </article>
  </body>
</html>