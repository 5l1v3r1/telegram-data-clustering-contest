<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://galinfo.com.ua/news/na_vul_doroshenka_19_restavruyut_fasad_pamyatky_arhitektury_331135.html"/>
    <meta property="og:site_name" content="Гал-інфо"/>
    <meta property="article:published_time" content="2019-11-19T16:05:00+00:00"/>
    <meta property="og:title" content="На вул. Дорошенка, 19 реставрують фасад пам’ятки архітектури"/>
    <meta property="og:description" content="Як повідомили Гал-інфо у прес-службі ЛМР, у Львові триває реставраційний сезон. На замовлення управління охорони історичного середовища ЛМР, підрядні організації проводять ремонтно-реставраційні роботи на об’єктах — пам’ятках архітектури."/>
  </head>
  <body>
    <article>
      <h1>На вул. Дорошенка, 19 реставрують фасад пам’ятки архітектури</h1>
      <h2>Як повідомили Гал-інфо у прес-службі ЛМР, у Львові триває реставраційний сезон. На замовлення управління охорони історичного середовища ЛМР, підрядні організації проводять ремонтно-реставраційні роботи на об’єктах — пам’ятках архітектури.</h2>
      <address>
        <time datetime="2019-11-19T16:05:00+00:00">19 Nov 2019, 16:05</time>
      </address>
      <figure>
        <img src="https://galinfo.com.ua/media/gallery/intxt/r/e/restavratsiafasaddoroshenka.jpg"/>
        <figcaption>На вул. Дорошенка, 19 реставрують фасад пам’ятки архітектури</figcaption>
      </figure>
      <p>Зокрема, в будинку-пам'ятці архітектури на вул. Дорошенка, 19 розпочали реставрацію фасаду. Вартість робіт — 2,9 млн грн. Загалом за останні 5 років у місті відреставровано фасади 19 будинків.</p>
      <p>ʺБудинок на вул. Дорошенка, 19 — дуже гарний і знаковий для Львова. Збудували за проектом архітектора Володимира Підгородецького для банкіра Едварда Ландау. Будинок має вже більше 100 років. Його прикрашають дуже гарні скульптури Петра Війтовича. Тому нам важливо відреставрувати цей фасад, адже він є справжньою окрасою нашого міста.</p>
      <p>Я не пам’ятаю, щоб цей будинок реставрувався упродовж останніх 30-ти років. Він складний для реставрації. Тендер на виконання робіт виграла київська фірма ТзОВ ʺУкраїна-Реставраціяʺ. У Львові вони ще не працювали, та у їхньому списку робіт з реставрації є значні пам’ятки, і там працює наш представник — випускник НУ ʺЛьвівська політехнікаʺ Андрій Федоришин, який керуватиме роботами з реставрації скульптурʺ, — розповіла начальниця управління охорони історичного середовища ЛМР Лілія Онищенко.</p>
      <p>Роботи з реставрації фасаду будинку на вул. Дорошенка, 19 триватимуть протягом 2019−2021 рр. За цей час буде проведено реставрацію цоколю, гладкої та рустованої поверхні стіни головного фасаду, пошкоджених та відновлення втрачених декоративних елементів фасаду (тяг, карнизів, фронтонів, атика, кронштейнів, маскаронів, розети), скульптур та балконів.</p>
      <p>ʺЦього року хочемо завершити розчистки, і якщо будуть сприятливі погодні умови, то проведемо хімічні укріплення.</p>
      <p>Найскладнішими роботами тут буде відновлення карнизів, дотичних до даху і реставрація скульптурних груп. Також складним буде процес встановлення всього риштування, бо фасад не є лінійним, а має багато виступівʺ, — розповів Андрій Федоришин, керівник філії майстерні ТзОВ ʺУкраїна-Реставраціяʺ, провідний реставратор.</p>
      <p>За інформацією управління охорони історичного середовища ЛМР, протягом 2015−2018 р. у Львові відреставровано фасади 19 об’єктів. Це будинки на вул. Краківська, 34, вул. Крушельницької, 23, пл. Ринок, 18, вул. Театральна, 7, вул. Лесі Українки, 10, вул. Староєврейська, 36/Братів Рогатинців, 39; вул. Листопадового Чину, 26 вул. Арсенальська, 3, вул. Арсенальська, 5, вул. Федорова, 29, вул. Підвальна, 9, вул. Саксаганського, 11, вул. Шевченка, 4, вул. Грушевського, 5, вул. Винниченка, 2, вул. Франка, 25, вул. Курбаса, 3, вул. Чупринки, 69, вул. Григоренка, 5, пр. Свободи, 18 (гідроізоляція).</p>
      <p>Цього року в роботі 3 об’єкти — на пр. Шевченка, 23, вул. Франка, 43, пл Ринок, 13. Також опрацьовано проектно-кошторисну документацію, пройдено експертизу і процедури закупівель щодо 10 об’єктів — на пл. Ринок, 7, вул. Дорошенка, 19, вул. Чупринки, 6, вул. вул. Руська, 20, пр. Свободи, 24, вул. Крушельницької, 1, вул. К. Левицького, 10, вул. Друкарська, 6, вул. Галицька, 1, пл. Ринок, 5.</p>
      <p>
        <i>Довідка</i>
      </p>
      <p>
        <i>Будинок на вул. Дорошенка, 19 збудували у 1909 році за проектом архітектора Володимира Підгородецького для банкіра Едварда Ландау на місці триповерхової кам’яниці, зведеної у 1888 році, а потім розібраної під нове будівництво. Житлова споруда з камерним внутрішнім подвір’ям зведена у стилі пізній історизм (необароко). Фасад із багатим ліпним оздобленням, почленований потужними коринфськими півколонами над балконною балюстрадою. Його прикрашають скульптури Петра Війтовича — алегоричні зображення ʺВійниʺ, ʺМируʺ, ʺНаукиʺ, ʺМистецтваʺ, ʺПраціʺ і ʺТоргівліʺ.</i>
      </p>
    </article>
  </body>
</html>