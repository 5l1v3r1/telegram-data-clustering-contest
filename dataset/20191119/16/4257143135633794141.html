<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/19/nagy-ellenorzes-az-unnepi-idoszakban"/>
    <meta property="og:site_name" content="infostart"/>
    <meta property="article:published_time" content="2019-11-19T16:26:00+00:00"/>
    <meta property="og:title" content="Nagy ellenőrzés az ünnepi időszakban"/>
    <meta property="og:description" content="Fokozottan ellenőrzi az Innovációs és Technológiai Minisztérium (ITM) az online áruházakat az év végi ünnepi időszakban, a kiemelt vizsgálatok már november elején elkezdődtek - mondta Cseresnyés Péter, a tárca államtitkára kedden Budapesten sajtótájékoztatón."/>
  </head>
  <body>
    <article>
      <h1>Nagy ellenőrzés az ünnepi időszakban</h1>
      <address><time datetime="2019-11-19T16:26:00+00:00">19 Nov 2019, 16:26</time> by <a rel="author">Infostart / MTI</a></address>
      <h3>Fokozottan ellenőrzi az Innovációs és Technológiai Minisztérium (ITM) az online áruházakat az év végi ünnepi időszakban, a kiemelt vizsgálatok már november elején elkezdődtek - mondta Cseresnyés Péter, a tárca államtitkára kedden Budapesten sajtótájékoztatón.</h3>
      <p>Az év utolsó két hónapjában sok akcióval, kedvezményes vásárlási lehetőséggel találkozhatnak a fogyasztók az interneten, az ITM célja, hogy aktív fogyasztóvédelmi jelenléttel, rendszeres ellenőrzésekkel, próbavásárlásokkal járuljon hozzá a nyugodt ünnepi felkészüléshez - tette hozzá az államtitkár.</p>
      <p>Kiemelte, hogy a kiskereskedelmi forgalom 75 hónapja folyamatosan nő Magyarországon, és egyre nagyobb szerepet játszik az internetes vásárlás.</p>
      <blockquote>Tavaly mintegy 530 milliárd forint volt a webáruházak forgalma, amely az idén a becslések szerint 700 milliárd forintra nőhet.</blockquote>
      <p>Cseresnyés Péter hangsúlyozta: az ellenőrzésekkel szeretnék elérni, hogy a jelentős akciók idején is jogkövető webáruházakból és alkalmazásokból rendelhessenek a vásárlók.</p>
      <p>Az online áruházak rendszeres vizsgálatával a tárca visszaszorította a lehetséges jogsértéseket, a tapasztalatok szerint sikerült a korábbi 50 százalékról 17 százalékra csökkenteni a visszaélési kísérleteket, így kevésbé kockázatos az internetes vásárlás - emelte ki az államtitkár.</p>
      <p>Keszthelyi Nikoletta, az ITM helyettes államtitkára elmondta: a minisztérium IT Laboratóriuma az elmúlt időszakban évente 900 webáruházat ellenőrzött, idén már több mint 500 ellenőrzésen vannak túl.</p>
      <p>Kiemelte:</p>
      <blockquote>a próbavásárlások és a honlapok vizsgálata alapján a leggyakrabban az elállással és jótállással kapcsolatban merülnek fel problémák,</blockquote>
      <p>de sokszor hiányos a vitarendezési lehetőségekről szóló tájékoztatás is.</p>
      <p>Közölte: a tárca a tudatos vásárlás segítése érdekében e-kereskedelmi tájékoztatót, "kisokost" állított össze, amely elérhető a www.fogyasztovedelem.kormany.hu oldalon.</p>
      <p>Az ellenőrzések tapasztalatai alapján állították össze a most megjelent tájékoztatót, amely nyolc pontban foglalja össze az internetes vásárlással kapcsolatos legfontosabb tudnivalókat.</p>
      <p>A kisokos kitér a termékek, szolgáltatások kiválasztásával, a vásárlás előtti tájékozódással, a szállítási feltételek ellenőrzésével, a fizetési feltételek kiválasztásával, az adásvétel létrejöttével, a termék átvételével és esetleges visszaküldésével kapcsolatos tudnivalókra, valamint arra is, hogy hová lehet fordulni panasz esetén - ismertette a helyettes államtitkár.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>