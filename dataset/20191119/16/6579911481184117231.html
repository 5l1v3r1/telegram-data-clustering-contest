<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sport.hotnews.ro/stiri-teamball-23501066-cristina-laszlo-bianca-bazaliu-nu-vor-mai-face-deplasarea-alaturi-neagu-compania-handbal-feminin.htm?utm_source=feedburner&amp;utm_medium=feed&amp;utm_campaign=Feed%3A+hotnews%2Fyvoq+%28Hotnews.ro%29&amp;hl=en"/>
    <meta property="og:site_name" content="HotNews"/>
    <meta property="article:published_time" content="2019-11-19T16:49:00+00:00"/>
    <meta property="og:title" content="CM Handbal (f): Cristina Laslo și Bianca Bazaliu nu vor mai face deplasarea alături de Neagu și compania"/>
    <meta property="og:description" content="Suspectate de Agenția Națională Anti-Doping că ar fi utilizat metode interzise, Cristina Laslo și Bianca Bazaliu nu vor mai face deplasarea alături de Cristina Neagu și compania la Campionatul Mondial"/>
  </head>
  <body>
    <article>
      <h1>CM Handbal (f): Cristina Laslo și Bianca Bazaliu nu vor mai face deplasarea alături de Neagu și compania</h1>
      <address><time datetime="2019-11-19T16:49:00+00:00">19 Nov 2019, 16:49</time> by <a rel="author">A.I.</a></address>
      <p><b>Suspectate de Agenția Națională Anti-Doping că ar fi utilizat metode interzise, Cristina Laslo și Bianca Bazaliu nu vor mai face deplasarea alături de Cristina Neagu și compania la Campionatul Mondial de handbal feminin din Japonia. </b><br/><br/>Informația a fost confirmată pentru <a href="https://www.telekomsport.ro/breaking-bianca-bazaliu-si-cristina-laslo-nu-merg-la-campionatul-mondial-din-cauza-terapiei-interzise-alexandru-dedu-nu-avem-de-ce-sa-riscam-19174936">Telekom Sport</a> de Alexandru Dedu, președintele FRH. <br/><br/>"Da, este adevărat. Cele două au fost notificate de către ANAD şi vor rămâne acasă. Nu avem de ce să riscăm", a precizat <b>Dedu</b>. În locul lor, vor apărea două nume noi pentru turneul final din Japonia: Anca Polocoșer și Patricia Vizitiu. Legitimate tot la Corona Brașov, Eliza Buceschi și Daria Bucur vor merge până la urmă la CM.<br/><br/><b>Ce spune ANAD<br/></b><br/>"Sportivele au fost informate în scris cu privire la drepturile de care beneficiază în gestionarea cazurilor. În ceea ce priveşte informarea publică, procedura de gestionare a cazurilor este reglementată de prevederi stricte din Codul Mondial Anti-Doping şi Legea nr. 227/2006 privind prevenirea şi combaterea dopajului în sport, republicată. <br/><br/>În conformitate cu prevederile în vigoare, la momentul rămânerii definitive a unor decizii în aceste cazuri, ANAD va comunica de îndată soluţiile finale, iar aceste informaţii vor include detalii cu privire la: disciplina sportivă, numele persoanelor implicate, metoda interzisă precum şi consecinţele impuse", <b>se arată în comunicatul ANAD.<br/></b><b><br/></b>Potrivit gsp.ro, mai multe handbaliste de la Corona Braşov, inclusiv trei jucătoare din lotul naţional, Cristina Laslo (23 de ani), Bianca Bazaliu (23 de ani) şi Daria Bucur (20 de ani), ar fi apelat la un <b>tratament cu laser intravenos</b>, procedură interzisă de Agenţia Mondială Antidoping (WADA). WADA interzice orice formă de manipulare a sângelui.<br/><br/>Campionatul Mondial de handbal feminin va avea loc între <b>30 noiembrie şi 15 decembrie</b>, în Japonia. Jucătoarele române vor pleca miercuri, 20 noiembrie, în Japonia.<br/><br/>Naţionala României face parte din Grupa C la turneul final, alături de Ungaria, Muntenegru, Spania, Senegal şi Kazahstan, urmând să debuteze cu o partidă în faţa Spaniei, la 30 noiembrie. Pentru a avansa în Main Round, România trebuie să se claseze în Top 3 în Grupa C.<br/><br/><b>Cum a arătat inițial lotul selecționat de Tomas Ryde:<br/></b><br/>1 Raluca Bacaoanu (SCM Rm Vâlcea)<br/>2 Bianca Bazaliu (CSM Corona Braşov)<br/>3 Eliza Buceschi (CSM Corona Braşov)<br/>4 Daria Bucur (CSM Corona Braşov)<br/>5 Diana Ciuca (SCM Rm Vâlcea)<br/>6 Denisa Dedu (CSM Bucureşti)<br/>7 Iulia Dumanska (SCM Rm Vâlcea)<br/>8 Cristina Florica (SCM Rm Vâlcea)<br/>9 Ana Maria Iuganu (SCM Gloria Buzău)<br/>10 Cristina Laslo (CSM Corona Braşov)<br/>11 Cristina Neagu (CSM Bucureşti)<br/>12 Lorena Ostase (CSM Slatina)<br/>13 Gabriela Perianu (CSM Bucureşti)<br/>14 Crina Pintea (CSM Bucureşti)<br/>15 Laura Pristavita (CS Gloria Bistriţa)<br/>16 Aneta Udriştioiu (HC Dunărea Brăila)<br/>17 Sonia Seraficeanu (HC Minaur Baia Mare)<br/>18 Mădălina Zamfirescu (SCM Rm Vâlcea).</p>
      <ul>
        <li>
          <b>
            <a href="https://sport.hotnews.ro/stiri-teamball-23500617-oficial-trei-jucatoare-corona-brasov-primit-notificare-agentia-nationala-anti-doping.htm">OFICIAL: Trei jucătoare de la Corona Brașov au primit notificare de la Agenția Națională Anti-Doping</a>
          </b>
        </li>
      </ul>
      <p>    </p>
    </article>
  </body>
</html>