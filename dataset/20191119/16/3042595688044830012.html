<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/i-kveld-snakker-han-ut---veldig-spent/71835891"/>
    <meta property="og:site_name" content="Dagbladet.no"/>
    <meta property="article:published_time" content="2019-11-19T16:54:20+00:00"/>
    <meta property="og:title" content="I kveld snakker han ut: - Veldig spent"/>
    <meta property="og:description" content="Etter over 700 dager i russisk fangenskap fikk spiondømte Frode Berg reise hjem. I kveld skal han fortelle om hva han har vært gjennom."/>
  </head>
  <body>
    <article>
      <h1>I kveld snakker han ut: - Veldig spent</h1>
      <h2>Etter over 700 dager i russisk fangenskap fikk spiondømte Frode Berg reise hjem. I kveld skal han fortelle om hva han har vært gjennom.</h2>
      <address><time datetime="2019-11-19T16:54:20+00:00">19 Nov 2019, 16:54</time> by <a rel="author">Amanda Nordhagen Walnum</a></address>
      <p>- Jeg er veldig spent.</p>
      <p>Det sier ordfører i Sør-Varanger, Rune Rafaelsen, i forkant av pressekonferansen Frode Berg skal holde klokka 19 i kveld.</p>
      <p>
        <b>På hotellet Park Inn by Radisson ved Oslo Lufthavn skal han for første gang møte pressen på norsk jord og uttale seg offentlig om hva han har vært gjennom.</b>
      </p>
      <p>Bortsett fra en <a href="https://www.dagbladet.no/studio/nyhetsstudio/5?post=21941">video publisert på Facebook forrige uke</a>, hvor Berg blant annet fortalte at det har vært en tøff tid i russisk varetekt, har ikke offentligheten hørt noe særlig fra den mye omtalte Kirkenes-mannen, som i april ble dømt for spionasje i Russland.</p>
      <p>- Grunnet sakens natur, vil vi avgrense antallet journalister i denne første fasen, skrev Bergs advokat, Brynjulf Risnes, til Dagbladet i går.</p>
      <p>
        <i>Bare et utvalg medier er invitert til å delta på kveldens pressekonferanse, og Dagbladet er blant disse.</i>
      </p>
      <figure>
        <img src="https://dbstatic.no/71837569.jpg?imageId=71837569&amp;width=1024&amp;height=615"/>
        <figcaption><b>KIRKENES:</b> Anita Berg og ordfører Rune Rafaelsen avbildet i oktober i år. Foto: Henning Lillegård / Dagbladet . Vis mer</figcaption>
      </figure>
      <h3>Vil lytte</h3>
      <p>- Det som er viktig nå, er at han har kommet hjem til familien sin og at han nå skal leve et normalt liv. Vi får høre på bakgrunnen for hvorfor han ble tatt. Jeg velger nå å lytte til ham, og så treffer jeg han sikkert før eller siden, sier ordfører Rafaelsen til Dagbladet.</p>
      <p>Han forteller at han har kjent Berg i 20 år, mye på grunn av Barentssekretariatet.</p>
      <p>- Alle grensekommissærene er med, og han var grenseinspektør. Vi skulle ha julebord 7. desember 2017. Det ble et rart julebord.</p>
      <figure>
        <img src="https://dbstatic.no/71837655.jpg?imageId=71837655&amp;width=1024&amp;height=615"/>
        <figcaption><b>HEMMELIG:</b> Frode Berg og kona Anita avbildet på et ukjent sted på Østlandet. Foto: Privat / NTB scanpix Vis mer</figcaption>
      </figure>
      <p>Ordføreren hevder han selv bare har tatt opp saken med russiske myndigheter én gang, i desember 2017.</p>
      <p>- Da sa jeg at det var en elefant i rommet.</p>
      <p>Mandag fortalte advokat Brynjulf Risnes til NRK at Berg er opptatt av å fortelle folk hjemme i Sør-Varanger hva som skjedde, og at Berg føler det har oppstått misforståelser i media.</p>
      <p>
        <b>- Jeg forstår behovet for å fortelle hva han har gjort. Jeg tror vi skal lytte til det som Frode sier, så får vi ta det derifra, sier Rafaelsen.</b>
      </p>
      <figure>
        <img src="https://dbstatic.no/71837577.jpg?imageId=71837577&amp;width=1024&amp;height=615"/>
        <figcaption><b>VIL LYTTE:</b> Ordfører i Sør-Varanger, Rune Rafaelsen, forteller at han er spent på hva Frode Berg vil si i kveld. Hans Arne Vedlog / Dagbladet Vis mer</figcaption>
      </figure>
      <figure>
        <img src="https://dbstatic.no/71837687.jpg?imageId=71837687&amp;width=1024&amp;height=615"/>
        <figcaption><b>I MOSKVA:</b> Her er Frode Berg avbildet i retten i Moskva i april 2019. Foto: Henning Lillegård / Dagbladet Vis mer</figcaption>
      </figure>
      <h3>- God og dårlig etterretning</h3>
      <p>- Det er klart at dette har vært en utfordrende sak, først og fremst for Frode selv, men det kan jo også ha overtoner av uforsvarlig etterretningsarbeid, sa Rafaelsen til <a href="https://radio.nrk.no/serie/nyhetsmorgen/NPUB32023019/19-11-2019">NRKs nyhetsmorgen</a> tirsdag.</p>
      <p>Overfor Dagbladet utdyper han:</p>
      <p>- Det finnes god og dårlig etterretning. Dette er kanskje dårlig. Vi er i grenseområdet og midt i Norges vanskeligste utenrikspolitiske utfordring, nettopp at Russland er vår nabo. Det er komplekst.</p>
      <p>Selv har han aldri opplevd noe ubehagelig med russisk etterretning.</p>
      <p>
        <b>- Jeg har blitt kontaktet av folk som er redde etter å ha blitt kontaktet av etterretning. Personer som har ringt og sagt at de ikke tør å dra til Russland, fordi de har hatt møter med norsk etterretning.</b>
      </p>
      <h3>På oppdrag</h3>
      <p>Berg har tidligere sagt han føler seg misbrukt av personen som <a href="https://www.dagbladet.no/nyheter/spionsiktede-frode-berg-fengsles-i-tre-nye-maneder---foler-meg-forferdelig-misbrukt/69401972">ga ham penger og dokumenter</a>. I april i fjor avdekket Dagbladet at Frode Berg hadde fortalt til sine advokater at <a href="https://www.dagbladet.no/nyheter/forsvarerne--frode-berg-var-pa-oppdrag-for-e-tjenesten/69733338">han reiste til Russland på oppdrag for den norske etterretningstjenesten.</a> Dette har aldri blitt bekreftet av E-tjenesten.</p>
      <p>- Å kommentere påstander og kritikk i denne saken vil innebære en avkreftelse eller bekreftelse av hvem som arbeider for eller har oppdrag for E-tjenesten. Det er graderte opplysninger, og det kommenterer vi aldri, skriver kommunikasjonssjef ved E-tjenesten, Ann-Kristin Bjergene, til Dagbladet i en e-post.</p>
      <p>Mandag <a href="https://www.dagbladet.no/studio/nyhetsstudio/5?post=22031">møtte Berg sjefen for E-tjenesten</a>, Morten Haga Lunde, og PST. Advokat Risnes fortalte til <a href="https://www.vg.no/nyheter/innenriks/i/RRXv4r/frode-berg-moette-e-sjefen-til-samtale-i-dag">VG </a>at det stort sett var Frode Berg som snakket, og at møtene bar preg av en rolig og respektfull stemning.</p>
      <p>
        <b>Kommunikasjonssjef Bjergene bekrefter møtet overfor Dagbladet.</b>
      </p>
      <p>- Etter Bergs eget ønske stilte både E-tjenesten og PST opp til et møte med ham i går.</p>
      <h3>E-tjenesten granskes</h3>
      <p>Samme dagen som den spiondømte nordmannen ble benådet, sa Haga Lunde til Dagbladet at <a href="https://www.dagbladet.no/studio/nyhetsstudio/5?post=21909">han var svært glad for at Berg hadde blitt benådet.</a></p>
      <p>- Det er naturlig at han som medmenneske og offiserskollega er glad for at Frode Berg er benådet etter å ha fått en alvorlig spiondom mot seg, utdyper Bjergene overfor Dagbladet.</p>
      <p>EOS-utvalget, som fører kontroll med Norges hemmelige tjenester, undersøker <a href="https://www.dagbladet.no/nyheter/eos-utvalget-gransker-berg-saken/71830232">om E-tjenesten har brutt loven eller om Frode Bergs rettigheter har blitt krenket</a>.</p>
      <p>
        <b>Ifølge Bjergene er E-tjenesten glad for at utvalget gransker saken.</b>
      </p>
      <p>- EOS-utvalgets uavhengige kontroll av Etterretningstjenesten, både ved inspeksjoner og klagesaker, er viktige for å legitimere at tjenesten virksomhet utøves i overensstemmelse med norsk lovgivning og folkeretten.</p>
      <h3>Hjemme igjen</h3>
      <p>Frode Berg ble pågrepet av den russiske sikkerhetstjenesten FSB under et besøk i Moskva. 5. desember 2017.</p>
      <p>16. april 2019 ble den tidligere grenseinspektøren funnet skyldig i spionasje og dømt til 14 års fengsel.</p>
      <p>I oktober ble det kjent at Litauen og Russland var blitt enige om å utveksle to russere mot to litauere og en ikke navngitt nordmann som var dømt i Russland. En måned seinere, 15. november, ble den spiondømte nordmannen overlevert til den norske ambassaden i Litauen.</p>
      <p>
        <b>Dagen etter var Berg tilbake i Norge. <a href="https://www.dagbladet.no/nyheter/hentet-hjem-av-e-tjenesten/71828742">Det var E-tjenesten som fikk oppdraget </a>med å frakte Berg trygt hjem etter fangeutvekslingen.</b>
      </p>
      <p>Han ble fraktet hjem i et privatfly fra Vilnius, og landet på Gardermoen militære flyplass klokka 20.15 lørdag kveld.</p>
      <p>Berg har fram til i kveld oppholdt seg på et hemmelig sted på Østlandet med sin kone Anita og datter Christina. Det er foreløpig ukjent når de vil returnere til Kirkenes. Ifølge ordfører Rafaelsen vil det ikke arrangeres noe spesielt i forbindelse med hjemkomsten.</p>
      <p>
        <b>- Selvfølgelig ikke. Det skal familien ta seg av. Han må få komme tilbake på en normal måte.</b>
      </p>
    </article>
  </body>
</html>