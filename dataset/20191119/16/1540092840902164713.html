<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/197917/italia-antimetopos-me-tis-sardeles-o-mateo-salvini"/>
    <meta property="og:site_name" content="CNN.gr"/>
    <meta property="article:published_time" content="2019-11-19T16:00:11+00:00"/>
    <meta property="og:title" content="«Σαρδέλες»: Το νέο, απρόβλεπτο κίνημα που αντιστέκεται στον Σαλβίνι"/>
    <meta property="og:description" content="Αντιμέτωπος με ένα νέο, απρόβλεπτο αντίπαλο, το νέο κοινωνικό κίνημα «Le Sardine» («Οι Σαρδέλες»), το οποίο εναντιώνεται στις ξενοφοβικές πολιτικές του..."/>
  </head>
  <body>
    <article>
      <h1>«Σαρδέλες»: Το νέο, απρόβλεπτο κίνημα που αντιστέκεται στον Σαλβίνι</h1>
      <h2>Αντιμέτωπος με ένα νέο, απρόβλεπτο αντίπαλο, το νέο κοινωνικό κίνημα «Le Sardine» («Οι Σαρδέλες»), το οποίο εναντιώνεται στις ξενοφοβικές πολιτικές του θέσεις, βρίσκεται ο γραμματέας της Λέγκας Ματέο Σαλβίνι.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 18:00 , 19 November 2019</p>
      <p>Η<b> κοινωνική αντίσταση</b> του αυθόρμητου, υπερκομματικού, κινήματος των «Σαρδελών» κατά του ηγέτη της ξενοφοβικής Λέγκας Ματέο Σαλβίνι, ενόψει των περιφερειακών εκλογών του Ιανουαρίου στην Εμίλια Ρομάνια διογκώνεται. Μετά τις 12.000 που συγκεντρώθηκαν στην Μπολόνια την περασμένη Πέμπτη, για να διαδηλώσουν ενάντια σε εκδήλωση της Λέγκας, χθες βράδυ ήταν η σειρά της γειτονικής Μόντενας, όπου, παρά τη βροχή, η κεντρική πλατεία Ματζόρε γέμισε με χιλιάδες ανθρώπους, που φώναξαν συνθήματα κατά του Σαλβίνι και τραγούδησαν το παρτιζάνικο τραγούδι «Μπέλα Τσάο».</p>
      <p>Κάνοντας λογοπαίγνιο με το όνομα της Λέγκας και το ρήμα legare (δένω), η γεμάτη από «Σαρδέλες» πλατεία βροντοφώναξε πως <b>«η Μόντενα δεν δένεται»</b>. Ένας από τους διοργανωτές αφιέρωσε την εκδήλωση στην επιζήσασα του Άουσβιτς και γερουσιαστή Λιλιάνα Σέγκρε, όπου η προκλητική στάση του Σαλβίνι εναντίον της έχει προκαλέσει πολλές αντιδράσεις.</p>
      <p>Στην εκδήλωση επενέβη και η Σαμάρ Ζαούλ, που έχει δεχθεί προσωπικές επιθέσεις από τον ηγέτη του ακροδεξιού κόμματος και πρώην υπουργό Εσωτερικών για το επικριτικό προς το πρόσωπό της περιεχόμενο μίας ανάρτησής της: «εξυπονοούσε τον θάνατό μου», τόνισε προς το πλήθος.</p>
      <p>Παρών στην διαδήλωση ήταν και ο βολεϊμπολίστας της ομάδας της Μόντενας, Ιβάν Ζάιτσεφ, ο οποίος απηύθυνε κι εκείνος χαιρετισμό στο<b> ηλεκτρισμένο πλήθος,</b> που συναπαρτίζονταν από ετερόκλητους ανθρώπους, νέους, σπουδαστές, εργάτες, υπαλλήλους, και ηλικιωμένους. Μάλιστα, μία ηλικιωμένη γυναίκα με περηφάνια επιδείκνυε το πλακάτ της με τη ζωγραφιστή σαρδέλα και την επιγραφή «Ναπολιτάνικη Σαρδέλα».</p>
      <p>Με παρότρυνση των διοργανωτών, όλη η πλατεία και παρά τη βροχή και με τις ομπρέλες της,<b> άρχισε να πηδάει ρυθμικά,</b> φωνάζοντας το σύνθημα <b>«όποιος δεν πηδά είναι φασίστας».</b></p>
      <p>«Ούτε η Μόντενα 'χαύει' την προπαγάνδα του Σαλβίνι κι ο 'καπετάνιος' το σκάει μπροστά από τις 'Σαρδέλες' που στέκουν όλες σμιχτά, ελεύθερες», δηλώνει ο κυβερνήτης της Περιφέρειας της Εμίλιας Ρομανία,ς Στέφανο Μπονατσίνι, που διεκδικεί ξανά την εκλογή του στην αναμέτρηση της 26ης Ιανουαρίου. Πλήθος ήταν και τα <b>ενθαρρυντικά μηνύματα υπέρ του κινήματος</b> κι από άλλες πολιτικές προσωπικότητες, όπως από τον ηγέτη του Δημοκρατικού Κόμματος (PD) Νικόλα Τζινγκαρέτι, ή τον πρώην πρωθυπουργό Πάολο Τζεντιλόνι.</p>
      <p>«Εγώ βλέπω ανθρώπους εναντίον μου, όμως στην δημοκρατία συνυπάρχουν τα πάντα», δήλωσε από την πλευρά του ο Σαλβίνι, τονίζοντας: «εγώ σήμερα πέρασα μία μέρα ολάκερη συναντώντας επιχειρηματίες, γεωργούς, εργάτες. Υπάρχουν κι όσοι διαδηλώνουν εναντίον μου, όμως αυτό είναι ωραίο στη δημοκρατία. Αρκεί, όποιος διαδηλώνει να μην παρακινεί στη βία και να μην απειλεί με θάνατο».</p>
      <p>Με γνώμονα τις περιφερειακές εκλογές στην Εμίλια Ρομάνια, η αντίδραση του κινήματος των «Σαρδελών» ενάντια στις προεκλογικές εμφανίσεις του Σαλβίνι -σε μία περιφέρεια που θεωρείται 'λίκνο' της Αριστεράς στην Ιταλία- έχουν πολλαπλασιαστεί. Επόμενος σταθμός για τις «Σαρδέλες» είναι η πόλη της Πάρμας την επόμενη Δευτέρα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197810/italia-exarthrosi-diethnoys-speiras-ekane-paranomes-anaskafes-kai-arpaxe-arxaia-pollon-ekatommyrion">Ιταλία: Εξάρθρωση διεθνούς σπείρας – Έκανε παράνομες ανασκαφές και άρπαξε αρχαία πολλών εκατομμυρίων</a>
        </li>
        <li>
          <a href="https://www.cnn.gr/news/kosmos/story/197687/voyliazei-kai-pali-i-venetia-kleisti-i-plateia-toy-agioy-markoy">«Βούλιαξε» και πάλι η Βενετία – Κλειστή η πλατεία του Αγίου Μάρκου</a>
        </li>
        <li>
          <a href="https://www.cnn.gr/news/kosmos/story/197513/apisteyto-peristatiko-stin-italia-agriogoyroyna-royfixan-kokaini-axias-19-800-eyro">Απίστευτο περιστατικό στην Ιταλία: Αγριογούρουνα «ρούφηξαν» κοκαΐνη αξίας 19.800 ευρώ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1950/italia">ΙΤΑΛΙΑ</a>
        </li>
        <li>
          <a href="https://www.cnn.gr/eidhseis/tag/45883/mateo-salvini">ΜΑΤΕΟ ΣΑΛΒΙΝΙ</a>
        </li>
        <li>
          <a href="https://www.cnn.gr/eidhseis/tag/82516/sardeles">ΣΑΡΔΕΛΕΣ</a>
        </li>
        <li>
          <a href="https://www.cnn.gr/eidhseis/tag/30997/legka-toy-vorra">ΛΕΓΚΑ ΤΟΥ ΒΟΡΡΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/19/197945/snapshot/AP_19280227398924.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197939/snapshot/2561033.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197941/snapshot/2760457.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/19/197931/snapshot/8530127.jpg"/>
      </figure>
    </article>
  </body>
</html>