<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/622352/%D8%A7%D9%88%D8%AC-%D8%A2%D8%B4%D9%81%D8%AA%DA%AF%DB%8C-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C-%D8%A2%D8%B2%D8%A7%D8%AF-%D9%86%DB%8C%D9%85%DB%8C-%D8%A7%D8%B2-%D8%AA%DB%8C%D9%85%E2%80%8C%D9%87%D8%A7-%D8%A7%D9%86%D8%B5%D8%B1%D8%A7%D9%81-%D8%AF%D8%A7%D8%AF%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-19T16:11:00+00:00"/>
    <meta property="og:title" content="اوج آشفتگی در لیگ کشتی آزاد/ نیمی از تیم‌ها انصراف دادند!"/>
    <meta property="og:description" content="پس از انصراف تیم‌های رعد پدافند و پاس از ادامه حضور در لیگ برتر کشتی آزاد، تیم اترک خراسان نیز در فاصله ۳ روز مانده به نیمه نهایی و فینال لیگ، از ادامه حضور در این رقابت‌ها انصراف داد."/>
  </head>
  <body>
    <article>
      <h1>اوج آشفتگی در لیگ کشتی آزاد/ نیمی از تیم‌ها انصراف دادند!</h1>
      <address>
        <time datetime="2019-11-19T16:11:00+00:00">19 Nov 2019, 16:11</time>
      </address>
      <p>
        <i>پس از انصراف تیم‌های رعد پدافند و پاس از ادامه حضور در لیگ برتر کشتی آزاد، تیم اترک خراسان نیز در فاصله ۳ روز مانده به نیمه نهایی و فینال لیگ، از ادامه حضور در این رقابت‌ها انصراف داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>در حالیکه یکی از شعارهای اصلی مهدی نصیرزاده رییس جدید و تازه کار سازمان لیگ کشتی، برگزاری منظم و بدور از حاشیه لیگ کشتی آزاد و فرنگی بوده است، اما از تعداد ۷ تیم حاضر در لیگ کشتی آزاد تاکنون ۳ تیم انصراف خود را در میانه رقابت‌ها اعلام کرده‌اند تا شاهد بی‌نظم‌ترین لیگ کشتی آزاد طی سال‌های اخیر باشیم.</p>
      <p>عبدالمهدی نصیرزاده که همزمان با ریاست سازمان لیگ کشتی، مدیر کلی تربیت بدنی دانشگاه پیام نور را نیز بر عهده دارد، در ابتدا وعده داده بود شاهد لیگی جذاب و بدور از حاشیه خواهیم بود اما در عمل بسیاری از تیم‌ها ضمن کناره‌گیری از لیگ، نسبت به اتفاقات مختلف اعتراضات شدیدی داشتند.</p>
      <p>پیش از این ۲ تیم نظامی رعد پدافند و پاس بدلیل نداشتن مجوز از ستاد کل نیروهای مسلح از ادامه حضور در لیگ کنار کشیدند و حالا خبر می‌رسد تیم اترک خراسان شمالی نیز در فاصله ۳ روز مانده به حضور در مرحله نهایی لیگ کشتی آزاد انصراف خود را از حضور در این رقابت‌ها اعلام کرده است.</p>
      <p>بهروز یاری مربی تیم اترک خراسان شمالی ضمن اعلام این خبر، به ایسنا گفت: بدلیل عدم انجام تعهدات مالی، ۸۰ درصد کشتی‌گیران اقدام به ترک اردوی تیم کرده‌اند و قطعا با این وضعیت قصدی برای ادامه حضور در لیگ نخواهیم داشت. بیشتر نفرات تیم از جمله مجتبی گلیج و عزت الله اکبری اردوی تیم را ترک کرده اند.</p>
    </article>
  </body>
</html>