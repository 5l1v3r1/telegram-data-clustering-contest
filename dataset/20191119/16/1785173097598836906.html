<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/economic/ministrul-economiei-s-a-intalnit-cu-sindicatele-din-industria-de-aparare-problemele-acestui-sector-lipsa-contractelor-si-a-investitiilor-si-criza-fortei-de-munca-1922404219002019111619174949"/>
    <meta property="og:site_name" content="News.ro"/>
    <meta property="article:published_time" content="2019-11-19T16:42:00+00:00"/>
    <meta property="og:title" content="Ministrul Economiei s-a întâlnit cu sindicatele din industria de apărare. Problemele acestui sector: Lipsa contractelor şi a investiţiilor şi criza forţei de muncă"/>
    <meta property="og:description" content="Virgil Popescu, ministrul Economiei, Energiei şi Mediului de Afaceri s-a întâlnit marţi cu sindicatele din industria de apărare pentru a purta o serie de discuţii în vederea elaborării unor strategii de acţiune în viitorul apropiat, iar părţile au vorbit despre problemele cu care se confruntă cele mai multe societăţi din industria de apărare: lipsa contractelor şi a investiţiilor, criza forţei de muncă din cauza nivelului foarte mic de salarizare."/>
  </head>
  <body>
    <article>
      <h1>Ministrul Economiei s-a întâlnit cu sindicatele din industria de apărare. Problemele acestui sector: Lipsa contractelor şi a investiţiilor şi criza forţei de muncă</h1>
      <address><time datetime="2019-11-19T16:42:00+00:00">19 Nov 2019, 16:42</time> by <a rel="author">Alina Oprea</a></address>
      <p>
        <b>Virgil Popescu, ministrul Economiei, Energiei şi Mediului de Afaceri s-a întâlnit marţi cu sindicatele din industria de apărare pentru a purta o serie de discuţii în vederea elaborării unor strategii de acţiune în viitorul apropiat, iar părţile au vorbit despre problemele cu care se confruntă cele mai multe societăţi din industria de apărare: lipsa contractelor şi a investiţiilor, criza forţei de muncă din cauza nivelului foarte mic de salarizare.</b>
      </p>
      <p>Dialogul a avut loc după ce premierul Ludovic Orban, ministrul Economiei, Virgil Popescu, şi ministrul Apărării Naţionale, Nicolae Ciucă, au avut o întâlnire în vederea consolidării cooperării între cele două instituţii, informează un comuncat emis marţi de Ministerul Economiei, Energiei şi Mediului de Afaceri.</p>
      <p>”Am răspuns cererii de a ne întâlni în acest format şi de a discuta cu dumneavoastră. Ministerul pe care îl conduc are printre direcţiile strategice şi industria de apărare. Referitor la aceasta, eu am avut încă de la începutul mandatului întâlniri cu ministrul Apărării Naţionale, Nicolae Ciucă, şi am hotărât să elaborăm un plan multianual de colaborare cu Armata Română, în urma căruia vom vedea cum poate să răspundă industria de apărare nevoilor Armatei Române. Trebuie să ştiţi că vă bazaţi atât pe sprijinul meu, cât şi pe sprijinul lui Nicolae Ciucă, ministrul Apărării Naţionale. Amândoi vrem să stabilim o bună colaborare între ministerele pe care le conducem”, a afirmat Virgil Popescu, ministrul Economiei, Energiei şi Mediului de Afaceri.</p>
      <p>Printre cei ce au participat la întâlnirea de la sediul Ministerului Economiei se numără Constantin Bucuroiu, preşedintele Sindicatului Dreptatea de la Uzina Automecanică Moreni şi secretar naţional pe probleme de industrie de apărare în cadrul Federaţiei Naţionale Sindicale Solidaritatea Metal, Ion Ivan, liderul Federaţiei Sindicatelor din Apărare UNIREA, precum şi preşedinţi ai sindicatelor de la Uzina Mecanică Sadu, Uzina Mecanică Orăştie, IAR Ghimbav, Fabrica de Pulberi SA Făgăraş, IOR SA.</p>
      <p>”Aceştia au vorbit despre problemele cu care se confruntă cele mai multe societăţi din industria de apărare: lipsa contractelor şi a investiţiilor, criza forţei de muncă din cauza nivelului foarte mic de salarizare”, mai arată comunicatul.</p>
      <p>Ministrul Economiei Virgil Popescu i-a asigurat pe cei prezenţi că în mandatul său îşi propune să întărească relaţia de colaborare dintre MAPN şi Ministerul Economiei, subliniind faptul că-şi doreşte să sprijine puternic industria naţională de apărare.</p>
      <p>”Totodată, Virgil Popescu a arătat că este la curent cu situaţia dificilă în care se află multe dintre companiile din portofoliul ministerului, situaţie generată şi de precedentul mod de lucru defectuos dintre Ministerul Economiei şi Ministerul Apărării Naţionale. În acest context, Ministrul Economiei le-a spus liderilor de sindicat că a discutat cu Ministrul Apărării şi împreună au stabilit că este necesară elaborarea unui plan multianual de colaborare cu Armata Română, pentru a avea o planificare strategică a comenzilor ce se vor face companiilor din industria de apărare”, mai informează ministerul.</p>
      <p>La finalul întâlnirii, Ministrul Economiei a reiterat că industria de apărare este prioritară şi a subliniat că îşi doreşte ca toţi cei implicaţi să dea dovadă de profesionalism.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>