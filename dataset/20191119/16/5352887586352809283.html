<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/kriminalai/sulaikytas-vaikinas-itariamas-is-senyvo-amziaus-klaipedieciu-atiminejes-rankines-1751020/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T16:14:00+00:00"/>
    <meta property="og:title" content="Sulaikytas vaikinas įtariamas iš senyvo amžiaus klaipėdiečių atiminėjęs rankines"/>
    <meta property="og:description" content="Reklama"/>
  </head>
  <body>
    <article>
      <h1>Sulaikytas vaikinas įtariamas iš senyvo amžiaus klaipėdiečių atiminėjęs rankines</h1>
      <address><time datetime="2019-11-19T16:14:00+00:00">19 Nov 2019, 16:14</time> by <a rel="author">Klaipėdos AVPK</a></address>
      <p>Reklama</p>
      <p>
        <b>Lapkričio mėnesį Klaipėdos mieste užregistruota nemažai pranešimų apie žaibiškas vagystes, kurių metu nepažįstamas vaikinas, prabėgdamas atimdavo rankines iš vyresnio amžiaus moterų.</b>
      </p>
      <p>Vien praėjusį savaitgalį – užregistruotos šešios tokio pobūdžio vagystės – lapkričio 15 d. Debreceno g., parke, prie 1944 m. gimusios moters pribėgo nepažįstamas vyras, pagriebė rankinę ir pabėgo. Moteris patirtą žalą įvertino 54 eurais. Lapkričio 16 d. Klaipėdos mieste užregistruoti net trys panašūs atvejai, du iš jų Baltijos prospekte – čiupęs moterų rankines vaikinas pasprukdavo, o patirtą žalą moterys įvertino 200 ir 60 eurų. Dar vienas atvejis tą patį šeštadienį fiksuotas paplūdimyje tarp Melnragės ir Antrosios Melnragės – tuokart ilgapirštis pačiupęs moters rankinę pasisavino ne tik grynuosius bet ir joje buvusį telefoną „Samsung“, tad ir nuostoliai gerokai didesni – 580 eurų. Dar dvi analogiškos vagystės užfiksuotos ir sekmadienį, lapkričio 17 d.</p>
      <p>Paprastai ilgapirštį domindavo tik piniginių turinys – pasiėmęs grynuosius pinigus, vaikinas rankinę su kitais daiktais numesdavo nuošaliau ir pasprukdavo. Visos pranešėjos įtariamąjį apibūdindavo kaip apie 175-180 cm. ūgio, apie 25-30 m. amžiaus, liekno kūno sudėjimo.</p>
      <figure>
        <iframe src="https://www.youtube.com/embed/-CwhvoETufg" width="640" height="340" data-service="Youtube" scrolling="no"/>
      </figure>
      <p>Policijos pareigūnai išanalizavę visus turimus pranešimus, susidarė įtariamojo portretą ir ėmėsi aktyvių veiksmų, mieste buvo skirtos papildomos pajėgos įtariamajam surasti. Lapkričio 19 d., antradienį, gavus pranešimus, jog panašaus braižo žaibiškos vagystės įvykdytos Rumpiškės ir Mokyklos g. kiemuose, nuolat ryšio priemonėmis tarpusavyje keičiantis informacija, sekdami karštais pėdsakais pareigūnai sulaikė galimai šiuos nusikaltimus įvykdžiusį 1993 m. gimusį, aštuonis kartus už vagystes ir plėšimus jau teistą vaikiną. Džiugu, jog prie sulaikymo prisidėjo ir vienas iš uostamiesčio policijos rėmėjų – vaikinas matė įtariamąjį, bei pareigūnams nurodė į kurią pusę pastarasis nubėgo.</p>
      <p>
        <b>Pareigūnai prašo piliečius galimai nukentėjusius nuo šio asmens, susisiekti tel. 870060850.</b>
      </p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/kriminalai/plesimai-tesiasi-dar-trys-moterys-neteko-rankiniu-1750551/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/dar-dvi-moterys-neteko-rankiniu-1750390/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/kriminalai/rankiniu-plesiku-gaujos---vieni-nuteisti-kiti-bausmiu-dar-sulauks-845873/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>