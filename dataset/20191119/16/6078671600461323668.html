<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.cross.bg/predsedatel-prokyror-narodnoto-1618367.html"/>
    <meta property="og:site_name" content="Cross"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="Властта предлага Цацаров за шеф на КПКОНПИ"/>
    <meta property="og:description" content="/КРОСС/ ГЕРБ и &quot;Обединени патриоти&quot; официално обявиха кандидатурата на Сотир Цацаров за председател на КПКОНПИ."/>
  </head>
  <body>
    <article>
      <h1>Властта предлага Цацаров за шеф на КПКОНПИ</h1>
      <address>
        <time datetime="2019-11-19T16:30:00+00:00">19 Nov 2019, 16:30</time>
      </address>
      <p>/КРОСС/ ГЕРБ и "Обединени патриоти" официално обявиха кандидатурата на Сотир Цацаров за председател на КПКОНПИ.</p>
      <p>Името на все още действащия главен прокурор се завъртя като възможна номинация на управляващите още миналата седмица.</p>
      <p>Тогава нито той, нито ГЕРБ отрекоха новината. Мандатът му в Прокуратурата изтича в края на декември. Президентът Румен Радев все още не се е произнесъл по указа за избора на Иван Гешев за нов главен прокурор.</p>
      <p>Днес на брифинг в Народното събрание шефката на групата на ГЕРБ Даниела Дариткова представи кандидатурата на Сотир Цацаров.</p>
      <p>След нея говориха и депутати от групата на Патриотите, които заизреждаха качествата на главния прокурор и му благодариха, че се е съгласил да приеме номинацията.</p>
      <p>Възлагат му надежди да продължи борбата с корупцията и за това, че ще уважава разделението на властите.</p>
      <p>На 6 ноември парламентът прие процедурни правила за избор на председател и членове на Антикорупционния орган.</p>
      <p>Антикорупционният закон гласи, че за председател на Комисията се избира български гражданин с високи професионални и нравствени качества, който има висше юридическо образование и най-малко 10 години юридически стаж.</p>
      <p>Процедурните правила предвиждат предложенията за кандидати и председател на КПКОНПИ да се правят от народни представители и да се внасят в писмена форма чрез деловодството но на Народното събрание до Комисията за борба с корупцията, конфликт на интереси и парламентарна етика в 14-дневен срок.</p>
      <p>Изслушването на кандидатите се провежда на открито заседание на комисията, което се излъчва в реално време чрез интернет страницата на Народното събрание.</p>
      <p>Гласуването ще се извършва поотделно за всеки кандидат по поредността, определена в списъка. За избран се смята кандидатът, получил повече от половината от гласовете на присъстващите народни представители.</p>
    </article>
  </body>
</html>