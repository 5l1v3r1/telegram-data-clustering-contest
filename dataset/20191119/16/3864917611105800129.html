<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ukrinform.ua/rubric-polytics/2821400-prokuror-za-10-hvilin-zacitav-obvinuvacenna-nasirovu.html"/>
    <meta property="og:site_name" content="www.ukrinform.ua"/>
    <meta property="article:published_time" content="2019-11-19T16:20:00+00:00"/>
    <meta property="og:title" content="Прокурор за 10 хвилин зачитав обвинувачення Насірову"/>
    <meta property="og:description" content="Прокурор САП Роман Симків зачитав у Вищому антикорупційному суді короткий зміст обвинувального акта у справі ексголови ДФС Романа Насірова, якому інкримінують незаконне відстрочення сплати податків компаніям ексдепутата Олександра Онищенка."/>
  </head>
  <body>
    <article>
      <h1>Прокурор за 10 хвилин зачитав обвинувачення Насірову</h1>
      <h2>Прокурор САП Роман Симків зачитав у Вищому антикорупційному суді короткий зміст обвинувального акта у справі ексголови ДФС Романа Насірова, якому інкримінують незаконне відстрочення сплати податків компаніям ексдепутата Олександра Онищенка.</h2>
      <address>
        <time datetime="2019-11-19T16:20:00+00:00">19 Nov 2019, 16:20</time>
      </address>
      <p>Про це повідомляє кореспондент Укрінформу.</p>
      <p>Симків зачитав 4 сторінки обвинувального акта. У ньому зазначається, що загалом Насіров прийняв "за пособництва Володимира Новікова на виконання досягнутої з Онищенком злочинної змови" 327 рішень, "економічно та документально необґрунтованих" щодо відстрочок. Внаслідок цих рішень державі було завдано збитків на суму 2 млрд 19 млн 146 тис. 516 грн.</p>
      <p>У <a href="https://twitter.com/Shabunin/status/1196808976870117376">"Центрі протидії корупції"</a> зазначають, що прокурори встигли оголосити обвинувачення за 10 хвилин. </p>
      <figure>
        <iframe data-src="https://twitter.com/Shabunin/status/1196808976870117376?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Насіров, у свою чергу, заявив, що свою винуватість не визнає, як і цивільний позов представників потерпілої сторони - Укргазвидобування. Водночас він запевнив суд у готовності давати покази.</p>
      <p>Далі промову оголосив прокурор САП Андрій Перов. Зараз з промовами виступають Насіров і його захисники.</p>
      <p>Як повідомляв Укрінформ, ексголову ДФС Романа Насірова затримало НАБУ 2 березня 2017 року в рамках розслідування "газової справи" ексдепутата Олександра Онищенка, проте через два тижні Насірова відпустили під заставу у розмірі 100 млн грн.</p>
      <p>Насіров обвинувачується у зловживанні службовим становищем (ч. 2 ст. 364) та службовому підробленні (ч. 1 ст. 366 Кримінального кодексу).</p>
      <p>За версією слідства, в період 2015-2016 рр. він дозволив компаніям депутата Онищенка не сплачувати державі рентну плату за користування надрами. Ці дії Насірова, за даними слідства, завдали державі збитків на суму понад 2 млрд гривень.</p>
      <p>31 січня 2018 року Насіров був звільнений з посади голови ДФС, проте 11 грудня Окружний адмінсуд Києва ухвалив рішення поновити його на цій посаді. Кабмін оскаржив це рішення.</p>
      <p>4 березня 2019 року Шевченківський райсуд Києва за власної ініціативи зменшив Насірову розмір застави зі 100 мільйонів гривень до 36 мільйонів.</p>
      <p>27 вересня Центр протидії корупції повідомив, що Касаційний адміністративний суд Верховного суду скасував усі рішення судів попередніх інстанцій, які приймалися на користь Насірова.</p>
      <p>Справу Насірова передали з Шевченківського райсуду у Вищий антикорупційний суд.</p>
      <p>Вищий антикорсуд 8 листопада провів підготовче засідання у справі Насірова і призначив перше засідання з розгляду справи по суті на 19 листопада.</p>
      <p>Варто зазначити, що 7 грудня 2017 року, ще під час першого розгляду справи у Шевченківському суді, прокурори САП почали зачитувати повний текст обвинувального акта, який складається з 774 сторінок. Зачитування тривало багато місяців.</p>
      <p>У вересні 2019 року парламент проголосував зміни до законодавства, і наразі частина друга статті 347 КПК передбачає, що судовий розгляд справи починається з оголошення прокурором короткого викладу обвинувального акта.</p>
      <p>Але, згідно частини четвертої цієї ж статті, суд, з урахуванням розумних строків, може обмежити тривалість оголошення прокурором короткого викладу обвинувального акта.</p>
      <p>На початку розгляду цієї справи ще у Шевченківському райсуді Києва під час одного із засідань прокурор САП Андрій Перов зазначив, що якби у суді було зачитано скорочену версію обвинувального акта, то це б зайняло 1-2 засідання, оскільки скорочена версія складалася з 70 сторінок.</p>
      <p>
        <i>Фото: slovoidilo</i>
      </p>
    </article>
  </body>
</html>