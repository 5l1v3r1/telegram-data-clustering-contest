<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/685322/fountonei-i-kontra-metaxy-dioikisis-kai-ergazomenon-tis-dei-gia-t"/>
    <meta property="og:site_name" content="enikos.gr"/>
    <meta property="article:published_time" content="2019-11-19T16:36:00+00:00"/>
    <meta property="og:title" content="Φουντώνει η κόντρα μεταξύ διοίκησης και εργαζομένων της ΔΕΗ για το νομοσχέδιο του υπουργείο Περιβάλλοντος"/>
    <meta property="og:description" content="Ο κ. Αδαμίδης υποστήριξε ότι το νομοσχέδιο θα προκαλέσει συνθήκες γαλέρας για τους εργαζομένους οι οποίοι θα παραμείνουν στην επιχείρηση..."/>
  </head>
  <body>
    <article>
      <h1>Φουντώνει η κόντρα μεταξύ διοίκησης και εργαζομένων της ΔΕΗ για το νομοσχέδιο του υπουργείο Περιβάλλοντος</h1>
      <address>
        <time datetime="2019-11-19T16:36:00+00:00">19 Nov 2019, 16:36</time>
      </address>
      <p>
        <b>Βουλή, του Γιώργου Λυκουρέντζου</b>
      </p>
      <p>Με την ακρόαση των εμπλεκομένων φορέων συνεχίζεται για δεύτερη ημέρα στη Βουλή η συζήτηση του νομοσχεδίου του Υπουργείου Περιβάλλοντος και Ενέργειας για τη <a href="https://www.enikos.gr/politics/685133/kontra-chatzidaki-syriza-sti-vouli-gia-ti-dei%CE%94%CE%95%CE%97.">ΔΕΗ.</a></p>
      <p>Την κάθετη αντίθεσή τους εξέφρασαν οι σύλλογοι εργαζομένων, ενώ η νέα διοίκηση της επιχείρησης αλλά και αρκετοί φορείς μίλησαν με θετικά λόγια για το νομοσχέδιο.</p>
      <p>Ο Πρόεδρος της ΓΕΝΟΠ-ΔΕΗ Γιώργος Αδαμίδης εξαπέλυσε σφοδρή επίθεση κατά της πολιτικής ηγεσίας του Υπουργείου κάνοντας λόγο για απόπειρα κοινωνικού αυτοματισμού και παραπληροφόρηση με θύματα τους εργαζομένους. Ο κ. Αδαμίδης υποστήριξε ότι το νομοσχέδιο θα προκαλέσει συνθήκες γαλέρας για τους εργαζομένους οι οποίοι θα παραμείνουν στην επιχείρηση υποστηρίζοντας ωστόσο ότι η πολυδιαφημισμένη άρση της μονιμότητας ισχύει ήδη από το 2012. “ Μην το λέτε άλλο κε Υπουργέ με τη μονιμότητα. Πάνω από 100 εργαζόμενοι από το 2012 έχουν οδηγηθεί σε απόλυση για λόγους επάρκειας”, είπε ο κ. Αδαμίδης.</p>
      <p>Ο Πρόεδρος της ΓΕΝΟΠ υποστήριξε ότι το νομοσχέδιο φέρνει πλήρη κατάργηση του ΑΣΕΠ και δημιουργεί εργαζομένους δυο ταχυτήτων. Κατά τον κ. Αδαμίδη το νέο οργανόγραμμα της ΔΕΗ αποκαλύπτει και τους στόχους της κυβέρνησης με τη δημιουργία θέσης γραμματέα λιγνιτικής παραγωγής, της βρώμικης ΔΕΗ την οποία ετοιμάζει η κυβέρνηση να κλείσει. Ποικίλα σχόλια προκάλεσε πάντως η αναφορά του κ. Αδαμίδη στο ζήτημα της έκπτωσης τιμολογίου της ΔΕΗ για εργαζομένους και συνταξιούχους.</p>
      <p>Κατά τον κ. Αδαμίδη ο περιορισμός της έκπτωσης από 75% στο 30% σημαίνει ότι το σύνολο των πολιτών της χώρας θα μπορούν να έχουν μεγαλύτερη έκπτωση από τους ιδιωτικούς παρόχους και ότι το μόνο προνόμιο “αυτών των εργαζομένων είναι οι χιλιάδες νεκροί”.</p>
      <p>Εντελώς διαφορετική προσέγγιση στο νομοσχέδιο είχε η διοίκηση της ΔΕΗ με τον νέο Πρόεδρό της Γιώργο Στάσση να υποστηρίζει ότι η ΔΕΗ αλλάζει. Το σχέδιο ανάταξης της ΔΕΗ περιλαμβάνει λειτουργία με σύγχρονο τρόπο και όχι με αγκυλώσεις του παλαιού δημοσίου.</p>
      <p>“Η ΔΕΗ σήμερα απουσιάζει παντελώς από τις Ανανεώσιμες Πηγές Ενέργειας. Η κίτρινη κάρτα που είχε βγει στη ΔΕΗ αναιρέθηκε με τη θετική έκθεση του Σεπτεμβρίου όταν επιβεβαιώθηκε η βιωσιμότητα της. Αυτό ήταν το πρώτο μεγάλο βήμα για την ανάταξη. Τώρα έρχεται ο λειτουργικός μετασχηματισμός της εταιρείας. Λύνονται προβλήματα που υποχρέωναν τη ΔΕΗ να λειτουργεί με όρους παλαιού δημοσίου. Οι διατάξεις του νομοσχεδίου κάνουν τη ΔΕΗ σύγχρονη επιχείρηση”, είπε ο κ. Στάσσης, τονίζοντας ότι το μέχρι σήμερα πλαίσιο λειτουργούσε υπέρ των ανταγωνιστών της.</p>
      <p>Απαντώντας στη μομφή εργαζομένων και αντιπολίτευσης πως καταργείται το ΑΣΕΠ από τη διαδικασία προσλήψεων ο κ. Στάσσης μίλησε για διπλό έλεγχο από το ΑΣΕΠ και ότι στη ΔΕΗ ανοίγεται ο δρόμος για να προσελκύσει το καλύτερο έμψυχο δυναμικό.</p>
      <p>Αντίθετοι με το νομοσχέδιο δήλωσαν και οι εργαζόμενοι της ΔΕΠΑ, υποστηρίζοντας ότι η επιλογή τριχοτομησης οδηγεί σε αναιτιολόγητη συρρίκνωση της εταιρείας ώστε να αποτελέσει εύκολη λεία για ανταγωνιστές. “Εκφράζουμε την απόλυτη δυσαρέσκεια μας για την απουσία της όποιας διάταξης για τους εργαζομένους”, είπαν.</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/684449/stefani-sto-polytechneio-katethese-antiprosopeia-tis-voulis%0A%20%20%20%20%0A"/>
        <a href="http://www.enikos.gr/society/684410/synechizetai-simera-i-katathesi-frouzi-stin-proanakritiki-epitrop%0A%20%20%20%20%0A"/>
        <a href="http://www.enikos.gr/society/684005/anastatosi-sti-veroia-prionisan-kolones-tis-dei-gia-na-kopsoun-to%0A%20%20%20%20%0A"/>
        <a href="http://www.enikos.gr/society/683840/ekdilosi-gia-tis-germanikes-ofeiles-sti-bundestag%0A%20%20%20%20%0A"/>
        <a href="http://www.enikos.gr/society/683353/me-48ores-epanalamvanomenes-apergies-proeidopoiei-i-genop-dei%0A%20%20%20%20%0A"/>
        <a href="http://www.enikos.gr/society/681734/i-17chroni-simaioforos-apo-tin-afriki-niotho-ellinida-echo-gennit%0A%20%20%20%20%0A"/>
        <a href="http://www.enikos.gr/society/681646/antidroun-oi-ergazomenoi-tis-dei-sta-schedia-chatzidaki-ti-dilosa%0A%20%20%20%20%0A"/>
        <a href="http://www.enikos.gr/society/681428/se-exelixi-i-foititiki-poreia-sto-kentro-tis-athinas-kleistoi-oi-%0A%20%20%20%20%0A"/>
        <a href="http://www.enikos.gr/society/680527/rakosyllektes-paredosan-spanio-tomo-tis-efimeridas-tis-kyverniseo%0A%20%20%20%20%0A"/>
      </related>
    </article>
  </body>
</html>