<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.portalsamorzadowy.pl/inwestycje/budowa-parkingu-wielopoziomowego-w-oswiecimiu-na-ukonczeniu,135207.html"/>
    <meta property="og:site_name" content="Portal Samorządowy"/>
    <meta property="article:published_time" content="2019-11-19T16:56:00+00:00"/>
    <meta property="og:title" content="Budowa parkingu wielopoziomowego w Oświęcimiu na ukończeniu"/>
    <meta property="og:description" content="Wiosną przyszłego roku gotowy będzie parking wielopoziomowy park and ride, który samorząd Oświęcimia wznosi tuż przy miejscowym dworcu kolejowym. Budowa jest już na ukończeniu: trwają prace przy jego elewacji i wewnątrz budynku – podał oświęcimski magistrat."/>
  </head>
  <body>
    <article>
      <h1>Budowa parkingu wielopoziomowego w Oświęcimiu na ukończeniu</h1>
      <address><time datetime="2019-11-19T16:56:00+00:00">19 Nov 2019, 16:56</time> by <a rel="author">PAP/JS  </a></address>
      <h4>Wiosną przyszłego roku gotowy będzie parking wielopoziomowy park and ride, który samorząd Oświęcimia wznosi tuż przy miejscowym dworcu kolejowym. Budowa jest już na ukończeniu: trwają prace przy jego elewacji i wewnątrz budynku – podał oświęcimski magistrat.</h4>
      <hr/>
      <p>Parking pomieści 300 miejsc dla samochodów, kilkadziesiąt dla rowerów, skuterów i motocykli, a także toalety.</p>
      <p>Przedsięwzięcie, które obok budowy parkingu obejmowało również wyburzenie dawnego hotelu "Glob", kosztuje ponad 19,4 mln zł. Miasto pozyskało na tę inwestycję dofinansowanie unijne w wysokości 14,3 mln zł.</p>
      <p>Budowa przez samorząd Oświęcimia parkingu wiąże się z planami spółki PKP SA, która kończy budowę dworca kolejowego w tym mieście oraz modernizuje linie kolejowe w kierunku Krakowa i Czechowic-Dziedzic.</p>
      <figure>
        <img src="https://pliki.portalsamorzadowy.pl/i/15/01/98/150198.jpg"/>
        <figcaption>(fot. UM Oświęcim)</figcaption>
      </figure>
      <p>Zobacz też: <a href="https://www.portalsamorzadowy.pl/gospodarka-komunalna/oswiecim-bez-rowerow-miejskich-nie-ma-chetnego-na-dostarczenie-jednosladow,135205.html">Oświęcim bez rowerów miejskich? Nie ma chętnego na dostarczenie jednośladów</a></p>
      <p>"Ważne, że nasze działania są spójne" - powiedział prezydent Oświęcimia Janusz Chwierut. Dodał, że dworzec będzie funkcjonalny, a pobliski park and ride zapewni bezpłatne i bezpieczne parkowanie samochodów na czas dalszej podróży. Jego zdaniem kluczowa jest przebudowa linii kolejowych, która umożliwi szybkie połączenie z dużymi miastami. "Myślę tu głównie o Krakowie, ale też i o Katowicach. Nie będziemy musieli podróżować busami; skorzystamy z kolei, tak jak jest to przyjęte w innych krajach. Czas naszej podróży znacznie się skróci. Do Krakowa powinniśmy dojechać w 60-70 minut" - zaznaczył.</p>
      <p>Nowy dworzec kolejowy powstaje w miejscu dawnego, który wyburzono. Rozbiórka ruszyła rok temu. PKP SA planuje, że otwarcie nowego dworca nastąpi wiosną przyszłego roku. Koszt inwestycji to ok. 16,5 mln zł.</p>
      <footer>
        <pic src="https://pliki.ptwp.pl/pliki/00/02/15/000215.gif"/>
      </footer>
    </article>
  </body>
</html>