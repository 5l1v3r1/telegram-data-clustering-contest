<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.anandabazar.com/sport/viral-video-shane-warne-s-delivery-dismissed-saeed-anwar-in-hobart-20-years-ago-dgtl-1.1072753"/>
    <meta property="og:site_name" content="আনন্দবাজার পত্রিকা"/>
    <meta property="article:published_time" content="2019-11-19T16:44:30+00:00"/>
    <meta property="og:title" content="আনোয়ারকে পরাস্ত করা ওয়ার্নের স্বপ্নের ডেলিভারির দুই দশক! দেখুন ভিডিয়ো"/>
    <meta property="og:description" content="ওয়ার্নের ভেল্কি দেখে পুরনো দিনে ফিরে গিয়েছেন ক্রিকেটভক্তরা। চলছে অজি কিংবদন্তির সেই দুরন্ত ডেলিভারি নিয়ে চর্চা।"/>
  </head>
  <body>
    <article>
      <h1>আনোয়ারকে পরাস্ত করা ওয়ার্নের স্বপ্নের ডেলিভারির দুই দশক! দেখুন ভিডিয়ো</h1>
      <address><time datetime="2019-11-19T16:44:30+00:00">19 Nov 2019, 16:44</time> by <a rel="author">সংবাদ সংস্থা </a></address>
      <p>শতাব্দীর সেরা বলে মাইক গ্যাটিংয়ের স্টাম্প ভেঙে দিয়েছিলেন শেন ওয়ার্ন। অ্যাশেজে সেটাই ছিল ওয়ার্নের প্রথম বল। ১৯৯৩ সালের অ্যাশেজে করা সেই দুরন্ত ডেলিভারির পরে আর ফিরে তাকাতে হয়নি ওয়ার্নকে। তার ঠিক ছ’ বছর পরে কিংবদন্তি অজি লেগ স্পিনারের ঘূর্ণি ভেঙে দেয় পাক-ওপেনার সইদ আনোয়ারের স্টাম্প। সেই ডেলিভারিটাও শতাব্দীর সেরা বলের থেকে কম কিছু ছিল না। আনোয়ারকে ফেরানোর সেই স্বপ্নের ডেলিভারির ভিডিয়ো ক্রিকেট অস্ট্রেলিয়া পোস্ট করেছে টুইটার হ্যান্ডলে। আর ওয়ার্নের ভেল্কি দেখে পুরনো দিনে ফিরে গিয়েছেন ক্রিকেটভক্তরা। চলছে অজি কিংবদন্তির সেই দুরন্ত ডেলিভারি নিয়ে চর্চা।</p>
      <p>সে বার অস্ট্রেলিয়া সফরে গিয়েছিল পাকিস্তান। ১৯৯৯ সালের ১৮ থেকে ২২ নভেম্বর হোবার্টে অনুষ্ঠিত হয়েছিল অস্ট্রেলিয়া-পাকিস্তান দ্বিতীয় টেস্ট। সেই টেস্টের দ্বিতীয় ইনিংসে আনোয়ারকে ফিরিয়েছিলেন ওয়ার্ন। বলটা অফ স্ট্যাম্পের অনেকটাই বাইরে পড়েছিল। তার পরে দারুণ গতিতে বলটা ঢুকে আসে ভিতরে। এতটা যে বলটা ঘুরবে, তা আনোয়ারও প্রত্যাশা করেননি। ব্যাট চালিয়েছিলেন। কিন্তু, ব্যাটে-বলে সংযোগ হয়নি। উল্টে পাক বাঁ হাতি ওপেনারের লেগ স্টাম্প মাটিতে গড়াগড়ি খায়। অবাক হয়ে গিয়েছিলেন আনোয়ার। ওই ইনিংসে পাঁচটি উইকেট নিয়েছিলেন ওয়ার্ন।</p>
      <p>হোবার্টের সেই টেস্টে চার উইকেটে জিতে নিয়েছিল অস্ট্রেলিয়া। প্রথমে ব্যাট করতে নেমে ২২২ রানে গুটিয়ে যায় পাকিস্তানের ইনিংস। জবাবে প্রথম ইনিংসে ২৪৬ তোলে অজিরা। দ্বিতীয় ইনিংসে ৩৯২ রান করে পাকিস্তান। সেই ইনিংসে যখন আনোয়ার পাক ব্যাটিং লাইন আপকে ভরসা দিচ্ছেন, তখনই ওয়ার্নের হাত দিয়ে বেরোয় ওই ভেলকি। দেখুন সেই ভিডিয়ো- </p>
      <figure>
        <iframe data-src="https://twitter.com/cricketcomau/status/1196553418552164352?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/viral-video-ravichandran-ashwin-copies-sanath-jayasuriya-s-bowling-action-with-pink-ball-dgtl-1.1072639">গোলাপি বলে প্র্যাকটিসের ফাঁকেই জয়সূর্যর বোলিং অ্যাকশন নকল অশ্বিনের, দেখুন ভিডিয়ো</a>
        </b>
      </p>
      <p>
        <b>আরও পড়ুন:</b>
        <b>
          <a href="https://www.anandabazar.com/sport/know-the-speciality-of-pink-ball-before-eden-test-dgtl-1.1072644">রাতে দেখতে সুবিধা, জেল্লা থাকে অনেকক্ষণ, গতি-বাউন্স বেশি, অনেকটাই আলাদা গোলাপি বল</a>
        </b>
      </p>
    </article>
  </body>
</html>