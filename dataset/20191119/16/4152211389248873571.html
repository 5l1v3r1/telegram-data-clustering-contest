<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.banglatribune.com/journey/news/591633/%E0%A6%B8%E0%A7%8C%E0%A6%A6%E0%A6%BF%E0%A6%A4%E0%A7%87-%E0%A6%AA%E0%A6%B0%E0%A7%8D%E0%A6%AF%E0%A6%9F%E0%A6%95%E0%A6%A6%E0%A7%87%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A7%A7%E0%A7%AD%E0%A7%A6-%E0%A6%95%E0%A7%8B%E0%A6%9F%E0%A6%BF-%E0%A6%A1%E0%A6%B2%E0%A6%BE%E0%A6%B0%E0%A7%87%E0%A6%B0-%E0%A6%A6%E0%A6%BF%E0%A6%B0%E0%A6%BF%E0%A7%9F%E0%A6%BE-%E0%A6%97%E0%A7%87%E0%A6%9F"/>
    <meta property="og:site_name" content="বাংলা ট্রিবিউন"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="সৌদিতে পর্যটকদের জন্য ১৭০ কোটি ডলারের দিরিয়া গেট"/>
    <meta property="og:description" content="সৌদি আরবে কাদা-ইটের স্থাপত্যের জন্য রাজধানী রিয়াদের দিরিয়া শহর বিখ্যাত। এটি ঐতিহাসিক একটি জায়গা। দিরিয়াকে এখন পর্যটন গন্তব্যে রূপ দিতে কাজ চলছে। মঙ্গলবার (১৯ নভেম্বর) ধুমধাম আয়োজনে দিরিয়া গেট প্রকল্পের ভিত্তিপ্রস্তর স্থাপন করা হয়। এর মধ্যে ছিল জাঁকজমকপূর্ণ ডিনার, সংগীতানুষ্ঠান। সৌদি..."/>
  </head>
  <body>
    <article>
      <h1>সৌদিতে পর্যটকদের জন্য ১৭০ কোটি ডলারের দিরিয়া গেট</h1>
      <address><time datetime="2019-11-19T16:30:00+00:00">19 Nov 2019, 16:30</time> by <a rel="author">জার্নি ডেস্ক</a></address>
      <figure>
        <img src="http://cdn.banglatribune.com/contents/cache/images/1000x0x1/uploads/media/2019/11/19/050882efee3773cc6a3b50adc47dce4a-5dd417f8b6e04.jpg"/>
        <figcaption>সৌদি আরবের দিরিয়া গেট</figcaption>
      </figure>
      <p>
        <b>সৌদি আরবে কাদা-ইটের স্থাপত্যের জন্য রাজধানী রিয়াদের দিরিয়া শহর বিখ্যাত। এটি ঐতিহাসিক একটি জায়গা। দিরিয়াকে এখন পর্যটন গন্তব্যে রূপ দিতে কাজ চলছে। মঙ্গলবার (১৯ নভেম্বর) ধুমধাম আয়োজনে দিরিয়া গেট প্রকল্পের ভিত্তিপ্রস্তর স্থাপন করা হয়। এর মধ্যে ছিল জাঁকজমকপূর্ণ ডিনার, সংগীতানুষ্ঠান।</b>
      </p>
      <p>সৌদি সরকারের ভিশন ২০৩০ বাস্তবায়নের অংশ হিসেবে দিরিয়াকে ভাবা হচ্ছে সবচেয়ে সম্ভাবনাময় পর্যটন স্পট। তাই দিরিয়া গেট প্রকল্পের বাজেট ১৭০ কোটি মার্কিন ডলার! এখানে পর্যটকসহ একসঙ্গে ১ লাখ মানুষ বিচরণ করতে পারবেন। এতে থাকবে বিলাসবহুল বিভিন্ন ব্র্যান্ডের শোরুম, শতাধিক ক্যাফে ও রেস্তোরাঁ।</p>
      <p>আশা করা হচ্ছে – বিশ্বমানের সংস্কৃতি, শিক্ষা ও বিনোদনমূলক সুবিধা উপভোগ করতে দিরিয়া গেটে প্রতি বছর আড়াই থেকে তিন কোটি পর্যটক সমাগম হবে। চারুকলা, জাদুঘর, গ্যালারিসহ দর্শনার্থীদের জন্য থাকবে মজার ও অভিনব সব আয়োজন।</p>
      <p>দিরিয়া গেট উন্নয়ন কর্তৃপক্ষের প্রধান নির্বাহী কর্মকর্তা জেরি ইনজেরিলো বলেছেন, ‘দিরিয়া বৈশ্বিক সংস্কৃতির অংশ হয়ে উঠবে। বিশ্বে সবচেয়ে বেশি পর্যটক সমাগম হওয়া স্পটের তালিকায় জায়গা করে নেবে শহরটি। কারণ একমাত্র এই গন্তব্য সৌদি আরবের ঐতিহ্যবাহী সংস্কৃতির গল্প বলে।’</p>
      <p>
        <i>সূত্র: আরব নিউজ</i>
      </p>
      <footer>/জেএইচ/</footer>
    </article>
  </body>
</html>