<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://sumy.today/vyshchyy-antykorsud-sudyt-sumskogo-suddyu-video"/>
    <meta property="og:site_name" content="Суми Сьогодні"/>
    <meta property="article:published_time" content="2019-11-19T16:30:00+00:00"/>
    <meta property="og:title" content="Вищий антикорсуд судить сумського суддю (відео)"/>
    <meta property="og:description" content="Про таке мова йде у програмі журналістських розслідувань &quot;Під прицілом&quot;, що на UA.Суми. Історія почалася у новому спальному мікрорайоні Сум, який називають Еспланадою. У 2010-х компанія «Сумбуд» почала забудовувати цю територію. Її площа  - більше 15 гектарів. У 2015-му Сумська міська рада поновила договір оренди цієї землі підприємству «Сервіс-маркет», яке, у свою чергу, надало ділянку під будівництво компанії «Сумбуд». Тоді і почалась  активна фаза будівництва, а у Господарському суді Сумщини  - суди за землю."/>
  </head>
  <body>
    <article>
      <h1>Вищий антикорсуд судить сумського суддю (відео)</h1>
      <address>
        <time datetime="2019-11-19T16:30:00+00:00">19 Nov 2019, 16:30</time>
      </address>
      <p>Про таке мова йде у програмі журналістських розслідувань "Під прицілом", що на UA.Суми. Історія почалася у новому спальному мікрорайоні Сум, який називають Еспланадою. У 2010-х компанія «Сумбуд» почала забудовувати цю територію. Її площа  - більше 15 гектарів. У 2015-му Сумська міська рада поновила договір оренди цієї землі підприємству «Сервіс-маркет», яке, у свою чергу, надало ділянку під будівництво компанії «Сумбуд». Тоді і почалась  активна фаза будівництва, а у Господарському суді Сумщини  - суди за землю. ТОВ «Сенс», у якого на «Еспланаді» розміщена автостоянка і закусочна, звернулось до суду  з вимогою визнати протиправним поновлення договору оренди ТОВ «Сервіс-Маркет». Свої вимоги ТОВ «Сенс» обґрунтовував тим, що начебто земельна ділянка, надана «Сервіс-Маркету», перетинається із земельною ділянкою площею 95 м. кв., яку орендує ТОВ «Сенс».  Розглядала цей позов у Господарському суді Сумської області колегія суддів, до складу якої входив суддя Олександр Коваленко. Наразі його судять за прохання неправомірної вигоди саме у зв'язку із судом за землю на “Еспланаді”.</p>
      <figure>
        <img src="http://sumy.today/sites/default/files/1248_0_1_0_0_4_0.jpg"/>
      </figure>
      <p>Два роки тому, 1 листопада 2017-го, журналісти “Під прицілом” зафільмували слідчі дії, які проводили СБУ і НАБУ, стосовно тодішнього голови Господарського суду Сумської області Олександра Коваленка. Наступного дня судді оголосили підозру у проханні неправомірної вигоди в сумі 26600 доларів США.</p>
      <p>За версією прокуратури, Олександр Коваленко через посередника просив надати йому неправомірну вигоду за забезпечення як головою суду та членом колегії суддів прийняття рішення про відмову у задоволенні позову ТОВ “Сенс” у справі стосовно спору за право оренди земельної ділянки у мікрорайоні «Еспланада».</p>
      <p>5 листопада 2017 року Олександр Коваленко подав заяву про звільнення з адміністративної посади голови суду у зв’язку із набуттям статусу підозрюваного в кримінальних правопорушеннях.</p>
      <p>З посади голови суду Олександра Коваленка звільнили, він залишився суддею. 7 листопада Вища рада правосуддя надала згоду на утримання судді Коваленка під вартою. Але Солом'янський райсуд Києва, розглянувши клопотання про обрання запобіжного заходу підозрюваному, призначив заставу у 5 мільйонів гривень.  За кілька днів суддя Коваленко повідомив НАЗК про суттєві зміни в майновому стані у вигляді позики для внесення застави від Комара Андрія Івановича.</p>
      <p>14 листопада 2017 Вища рада правосуддя відсторонила Коваленка від здійснення правосуддя строком на два місяці, потім продовжила відсторонення іще на такий самий строк. Суддя не розглядав справи до 1 березня 2018 року.</p>
      <p>Після закінчення строку відсторонення, з 1 березня 2018 він знову розглядав справи в Господарському суді.</p>
      <p>1 серпня 2019 року Вища рада правосуддя знову відсторонила Олександра Коваленка від здійснення правосуддя до набрання законної сили вироком суду або закриття кримінального провадження.</p>
      <p>
        <b>СУД НАД СУДДЕЮ</b>
      </p>
      <p>Кримінальне провадження стосовно судді Коваленка направили вже до третього суду. Спочатку справу мали розглядати у Сумах. Але 11 із 12 суддів заявили самовідвід - і колегія не зібралась. Після цього справу передали до Конотопу, але й тут вона не затрималась – Конотопський райсуд направив справу Коваленка до Вищого антикорупційного суду.</p>
      <p>5 листопада, у Вищому антикорупційному суді таки розпочалось підготовче засідання у справі судді Коваленка. І першим вирішувалося на ньому клопотання про повернення або зменшення застави.</p>
      <figure>
        <img src="http://sumy.today/sites/default/files/75050029_2727816913907037_2976017718827810816_n_0_0_0.jpg"/>
      </figure>
      <p>«Продовжує існувати та застава у розмірі 5 млн грн., визначений судом розмір застави станом на сьогоднішній день як 5 мільйонів у 8,6 разів перевищує на сьогодні мінімальну межу, за яку закон дозволяє виходити лише у виключних випадках», - говорив у суді захисник обвинуваченого судді Павло Кравченко.</p>
      <p>Тоді Вищий антикорупційний суд відмовив захисту у задоволенні клопотання про повернення або зменшення застави.</p>
      <p>
        <b>5 МІЛЬЙОНІВ ЗАСТАВИ, АБО Ж ХТО ТАКИЙ АНДРІЙ КОМАР</b>
      </p>
      <p>Застава у п’ять мільйонів гривень за Олександра Коваленка з 10 листопада 2017 року лежить на казначейському рахунку Державної судової адміністрації. Вніс її Комар Андрій Іванович. Сам він помічник народного депутата V скликання Юрія Чмиря,а також VII і VIII скликання – Ігоря Молотка. З дружиною останнього Андрій Комар пов'язаний бізнесом, а саме разом із нею заснував 7 підприємств. Загалом же на сьогодні Андрій Комар значиться бенефіціаром або співвласником у 19 компаніях.</p>
      <p>Підприємства Андрія Комара мали судові спори, які розглядались у Господарському суді Сумської області. Рішення по восьми із них приймав суддя Коваленко. І навіть у той час, коли заставу за нього уже вніс співвласник цих підприємств Андрій Комар.</p>
      <p>Так, 19 липня 2018 року суддя Коваленко ухвалив залишити без розгляду позов прокуратури в інтересах Шосткинської міськради до ТОВ «Шосткинське підприємство «Харківенергоремонт». В ухвалі суду Олександр Коваленко написав: «Суд звертає увагу, що захищати інтереси держави повинні насамперед відповідні суб'єкти владних повноважень, а не прокурор. Прокурор не може вважатися альтернативним суб'єктом звернення до суду і замінювати належного суб'єкта владних повноважень, який може і бажає захищати інтереси держави». У позовних вимогах прокурор просив стягнути із ТОВ ««Шосткинське підприємство «Харківенергоремонт» два мільйони гривень заборгованості за оренду ТЕЦ. Нагадаємо: без розгляду позов прокурора залишив суддя Коваленко. А «Харківенергоремонт» належить його заставодавцю – Андрію Комару.</p>
      <p>Треба зазначити, що рішення судді Коваленка у справі за позовом прокурора до “Харківекнергоремонту” апеляція скасувала, але касація залишила в силі. Проте, у даному випадку значення має інше: сам факт того, що суддя Коваленко розглядав спір, стороною в якому був “Харківенергоремонт”, який належить його заставодавцю.</p>
      <p>Сам Олександр Коваленко коментував це журналістам телефоном так:</p>
      <p>
        <b>-Хотіла б отримати Ваш коментар з приводу такого. В реєстрі судових рішень ми знайшли Ваші рішення стосовно…</b>
      </p>
      <p>-Про це мені доповідав адвокат, про що приблизно йде мова. Я не розумію конкретно про що йде мова, але я думаю, що він дасть вам коментар і ви про все почуєте.</p>
      <p>
        <b>-Йдеться про Ваше рішення від 19 липня 18-го року, коли вже Комар був Вашим заставодавцем, а Ви приймали рішення по «Харківенергоремонту».</b>
      </p>
      <p>-Я навіть не знаю, що то за рішення і яким чином Комар має відношення до «Хар»…до цього підприємства, яке Ви назвали. </p>
      <p>
        <b>-Він його бенефіціар.</b>
      </p>
      <p>--Ну я звідки це знаю? (сміється).</p>
      <p>
        <b>-Ну тобто Ви не знали? Це ж Ваш друг, Ви казали, Ви не знали, що це його підприємство?</b>
      </p>
      <p>-Ну я ж не можу знати про справи, які він веде, і підприємства, в яких…Я знаю два підприємства, які йому підпорядковані, інших я не знаю.</p>
      <p>
        <b>-Тобто Ваш адвокат дасть з цього приводу коментар?</b>
      </p>
      <p>-Я думаю, що так, так. Ми погодили з ним це питання.</p>
      <p>А ось так пояснив адвокат Олександра Коваленка Павло Кравченко:</p>
      <p>
        <b>-19 липня 2018-го року Господарський суд Сумської області у складі судді Коваленка Олександра Вікторовича розглянув матеріали справи за позовом заступника керівника Шосткинської місцевої прокуратури в інтересах держави в особі Шосткинської міськради до відповідача ТОВ «Шосткинське підприємство «Харківенергоремонт». ТОВ «Шосткинське підприємство «Харківенергоремонт» належить Комару Андрію Івановичу як бенефіціару. І тоді належало, і зараз належить. Тобто це вже відбувалося тоді, коли застава Комаром була внесена.</b>
      </p>
      <p>-На слух я так розумію, що Комар не є учасником цієї справи, по-перше. Ви так видаєте, що це якась там надзвичайна, що вся область чи вся Україна тільки сидить і дивиться, де там Комар власник чи не власник. Якщо це була обставина, за якою сторони могли б заявити відвід судді Коваленку, я думаю, що вони б цим правом скористалися.</p>
      <p>
        <b>-Тут напряму є конфлікт інтересів: Андрій Комар вніс 5 мільйонів гривень застави за суддю Коваленка, суддя Коваленко розглядає спір між прокуратурою і підприємством, вигодоотримувачем якого є Андрій Комар. І вирішує його по суті на користь цього підприємства.</b>
      </p>
      <p>-Ще раз повторюю: з озвученого Вами суб’єктного складу учасників справи, яку розглядав Коваленко, прізвище Комар не фігурує. Хто він там – бенефіціар, не бенефіціар, один він там, десять їх там…</p>
      <p>
        <b>-Три.</b>
      </p>
      <p>-Той самий Комар, не той самий Комар, мені про цю справу нічого не відомо. Знов таки, якщо на Вашу думку все так очевидно, у кожного учасника справи є права на відвод органу, який розглядає їхній спір, у даному випадку судді. Відомо було прокуратурі – могла б заявити відвід</p>
      <p>Наразі справу Олександра Коваленка Антикорупційний суд призначив до розгляду. Судове засідання має відбутися 20 листопада.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpid.prytsilom%2Fvideos%2F538192630246614%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>