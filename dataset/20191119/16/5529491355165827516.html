<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blitzquotidiano.it/salute/italia-prima-in-europa-per-morti-da-antibiotico-resistenza-oltre-10mila-i-decessi-nel-nostro-paese-3119037/"/>
    <meta property="og:site_name" content="Blitz quotidiano"/>
    <meta property="article:published_time" content="2019-11-19T16:08:48+00:00"/>
    <meta property="og:title" content="Italia prima in Europa per morti da antibiotico-resistenza: oltre 10mila i decessi nel nostro Paese"/>
    <meta property="og:description" content="ROMA – L’Italia è prima in Europa per numero di morti legato all’antibiotico-resistenza: dei 33.000 decessi che avvengono nei Paesi Ue ogni anno per infezioni causate da batteri resistenti agli antibiotici, oltre 10.000 si registrano infatti nel nostro Paese. E’ il quadro aggiornato fornito dall’Istituto superiore di sanità (Iss) in occasione della Settimana mondiale per l’uso consapevole degli antibiotici, dal 18 al 24 novembre. L’Iss rileva come pur in presenza di un “trend in leggero calo, i valori restano oltre la media europea”. In Italia, nel 2018, le percentuali di resistenza alle principali classi di antibiotici per gli otto patogeni sotto sorveglianza (Staphylococcus aureus, Streptococcus pneumoniae, Enterococcus faecalis, Enterococcus faecium, Escherichia coli, Klebsiella pneumoniae, Pseudomonas aeruginosa e Acinetobacter species), spiega l’Iss sul proprio sito, “si mantengono dunque più alte rispetto alla media europea, pur nell’ambito di un trend in calo rispetto agli anni precedenti”. Inoltre, gli…"/>
  </head>
  <body>
    <article>
      <h1>Italia prima in Europa per morti da antibiotico-resistenza: oltre 10mila i decessi nel nostro Paese</h1>
      <address><time datetime="2019-11-19T16:08:48+00:00">19 Nov 2019, 16:08</time> by <a rel="author">Redazione Blitz</a></address>
      <figure>
        <img src="https://static.blitzquotidiano.it/wp/wp-content/uploads/2019/11/antibiotico-ansa-1.jpg"/>
        <figcaption>Medicinali (foto ANSA)</figcaption>
      </figure>
      <p>ROMA – <b>L’Italia è prima in Europa per numero di morti legato all’<a href="https://www.blitzquotidiano.it/salute/antibiotici-nel-2050-infezioni-uccideranno-piu-del-cancro-2788535/">antibiotico-resistenza</a></b>: dei 33.000 decessi che avvengono nei Paesi Ue ogni anno per infezioni causate da batteri resistenti agli antibiotici, oltre 10.000 si registrano infatti nel nostro Paese. E’ il quadro aggiornato fornito dall’Istituto superiore di sanità (Iss) in occasione della Settimana mondiale per l’uso consapevole degli antibiotici, dal 18 al 24 novembre. L’Iss rileva come pur in presenza di un “trend in leggero calo, i valori restano oltre la media europea”.</p>
      <p>In Italia, nel 2018, le percentuali di resistenza alle principali classi di antibiotici per gli otto patogeni sotto sorveglianza (Staphylococcus aureus, Streptococcus pneumoniae, Enterococcus faecalis, Enterococcus faecium, Escherichia coli, Klebsiella pneumoniae, Pseudomonas aeruginosa e Acinetobacter species), spiega l’Iss sul proprio sito, “si mantengono dunque più alte rispetto alla media europea, pur nell’ambito di un trend in calo rispetto agli anni precedenti”. Inoltre, gli oltre 2.000 casi diagnosticati nel 2018 – anche questo un dato costante – di infezioni nel sangue causate da batteri produttori di carbapenemasi (CPE), ovvero di enzimi che distruggono i carbapenemi (una classe di antibiotici ad ampio spettro) evidenziano la larga diffusione del fenomeno nel nostro Paese. I dati arrivano dai programmi di ‘Sorveglianza Nazionale dell’antibiotico-resistenza (AR-ISS)’ e ‘Sorveglianza delle CPE’, coordinate entrambe dall’Iss.</p>
      <figure>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">
          <img src="https://static.blitzquotidiano.it/wp/wp-content/uploads/2019/11/vaccini-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/aifa-tracce-lattice-vaccini-antinfluenzali-3119120/">Aifa: possibili tracce di lattice nelle confezioni di sette vaccini antinfluenzali</a>
      </h3>
      <figure>
        <a href="https://www.blitzquotidiano.it/salute/polmonite-piumone-diagnosticata-3118987/">
          <img src="https://static.blitzquotidiano.it/static/lazy/logo-lazy.jpg"/>
        </a>
      </figure>
      <figure>
        <a href="https://www.blitzquotidiano.it/salute/polmonite-piumone-diagnosticata-3118987/">
          <img src="https://static.blitzquotidiano.it/wp/wp-content/uploads/2019/11/piumino-letto-ansa-1-300x300.jpg"/>
        </a>
      </figure>
      <h3>
        <a href="https://www.blitzquotidiano.it/salute/polmonite-piumone-diagnosticata-3118987/">Polmonite da piumone diagnosticata a 43enne in Scozia: infiammazione causata dalle piume d’oca</a>
      </h3>
      <p>“Purtroppo, il nostro Paese detiene il triste primato, nel contesto europeo, della mortalità per antibiotico-resistenza – afferma Annalisa Pantosti, responsabile della Sorveglianza AR-ISS -. Gli ultimi dati disponibili mostrano infatti che i livelli di antibiotico-resistenza e di multi-resistenza delle specie batteriche sotto sorveglianza sono ancora molto alti, nonostante gli sforzi notevoli messi in campo finora, come la promozione di un uso appropriato degli antibiotici e di interventi per il controllo delle infezioni nelle strutture di assistenza sanitaria. In questo contesto, il Piano Nazionale di Contrasto dell’Antibiotico-Resistenza (PNCAR) 2017-2020 rappresenta un’occasione per migliorare e rendere più incisive le attività di contrasto del fenomeno a livello nazionale, regionale e locale”.</p>
      <p>Fonte: ANSA.</p>
    </article>
  </body>
</html>