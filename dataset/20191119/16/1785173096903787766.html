<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.ro/eveniment/tanar-din-prahova-sub-control-judiciar-dupa-ce-convins-mai-multe-fete-minore-sa-i-trimita-fotografii-indecente-iar-apoi-le-a-santajat-1922404119402019111619174939"/>
    <meta property="og:site_name" content="News.ro"/>
    <meta property="article:published_time" content="2019-11-19T16:41:40+00:00"/>
    <meta property="og:title" content="Tânăr din Prahova, sub control judiciar după ce convins mai multe fete minore să-i trimită fotografii indecente, iar apoi le-a şantajat"/>
    <meta property="og:description" content="Un tânăr din Prahova care a şantajat mai multe fete minore după ce le-a convins să-i trimită fotografii indecente a fost plasat sub control judiciar, într-un dosar instrumentat de poliţiştii de combatere a criminalităţii organizate şi procurorii DIICOT Vrancea. El a făcut numeroase victime în mai multe judeţe ale ţării, între care Vrancea, Iaşi, Arad, dar şi la Bucureşti."/>
  </head>
  <body>
    <article>
      <h1>Tânăr din Prahova, sub control judiciar după ce convins mai multe fete minore să-i trimită fotografii indecente, iar apoi le-a şantajat</h1>
      <address><time datetime="2019-11-19T16:41:40+00:00">19 Nov 2019, 16:41</time> by <a rel="author">Departamentul Social</a></address>
      <p>
        <b>Un tânăr din Prahova care a şantajat mai multe fete minore după ce le-a convins să-i trimită fotografii indecente a fost plasat sub control judiciar, într-un dosar instrumentat de poliţiştii de combatere a criminalităţii organizate şi procurorii DIICOT Vrancea. El a făcut numeroase victime în mai multe judeţe ale ţării, între care Vrancea, Iaşi, Arad, dar şi la Bucureşti.</b>
      </p>
      <p>Poliţiştii de combatere a criminalităţii organizate din Vrancea împreună cu procurorii DIICOT au început ancheta în acest caz în urma unei plângeri a unei fete minore din judeţul Vrancea, care a acuzat că un tânăr căruia i-a trimis fotografii intime o şantajează, ameninţând-o că va face publice aceste materiale. În urma acestei plângeri, oamenii legii au făcut o percheziţie domiciliară în judeţul Prahova, în dosarul penal care vizează infracţiuni de pornografie infantilă prin sisteme informatice.</p>
      <p>În urma cercetărilor, poliţiştii au stabilit că un tânăr ar fi abordat prin intermediul reţelelor de socializare mai multe fete minore, din mai multe judeţe, pe care le-ar fi convins să-i transmită imagini compromiţătoare, iar ulterior le-ar fi şantajat cu postarea şi cu divulgarea lor în mediul online. Victimele sunt tinere cu vârsta până în 18 ani din judeţe între care Vrancea, Iaşi, Arad, dar şi din Bucureşti.</p>
      <p>În urma percheziţiei, anchetatorii au ridicat calculatorul despre care există suspiciunea că era folosit în şantajarea fetelor minore, iar tânărul a fost dus la DIICOT Vrancea pentru audieri.</p>
      <p>La final, el a fost pus sub control judiciar pentru pornografie infantilă şi şantaj. Anchetatorii urmează să stabilească exact numărul victimelor.</p>
      <footer>Articolul de mai sus este destinat exclusiv informării dumneavoastră personale. Dacă reprezentaţi o instituţie media sau o companie şi doriţi un acord pentru republicarea articolelor noastre, va rugăm să ne trimiteţi un mail pe adresa <a href="mailto:abonamente@news.ro">abonamente@news.ro</a>.</footer>
    </article>
  </body>
</html>