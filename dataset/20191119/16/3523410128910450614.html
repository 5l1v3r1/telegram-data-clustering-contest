<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/640778/%DA%AF%D8%B1%D8%AF%D8%B4%DA%AF%D8%B1%D8%A7%D9%86-%DA%AF%D9%85%D8%B4%D8%AF%D9%87-%D8%AF%D8%B1-%D8%AC%D9%86%DA%AF%D9%84-%D8%A7%D8%A8%D8%B1-%D8%A7%D8%B2-%D9%85%D8%B1%DA%AF-%D8%AD%D8%AA%D9%85%DB%8C-%D9%86%D8%AC%D8%A7%D8%AA-%DB%8C%D8%A7%D9%81%D8%AA%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-19T16:07:00+00:00"/>
    <meta property="og:title" content="گردشگران گمشده در جنگل ابر از مرگ حتمی نجات یافتند"/>
    <meta property="og:description" content="چهار گردشگری که چندی پیش در جنگل ابر شاهرود مفقود شده بودند، با تلاش گسترده ماموران انتظامی نجات یافتند."/>
  </head>
  <body>
    <article>
      <h1>
        <a href="https://www.bultannews.com/fa/news/640778/%DA%AF%D8%B1%D8%AF%D8%B4%DA%AF%D8%B1%D8%A7%D9%86-%DA%AF%D9%85%D8%B4%D8%AF%D9%87-%D8%AF%D8%B1-%D8%AC%D9%86%DA%AF%D9%84-%D8%A7%D8%A8%D8%B1-%D8%A7%D8%B2-%D9%85%D8%B1%DA%AF-%D8%AD%D8%AA%D9%85%DB%8C-%D9%86%D8%AC%D8%A7%D8%AA-%DB%8C%D8%A7%D9%81%D8%AA%D9%86%D8%AF">گردشگران گمشده در جنگل ابر از مرگ حتمی نجات یافتند</a>
      </h1>
      <h2>چهار گردشگری که چندی پیش در جنگل ابر شاهرود مفقود شده بودند، با تلاش گسترده ماموران انتظامی نجات یافتند.</h2>
      <address><time datetime="2019-11-19T16:07:00+00:00">19 Nov 2019, 16:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از سایت پلیس، عصر چند روز قبل در تماس تلفنی یکی از شهروندان با مرکز فوریت های پلیسی ۱۱۰ شهرستان شاهرود گزارش مفقودیت ۴ گردشگر در جنگل ابر دریافت و بلافاصله تیم های عملیاتی متشکل از ماموران انتظامی، یگان امداد و هلال احمر برای اعزام به منطقه آماده شدند.</p>
      <p>اظهارات یکی از بستگان افراد گمشده از این حکایت داشت که گردشگران مفقودی اعضای یک خانواده هستند که صبح همان روز برای تفریح به جنگل ابر شاهرود رفته و هیچ اطلاعی از آنان نیست.</p>
      <p>با توجه به شرایط جوی و حضور احتمالی این خانواده در اعماق جنگل امکان استفاده از بالگرد نیز نبود و از همین رو علیرغم کیفیت پایین جاده و موانع طبیعی آن، ماموران پلیس با سرعت خود را به جنگل رساندند.</p>
      <p>تلاش ها تا پاسی از شب ادامه یافت، ولی خبری از افراد گمشده نبود.</p>
      <p>با حضور تیم های کمکی و ماموران پاسگاه قلعه نوی بخش بسطام، تلاش ها شدت و سرعتی بیشتری یافت تا اینکه بالاخره خودروی این خانواده در اعماق جنگل مشاهده شد.</p>
      <p>در پی آن گمشدگان با کمک ماموران انتظامی نجات یافته و به روستای ابر منتقل شدند.</p>
    </article>
  </body>
</html>