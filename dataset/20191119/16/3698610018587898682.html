<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/nabu-povidomilo-pro-pidozru-eksdeputatu-dzenzerskomu-330207_.html"/>
    <meta property="og:site_name" content="DT.ua"/>
    <meta property="article:published_time" content="2019-11-19T16:49:00+00:00"/>
    <meta property="og:title" content="НАБУ повідомило про підозру ексдепутату Дзензерському"/>
    <meta property="og:description" content="Колишній парламентарій не вказав у декларації невиконані фінансові зобов'язання банкам на майже 5 млрд грн."/>
  </head>
  <body>
    <article>
      <h1>НАБУ повідомило про підозру ексдепутату Дзензерському</h1>
      <h2>Колишній парламентарій не вказав у декларації невиконані фінансові зобов'язання банкам на майже 5 млрд грн.</h2>
      <address>
        <time datetime="2019-11-19T16:49:00+00:00">19 Nov 2019, 16:49</time>
      </address>
      <p>Національне антикорупційне бюро <b><a href="https://dt.ua/UKRAINE/eksdeputatu-zhevago-povidomili-pro-pidozru-326069_.html">повідомило колишньому народному депутату про підозру </a></b>в недекларуванні невиконаних фінзобов'язаннях перед банківськими установами на суму 4,7 млрд гривень, повідомила пресслужба НАБУ. За даними ЗМІ, цим ексдепутатом є Денис Дзензерський.</p>
      <p>"15 листопада 2019 року детективи Національного бюро за погодженням із прокурорами САП повідомили народному депутату України VIIІ скликання про підозру у поданні завідомо недостовірних відомостей у деклараціях особи, уповноваженої на виконання функцій держави або місцевого самоврядування, за 2015-2018 роки", - йдеться у повідомленні.</p>
      <p>Вказано, що на момент вчинення процесуальної дії ексдепутат був відсутнім за місцем свого проживання, то його повідомили про підозру у порядку, визначеному статтями 278, 111, 135 КПК України (надіслано засобами поштового та електронного зв'язку).</p>
      <p>"Слідство встановило, що впродовж 2015-2018 років ексдепутат з метою приховування інформації про свій реальний майновий стан не задекларував наявність у себе невиконаних фінансових зобов'язань перед банківськими установами України на суму понад 4,7 млрд гривень. Розслідування наведених фактів детективи НАБУ здійснюють з січня 2017 року", - додали в НАБУ.</p>
      <p>В Національному антикорупційному бюро не називають імені підозрюваного, одна за даними ЗМІ ним є депутат Верховної Ради восьмого скликання Денис Дзензерський.</p>
      <p>У березні 2019 року САП направила генеральному прокурору України для підтримки і внесення до Верховної Ради подання про дачу згоди на притягнення до кримінальної відповідальності <b><a href="https://dt.ua/POLITICS/sap-prosit-u-lucenka-dozvil-na-aresht-deputativ-skuratovskogo-i-dzendzerskogo-305329_.html">народного депутата від "Народного фронту" Дениса Дзензерського</a></b>.</p>
      <p>26 лютого 2018 року НАЗК затвердило і направило в НАБУ обґрунтовані висновки за результатами повної перевірки декларацій народного депутата Дениса Дзензерського за 2015 і 2016 роки. Встановлено, що депутат не вказав у декларації дійсні на кінець звітного періоду фінансові зобов'язання перед трьома банківськими установами на загальну суму близько 3,19 млрд грн. Крім того, в декларації за 2015 рік Дзензерський задекларував дохід у вигляді подарунка в сумі 35 млн грн, законність підстав набуття якого не підтвердив доказами.</p>
      <p>У липні 2018 року САП закрила кримінальне провадження по факту невнесення Дзензерським в електронні декларації за 2015 і 2016 роки дані про фінансові зобов'язання на понад 4 млрд грн. У грудні Київський апеляційний суд скасував постанову САП про закриття кримінального провадження, а в січні 2019 року НАБУ відновила її розслідування.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>