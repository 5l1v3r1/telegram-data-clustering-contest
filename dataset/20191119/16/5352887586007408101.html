<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ve.lt/naujienos/lietuva/vakaru-lietuva/savaitgalis-palangoje---svente-seimai-1750789/"/>
    <meta property="og:site_name" content="Vakaru ekspresas VE"/>
    <meta property="article:published_time" content="2019-11-19T16:01:00+00:00"/>
    <meta property="og:title" content="Savaitgalis Palangoje - šventė šeimai"/>
    <meta property="og:description" content="Reklama"/>
  </head>
  <body>
    <article>
      <h1>Savaitgalis Palangoje - šventė šeimai</h1>
      <address><time datetime="2019-11-19T16:01:00+00:00">19 Nov 2019, 16:01</time> by <a rel="author">"Vakarų ekspreso" inf.</a></address>
      <p>Reklama</p>
      <p>Šaltuoju metų laiku, kai viskas tampa pilka ir nuobodu, Kalėdos, atostogos dar negreit, iš rutinos ištraukti gali ir eilinis savaitgalis Palangoje su šeima. Pramogų ir turiningo laisvalaikio galimybių kurorte - apstu visais metų laikais, tereikia pasirinkti.</p>
      <h3>Birutės parkas</h3>
      <p>Palangos gintaro muziejus ir jį supantis Birutės parkas yra viena iš tų vietų Palangoje, kurioje gera apsilankyti bet kuriuo metų laiku. Galbūt todėl, kad parkas įkurtas kadaise šventu laikytame Birutės miške, o gal todėl, kad parką projektavo iškilus prancūzų kraštovaizdžio architektas E. F. Andre...</p>
      <p>Parkas - didžiulis ir jame būtina nusifotografuoti prie Roberto Antinio skulptūros "Eglė žalčių karalienė", palesinti antis tvenkinyje, susipažinti su rotondos formomis, nusilenkti šv. Mergelei Marijai Palangos Lurde ir užlipti į Birutės kalno koplyčią...</p>
      <p>Laiminančio Jėzaus skulptūra ir liūtas prie įėjimo kviečia į įspūdingus XIX a. pabaigoje statytus grafų Tiškevičių rūmus. Šiandien čia veikia Gintaro muziejus, tačiau vis dar juntama pakiliai nuteikianti prabangaus dvaro atmosfera.</p>
      <p>Muziejuje įkurdinta Baltijos aukso gintaro ekspozicija pribloškia eksponatų gausa. Čia pristatoma daugiau negu 4500 gintaro bei jo dirbinių pavyzdžių.</p>
      <p>Tiesa, lankant muziejų su vaikais, kažin ar užteks kantrybės nuodugniai ištyrinėti visus inkliuzus ir gintaro apdirbimo subtilybes, tad geriau pasirinkti atraktyvią edukacinę programą, leidžiančią ne tik apžiūrėti gintarus, bet ir juos kilnoti, žarstyti, uostyti, plukdyti, išmokti atskirti gintarą nuo plastiko ir falsifikatų. Muziejuje edukacinių programų pasirinkimas varijuoja nuo kūrybinio užsiėmimo, kuriame galima susikurti gintaro papuošalą, iki senosios medicinos žinių, kaip su gintaru gydyti ausų ir gerklės skausmą, apsisaugoti nuo "blogos akies" ir pan.</p>
      <h3>Pasakų parkas</h3>
      <p>Reklama</p>
      <p>Kita Palangos erdvė, kurią geriausia pasirinkti pasivaikščiojimui su vaikais, yra Pasakų parkas, įkurtas ties S. Dariaus ir S. Girėno bei S. Daukanto gatvių sankryža. Einant pušų paunksnėje išsiraizgiusiais takeliais, akis patraukia spalvingos skirtingo stiliaus skulptūros, vaizduojančios garsiausias lietuvių liaudies pasakas.</p>
      <p>Svarbu, kad šios skulptūros pritaikytos liesti ir žaisti - galima pajodinėti ant didelio rožinio ožio, pasisupti kopūsto lape, įlįsti į pasakų namelį arba ramiai prisėsti ant suoliuko ir paspaudus mygtuką išklausyti Ingos Valinskienės įgarsintą pasaką. Lietuviškas pasakas galima perskaityti arba išklausyti ne tik lietuvių, bet ir anglų kalba. Atvirą parką galima aplankyti bet kuriuo paros metu.</p>
      <h3>Grafų Tiškevičių alėja</h3>
      <p>Viena iš mėgstamų vaikų pramogų Palangoje - pasivaikščiojimas senove dvelkiančia Grafų Tiškevičių alėja. Įspūdingais šviestuvais padabinta pėsčiųjų alėja ne tik suaugusiuosius, bet ir mažuosius ypač žavi savo išskirtinumu - ją puošia bronzinės grafo Felikso Tiškevičiaus ir jo žmonos Antaninos skulptūros, bet vaikams mieliausias - grafienę lydintis pudelių veislės šunelis.</p>
      <p>Beje, sakoma, jog sugalvojus norą ir ranka patrynus pudeliuko nosį, noras išsipildys. Ar tai tiesa? Kol neišbandysite, nesužinosite.</p>
      <p>Beje, vaikų Palangoje laukia ir Šunų muziejus, kuriame sukaupta tūkstančiai įvairiausių šių keturkojų skulptūrėlių. O kad viešnagė šiame kurorte būtų įsimintina ne tik mažiesiems, bet ir jų tėvams, pasirūpins charizmatiškasis Šunų muziejaus įkūrėjas - menininkas Vytautas Kusas.</p>
      <h3>Vandens pramogos</h3>
      <p>Vandens pramogos - tai garantuota gera nuotaika visai šeimai. Jūroje, tiesa, šaltuoju metų laiku maudosi ne visi, užtat pasiturkšti šiltame baseino vandenyje ir pasilepinti pirtyje šaltuoju metų laiku - vienas malonumas ir sveikata.</p>
      <p>Reklama</p>
      <p>Palangos baseine su šeima galima praleisti gerą pusdienį. Labai patogu yra tai, kad Palangos baseinas siūlo atskirus takelius plaukikams sportininkams ir baseinus vaikams, kurie tik mokosi plaukti, taip pat - baseinus su pramoginiais įrenginiais, masažinėmis sistemomis, modernia apšvietimo sistema, baseinėliu kūdikiams, dvi garines pirtis ir sauną. Baseine vyksta plaukimo pamokos, mankštos besilaukiančioms mamytėms, kūdikiams ir tėveliams.</p>
      <related>
        <h4>Daugiau susijusių straipsnių</h4>
        <a href="https://www.ve.lt/naujienos/lietuva/vakaru-lietuva/palangos-sefui-pasitraukus-is-gyvenimo-draugai-prabilo-apie-ji-slegusias-problemas-1749077/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangoje-isvaduotojams-tarybiniams-kariams-per-velines-degtos-zvakutes-1746992/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palanga-vilioja-svecius-ir-maistu-ir-geru-poilsiu-1745789/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangos-poilsiautoju-pramogai-irengtas-muzikinis-fontanas-kol-kas-neatsiperka-1745806/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/sveikata/sveikata/jei-persalate-pirma-kryptis---palanga-1745799/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/palangoje-atsirado-vieta-kur-nakti-jau-nepasigersi-1745432/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/lietuva/siemet-palangos-muzikinio-fontano-pajamos---3-650-euru-islaidos---7-000-euru-1745213/?utm_source=susije&amp;utm_medium=referal&amp;utm_campaign=blokas"/>
        <a href="https://www.ve.lt/naujienos/lietuva/vakaru-lietuva/erika-dzenings-atves-kaledas-i-palanga-1745086/?utm_source=susije&amp;utm_medium=referal&amp;utm_campaign=blokas"/>
      </related>
    </article>
  </body>
</html>