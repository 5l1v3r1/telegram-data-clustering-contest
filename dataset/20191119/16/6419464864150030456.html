<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neaselida.gr/h-alli-selida/olga-tremi-tiletheasi-sok-gia-tin-paroysiastria-tis-ert/"/>
    <meta property="og:site_name" content="ΝΕΑ ΣΕΛΙΔΑ"/>
    <meta property="article:published_time" content="2019-11-19T16:19:09+00:00"/>
    <meta property="og:title" content="Όλγα Τρέμη: Τηλεθέαση – σοκ για την παρουσιάστρια της ΕΡΤ"/>
    <meta property="og:description" content="Στις 22:00 το βράδυ της Δευτέρας 18 Νοεμβρίου έκανε πρεμιέρα η νέα ενημερωτική εκπομπή της ΕΡΤ 1 με την Όλγα Τρέμη. Τι νούμερα έκανε"/>
  </head>
  <body>
    <article>
      <h1>Όλγα Τρέμη: Τηλεθέαση – σοκ για την παρουσιάστρια της ΕΡΤ</h1>
      <address>
        <time datetime="2019-11-19T16:19:09+00:00">19 Nov 2019, 16:19</time>
      </address>
      <p>Στις 22:00 το βράδυ της <b>Δευτέρας 18 Νοεμβρίου</b> έκανε πρεμιέρα η<b> νέα ενημερωτική εκπομπή </b>της <a href="https://neaselida.gr/tag/ert/"><b>ΕΡΤ1</b> </a>με την <a href="https://neaselida.gr/tag/olga-tremi/"><b>Όλγα Τρέμη</b></a>.</p>
      <p>Σύμφωνα με την ανακοίνωση της <b>ΕΡΤ</b>, κάθε βράδυ από <b>Δευτέρα έως Πέμπτη</b> στις <b>22:00</b>, αμέσως μετά το <b>κεντρικό δελτίο ειδήσεων</b> της <b>ΕΡΤ1 </b>με την <b>Αντριάνα Παρασκευοπούλου</b>, η εκπομπή θα επιχειρεί μια διαφορετική, ουσιαστική και πολύπλευρη προσέγγιση της επικαιρότητας, με το κύρος, την πολυφωνία, την αξιοπιστία και την αμεροληψία που αρμόζουν στη <b>δημόσια τηλεόραση</b>.</p>
      <p>Η <b>Όλγα Τρέμη</b> θα υποδέχεται καθημερινά στο στούντιο προσκεκλημένους από όλους τους χώρους της δημόσιας σκηνής – πολιτικούς, δημοσιογράφους, ακαδημαϊκούς, αναλυτές και γνωστά πρόσωπα της κοινωνίας των πολιτών.</p>
      <p>Μαζί της, ο <b>Αντώνης Δελλατόλας</b> και ο <b>Ηλίας Κανέλλης</b> θα παρουσιάζουν, θα αναλύουν και θα σχολιάζουν τα γεγονότα, με στόχο την ανάδειξη όλων των πτυχών τους και των προεκτάσεών τους.</p>
      <p>Στην πρεμιέρα της η <b>Όλγα Τρέμη</b> είχε καλεσμένο τον <b>Γιάννη Στουρνάρα</b>, όμως φαίνεται πως δεν κατάφερε να προσελκύσει το ενδιαφέρον των τηλεθεατών στη Δημόσια Τηλεόραση. Χαρακτηριστικό είναι ότι τα νούμερά της δεν ξεπέρασαν το <b>1% στο δυναμικό κοινό</b> και το <b>2,2%</b> στο γενικό σύνολο.</p>
      <figure>
        <img src="https://neaselida.gr/nsmedia/uploads/2019/11/tremi-stoyrnaras-1068x551.jpg"/>
      </figure>
      <p>Βέβαια, δεν θα μπορούσαν να είναι και υψηλότερα τα νούμερα, αν αναλογιστεί κανείς ότι την ίδια ώρα στα <b>υπόλοιπα κανάλια</b> προβάλλονταν το <b>GNTM</b> στο <b>Star</b>, οι <b>«Άγριες Μέλισσες»</b> στον <b>ΑΝΤ1</b>, αλλά και το ματς της <b>Εθνικής Ελλάδας</b> με τη <b>Φινλανδία</b> στο <b>Open</b>.</p>
      <h3>ΕΡΤ: Πόσο κοστίζει η εκπομπή της Όλγας Τρέμη</h3>
      <p>Με την ανακοίνωση της <b>ΕΡΤ</b>, το <b>«10»</b>, όπως είναι το όνομα της εκπομπής, βρέθηκε στο επίκεντρο δημοσιευμάτων για το κόστος του κάθε επεισοδίου.</p>
      <p>Σύμφωνα με το <b>eleftherostypos.gr</b>, η εκπομπή είναι μικτή παραγωγή και κάθε επεισόδιο της κοστίζει<b> 3.673 ευρώ</b>.</p>
      <p>Η συμμετοχή της ΕΡΤ ανέρχεται σε<b> 495 ευρώ</b> ανά επεισόδιο, ποσό που αφορά στην κοστολόγηση των παρεχόμενων από την <b>ΕΡΤ</b> υπηρεσιών, δηλαδή την παραχώρηση στούντιο, τεχνικού εξοπλισμού κλπ.</p>
      <figure>
        <img src="https://neaselida.gr/nsmedia/uploads/2019/11/tremi3.jpg"/>
      </figure>
      <p>Είναι δε αυτονόητο ότι το ποσό συμπεριλαμβάνει τη διάθεση παγίων μέσων, όπως και του τακτικού προσωπικού της <b>ΕΡΤ</b> και δεν επιφέρει καμία επιπλέον οικονομική επιβάρυνση στην εταιρεία.</p>
      <p>Για να υπάρχει μια τάξη μεγέθους σε σχέση με το παρελθόν, επισημαίνεται ότι αντίστοιχη βραδινή ενημερωτική εκπομπή το <b>2017</b> κόστισε στην <b>ΕΡΤ</b> έως και <b>5.455 ευρώ</b> το επεισόδιο, ενώ το <b>2019</b> που είχε ένα παρεμφερές κόστος με τη νέα παραγωγή (<b>3.312 ευρώ</b>), η βραδινή εκπομπή της <b>ΕΡΤ</b> είχε έναν μόνο παρουσιαστή και όχι τέσσερις, όπως η νέα που θα βγει στον αέρα.</p>
      <p>Από την <b>Δημόσια Τηλεόραση</b> υπογραμμίζεται, τέλος, ότι στο κόστος κάθε επεισοδίου της νέας εκπομπής έχει επιμερισθεί και η δαπάνη για την κατασκευή νέου σκηνικού, στο οποίο περιλαμβάνεται και μια σύγχρονη οθόνη led, καθώς η ΕΡΤ ήταν το μόνο ελληνικό κανάλι που δεν διέθετε τη συγκεκριμένη τεχνολογία στην εικόνα της.</p>
      <related>
        <a href="https://neaselida.gr/h-alli-selida/one-ekplixi-me-gnosto-dimosiografo-sto-kanali/"/>
      </related>
    </article>
  </body>
</html>