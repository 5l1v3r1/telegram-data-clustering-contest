<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/snemovna-tretim-dnem-pokracovala-ve-slysenich-k-trumpove-kauze/1822918?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-19T16:31:00+00:00"/>
    <meta property="og:title" content="Sněmovna třetím dnem pokračovala ve slyšeních k Trumpově kauze"/>
    <meta property="og:description" content="Washington - Kongresmani z výboru Sněmovny reprezentantů pro kontrolu tajných služeb v úterý uspořádali třetí veřejné slyšení v ukrajinské kauze prezidenta Donalda Trumpa. Pozvaná čtveřice svědků se v zásadě shodla na tom, že Trump se snažil na Ukrajinu tlačit, aby zahájila vyšetřování jeho politického soka Joea Bidena a jeho syna Huntera. Sněmovní demokraté zjišťují, zda prezident nátlakem neporušil své pravomoci. Pokud dospějí k názoru, že se tak stalo, chtějí zahájit proces impeachmentu, který může vést až k Trumpovu sesazení. Takové vyústění je nepravděpodobné, neboť konečné slovo má Senát, kde mají Trumpovi republikáni většinu."/>
  </head>
  <body>
    <article>
      <h1>Sněmovna třetím dnem pokračovala ve slyšeních k Trumpově kauze</h1>
      <address><time datetime="2019-11-19T16:31:00+00:00">19 Nov 2019, 16:31</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Kongresmani z výboru Sněmovny reprezentantů pro kontrolu tajných služeb v úterý uspořádali třetí veřejné slyšení v ukrajinské kauze prezidenta Donalda Trumpa. Pozvaná čtveřice svědků se v zásadě shodla na tom, že Trump se snažil na Ukrajinu tlačit, aby zahájila vyšetřování jeho politického soka Joea Bidena a jeho syna Huntera. Sněmovní demokraté zjišťují, zda prezident nátlakem neporušil své pravomoci. Pokud dospějí k názoru, že se tak stalo, chtějí zahájit proces impeachmentu, který může vést až k Trumpovu sesazení. Takové vyústění je nepravděpodobné, neboť konečné slovo má Senát, kde mají Trumpovi republikáni většinu.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1574183280_P201911190861201.jpg"/>
        </figure>
        <figure>
          <img src="https://i3.cn.cz/6/1574185971_P201911190903101.jpg"/>
        </figure>
        <figure>
          <img src="https://i3.cn.cz/6/1574197840_P201911191089401.jpg"/>
        </figure>
      </slideshow>
      <p>Útrní blok veřejných slyšení začal dopoledne, kdy před kongresmany předstoupili bezpečnostní představitel Bílého domu a expert na Ukrajinu Alexander Vindman a poradkyně viceprezidenta Mikea Pence Jennifer Williamsová. Ústředním tématem jejich svědectví byl červencový telefonát Trumpa s ukrajinským prezidentem Volodymyrem Zelenským.</p>
      <p>Vindman označil obsah hovoru, ve kterém se Trump snažil Zelenského přesvědčit, aby vyšetřování Bidenů Ukrajina otevřela, za nepatřičný. Williamsová zase řekla, že jí hovor připadal neobvyklý, protože se týkal domácí politické záležitosti. Oba rozmluvu prezidentů tehdy s dalšími představiteli Bílého domu poslouchali.</p>
      <p>Vedle telefonátu kongresmany zajímala také porada v Bílém domě z 10. července. Vindman k ní uvedl, že slyšel, jak americký velvyslanec při EU Gordon Sondland zmínil jisté vyšetřování jako podmínku pro přijetí Zelenského v Oválné pracovně Trumpem. Vindman k tomu následně Sondlandovi řekl, že taková podmínka je nevhodná a vůbec nesouvisí s bezpečnostní politikou USA.</p>
      <p>Odpoledne místního času (pozdě večer SEČ) ve výboru začala druhá část dnešního veřejného slyšení, kdy vypovídali bývalý zvláštní zmocněnec pro Ukrajinu Kurt Volker a někdejší poradce Bílého domu pro ruské a evropské záležitosti Tim Morrison.</p>
      <p>Volker, dosud považovaný za příznivce Trumpovy alternativní politiky vůči Ukrajině, kongresmanům řekl, že teprve nyní pochopil, že Trump využil pozastavení vojenské pomoci Kyjevu jako formu nátlaku, aby tato východoevropská země otevřela vyšetřování Bidenů. Volker poznamenal, že oči mu otevřela až ostatní svědectví a že kdyby si rovnítka mezi blokací pomoci a Bideny povšiml dříve, tak by se proti tomu ohradil.</p>
      <p>K úternímu slyšení Trump novinářům řekl, že část sledoval a že dění považuje za skandální. Je podle něj ale na Američanech, aby si sami na věc udělali názor. Později na twitteru na svou obhajobu retweetoval vícero komentářů. Prezidenta se zastala také jeho mluvčí Stephanie Grishamová.</p>
      <p>Veřejná slyšení ve sněmovně začala před týdnem ve středu, kdy vypovídali americký chargé d'affaires v Kyjevě William Taylor a náměstek ministra zahraničí George Kent. V pátek pak se svědectvím vystoupila bývalá americká velvyslankyně na Ukrajině Marie Yovanovitchová. Další slyšení je plánováno na středu, kdy budou hovořit Sondland, Laura Cooperová, která na americkém ministerstvu obrany řídí odbor Ukrajiny a Ruska, a náměstek ministra zahraničí David Hale.</p>
    </article>
  </body>
</html>