<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/GGXew6/jussprofessor-mener-nordmenn-har-skjulte-rettigheter"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T05:32:30+00:00"/>
    <meta property="og:title" content="Jussprofessor mener nordmenn har skjulte rettigheter"/>
    <meta property="og:description" content="Nordmenn kan gå glipp av rettigheter i EU på grunn av lignende feil som er gjort i Nav-saken, mener professor Christoffer Conrad Eriksen."/>
  </head>
  <body>
    <article>
      <h1>Jussprofessor mener nordmenn har skjulte rettigheter</h1>
      <h2>Nordmenn kan gå glipp av rettigheter i EU på grunn av lignende feil som er gjort i Nav-saken, mener professor Christoffer Conrad Eriksen.</h2>
      <address><time datetime="2019-11-05T05:32:30+00:00">05 Nov 2019, 05:32</time> by <a rel="author">NTB</a></address>
      <p>– Nav-sakene er et spektakulært uttrykk for feil som også kan finnes i mange andre forvaltningssaker, sier Eriksen ved Institutt for offentlig rett ved Universitetet i Oslo til <a href="https://www.dagbladet.no/nyheter/nordmenn-har-skjulte-rettigheter/71780409">Dagbladet</a>.</p>
      <p>Han sier nordmenn har skjulte rettigheter gjennom EØS-avtalen, som vi ikke er klar over, fordi de er vanskelig å finne i lovverket. Det kan bety at det blir gjort vedtak på flere områder i strid med de rettighetene folk har.</p>
      <p>Ett eksempel er rettighetene pasienter har til å kjøpe tjenester på tvers av landegrensene i EU. Pasientrettighetsdirektivet er en del av EØS-avtalen og gjør at norske borgere kan velge behandling i EU når fristen for behandling er utløpt. Utgiftene til behandlingen er det norske myndigheter som skal betale for, påpeker professoren.</p>
      <p>– Det er alvorlig at pasientrettighetsdirektivet ikke er blitt gjennomført slik at pasientenes rettigheter kommer tilstrekkelig klart fram i lovgivningen, sier Eriksen.</p>
      <p>Yrkeskvalifikasjonsdirektivet er et annet eksempel. Rettigheter som tidsfrister for å få godkjent en utdanning er ikke uttrykt i det norske lovverket.</p>
    </article>
  </body>
</html>