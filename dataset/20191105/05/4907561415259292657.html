<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/gelir-ve-ayliktan-yuksek-olanin-tamamini-dusugun-yarisini-alabilirsiniz-2216947"/>
    <meta property="og:site_name" content="Posta"/>
    <meta property="article:published_time" content="2019-11-05T05:00:27+00:00"/>
    <meta property="og:title" content="Gelir ve aylıktan yüksek olanın tamamını, düşüğün yarısını alabilirsiniz"/>
    <meta property="og:description" content="Ocak 1980. Toplam 3341 gün prim ödemem var."/>
  </head>
  <body>
    <article>
      <h1>Gelir ve aylıktan yüksek olanın tamamını, düşüğün yarısını alabilirsiniz</h1>
      <address><time datetime="2019-11-05T05:00:27+00:00">05 Nov 2019, 05:00</time> by <a rel="author">Ekrem Sarısu</a></address>
      <p>Ocak 1980. Toplam 3341 gün prim ödemem var. İş kazası geçirdim ve bir daha SSK’lı çalışamadım. Şeker ve hipertansiyon hastasıyım.</p>
      <p>● Ali AYHAN </p>
      <p><b>Cevap</b>: İş kazası nedeniyle sürekli iş göremezlik geliri bağlanmış olmalı. Şayet iş kazası ve hastalıklarınız yüzde 60 oranında işgücü kaybınıza yol açmışsa, malulen emekli olabilirsiniz (10 yıl sigortalılık süresi, 1800 gün prim ödeme ve en az yüzde 60 oranında işgücü kaybı şartlarıyla). Ancak yüzde 60 oranında işgücü kaybınız yok ama yüzde 40’ın üstünde işgücü kaybınız varsa, 6 Ağustos 2003 tarihi itibarıyla 12 yıldan fazla süre sigortalı olduğunuzdan, vergi indirim hakkı alıp 259 gün daha prim ödeyerek priminizi 3600 güne tamamlayacağınız tarihte emekli olmanız da mümkün. Emekli olduğunuzda gelir ve aylıktan yüksek olanın tamamını, düşük olanın yarısını alabilirsiniz.</p>
      <p>
        <b>450 GÜN PRİM ÖDEYİP 51 YAŞINIZI TAMAMLAYACAKSINIZ</b>
      </p>
      <p><b>SORU: </b>1978 doğumluyum. SSK başlangıç tarihim 5 Ocak 1995. Toplam 5300 gün prim ödemem bulunuyor. Üç de çocuğum var. Emeklilikte yaşa takılanlarla (EYT) ilgili bir yasa çıkarsa emekli olabilir miyim?</p>
      <p>● Handan AKÇİÇEK </p>
      <p><b>CEVAP</b>: Emekli olmak için 20 yıl sigortalılık süresi, 5750 gün prim ve 51 yaş şartlarına tabisiniz. 450 gün daha prim ödeyerek priminizi 5750 güne tamamlamanız şartıyla, 51 yaşınızı dolduracağınız tarihte emekli olabilirsiniz. Doğumlarınız sigorta başlangıç tarihinden sonra olmalı. Doğum sonralarındaki iki yıllık sürelerde prim ödenmeyen boş günleri borçlanma hakkınız var. Üç doğum sonrasındaki sürelerde 450 gün prim ödenmeyen boş gününüz varsa, prim eksiğinizi doğum borçlanmasıyla tamamlayabilirsiniz. Ancak emekli olacağınız tarihe kadar prim eksiğinizi çok rahat tamamlayabileceğinizden, bize göre doğum borçlanması yahmanıza da gerek yok. Yine de takdir sizin.</p>
      <p>
        <b>160 GÜN ASKERLİK BORÇLANMASI YETERLİ OLUR</b>
      </p>
      <p><b>Soru: </b>1 Mayıs 1996’da çiftçi Bağkurum bulunuyor. Sigorta girişim 3 Eylül 1998. Bağkur ve SSK’da yaklaşık 7000 günüm var. 1991’de askere gittim. Borçlanma yapsam, katkısı olur mu?</p>
      <p>● Mustafa TOSUN </p>
      <p><b>Cevap: </b>Askerlik sürenizin 160 gününü borçlanmanız halinde, emekli olmak için 25 yıl sigortalılık süresi, 5750 gün prim ödeme ve 55 yaş şartlarına tabi olursunuz. Doğum tarihinizi bildirmemişsiniz. Priminiz yeterli olduğundan borçlanmadan sonra prim ödemeseniz de 55 yaşınızı dolduracağınız tarihte emekli olabilirsiniz.</p>
      <p>
        <b>200 GÜN DAHA PRİM ÖDEYİP 57 YAŞINIZIN DOLMASINI BEKLEYECEKSİNİZ</b>
      </p>
      <p><b>Soru: </b>1978 doğumluyum. Sigorta başlangıç tarihim Mart 1998. Toplam 5700 gün prim ödemem var. Ne zaman emekli olurum?</p>
      <p>● Yahya BALSOY </p>
      <p><b>Cevap: </b>Emekli olmak için 25 yıl sigortalılık süresi, 5900 gün prim ödeme ve 57 yaş şartlarına tabisiniz. 200 gün daha prim ödeyerek priminizi 5900 güne tamamlamanız şartıyla, 57 yaşınızı dolduracağınız tarihte emekli olabilirsiniz.</p>
      <p>
        <b>EYT İLE İLGİLİ BİR YASA ÇIKARSA SİZİ DE KAPSAR</b>
      </p>
      <p><b>Soru: </b>1972 doğumluyum. SSK girişim 1988’de oldu ve primim doldu. Emeklilikte yaşa takılanlar (EYT) yasası beni de kapsar mı?</p>
      <p>● Hüseyin ARIK </p>
      <p><b>Cevap: </b>Maliye Bakanı gündemlerinde EYT yasası olmadığını açıkladı. EYT ile ilgili bir çıkması zor görünüyor. Ancak yasa çıkarsa, süre ve primi doldurup emekli olmak için yaşı beklediğiniz için sizi de kapsaması gerekir.</p>
    </article>
  </body>
</html>