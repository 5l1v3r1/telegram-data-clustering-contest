<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/slik-tolker-du-skattelistene/71764924"/>
    <meta property="og:site_name" content="Dinside"/>
    <meta property="article:published_time" content="2019-11-05T05:00:00+00:00"/>
    <meta property="og:title" content="Slik tolker du skattelistene"/>
    <meta property="og:description" content="Hva betyr alle tallene, og hvordan orienterer du deg i skattelistene? Dinside og ekspertene gir deg svar."/>
  </head>
  <body>
    <article>
      <h1>Slik tolker du skattelistene</h1>
      <h2>Hva betyr alle tallene, og hvordan orienterer du deg i skattelistene? Dinside og ekspertene gir deg svar.</h2>
      <address><time datetime="2019-11-05T05:00:00+00:00">05 Nov 2019, 05:00</time> by <a rel="author">Eilin Lindvoll</a></address>
      <p>Nå ligger skattelistene for inntektsåret 2018 tilgjengelig, og mange ønsker å kikke i dem, av forskjellige årsaker.</p>
      <p>Husk bare at du kan se hvem som har søkt deg opp i skattelistene, noe som betyr at andre også kan se at du sett på tallene hos dem.</p>
      <related>
        <a href="https://www.dinside.no/okonomi/slik-finner-du-ut-hvem-som-har-sjekket-skatten-din/60964928"/>
      </related>
      <p>Stortinget har nemlig besluttet at det skal logges hvem som søker i skattelistene. Når du har logget deg inn for å søke i skattelistene kan du klikke på «søkestatistikk» og se hvem som har søkt på deg. Du får se navn, fødselsår, postnummer og poststed på den som har søkt og tidspunktet for søket. Listen over hvem som har søkt og sett dine opplysninger oppdateres én gang i timen.</p>
      <p>- Det er lett å tenke at du får mye informasjon når du leser skattelistene, men det er mye du må vite om personene du skal sjekke for at det skal gi deg noe verdi, sier forbrukerøkonom Cecilie Tvetenstrand i Danske Bank til Dinside.no.</p>
      <p>Derfor gir vi deg en forklaring av hva de ulike begrepene og tallene i skattelistene omfatter.</p>
      <related>
        <a href="https://www.dinside.no/okonomi/dette-blir-dyrere-i-2020/71681483"/>
      </related>
      <h3>Inntekt</h3>
      <p>Mange reagerer på at inntekten i skattelistene er lavere enn hva de faktisk tjente i løpet av skatteåret. Det er fordi listene viser all skattepliktig inntekt minus alle fradrag, altså nettoinntekt.</p>
      <p>- Inntektene kan være lønnsinntekt, utleieinntekt, kapitalinntekt og utbytte, mens skattefri inntekt, som utleie av hybel i egen bolig, holdes utenfor, forklarer Tvetenstrand.</p>
      <p>Og det er flust med fradrag du og andre skattebetalere kan ha rett på:</p>
      <ul>
        <li>Du har minstefradrag på 97.610 kroner, du har personfradrag på 54.750 kroner og eventuelt foreldrefradrag på 25.000 kroner for ett barn og 15.000 kroner for barn utover det første.</li>
        <li>Du kan har pendlerfradrag, fagforeningsfradrag, gave til frivillige organisasjoner, i tillegg til særfradrag. Du vil ha rentefradrag om du har renteutgifter, samt fradrag dersom du har solgt aksjer eller fond med tap.</li>
      </ul>
      <related>
        <a href="https://www.dinside.no/okonomi/triksene-som-gir-lonnsokning/71199395"/>
      </related>
      <p>- Det er altså mange ting som trekkes fra før nettoinntekten vises, og det er ikke mulig å lese ut fra listene hvilken inntekt eller hvilke fradrag du eller andre har, oppsummerer forbrukerøkonomen.</p>
      <h3>Skatt</h3>
      <p>Skatt i skattelistene er summen av all skatt du betaler: Inntektsskatt, trygdeavgift, trinnskatt og formuesskatt.</p>
      <aside>Slik søker du i skattelistene<br/>   •  For å søke i skattelistene må du <a href="https://tjenester.skatteetaten.no/">logge deg inn</a>.<br/>   •  Det er 16 års aldersgrense for å få søke i skattelistene.<br/>   •  Du kan se på skattelisteopplysninger for inntil 500 personer per kalendermåned.<br/>   •  Det er forskjell på søk og visninger. Når du søker etter en person, får du opp en treffliste med personer som passer til søkeopplysningene dine. Først når du klikker på en enkeltperson for å se skattelisteopplysningene, telles det som en visning. Hvis du klikker på et navn, men ikke får opp noe, har du brukt opp dine 500 visninger. Du kan fortsatt søke, men får ikke vist skattelisteopplysningene.<br/>   •  Den første dagen i ny måned nullstilles antall visninger.<br/>   •  Når du har 50 eller færre visninger igjen, varsles det på skjermen.<br/><i>Kilder: <a href="https://www.skatteetaten.no/person/skatt/skatteoppgjor/skattelistene/">Skatteetaten</a></i></aside>
      <h3>Formue</h3>
      <p>- Tallene som fremkommer for formue er ofte mye lavere enn det som er realiteten. Dette fordi det er verdsettelsesrabatt på mye av det vi eier. I tillegg har du bunnfradraget på 1.480.000 kroner som du kan trekker fra, forklarer Tvetenstrand, og lister opp:</p>
      <ul>
        <li>Primærbolig verdsettes til 25 prosent av omsetningsverdien. For eksempel vil egen leilighet med markedsverdi på tre millioner kroner ha formuesverdi på 750.000 kroner.</li>
        <li>Sekundær bolig verdsettes til 90 prosent av omsetningsverdien.</li>
        <li>Hytte verdsettes til maks 30 prosent av omsetningsverdien, og ofte har eldre hytter en mye lavere formuesverdi. Eksempelvis vil en nybygget hytte med markedsverdi på 1,5 millioner kroner ha formuesverdi på 450.000 kroner.</li>
        <li>Verdsettelse av aksjer og verdipapirfond verdsettes til 80 prosent av omsetningsverdien per 2018. Det vil si at et aksjefond med markedsverdi på 100.000 kroner har formuesverdi på 80.000 kroner.</li>
      </ul>
      <related>
        <a href="https://www.dinside.no/okonomi/i-2020-vil-skattepengene-komme-lenge-for/71178966"/>
      </related>
    </article>
  </body>
</html>