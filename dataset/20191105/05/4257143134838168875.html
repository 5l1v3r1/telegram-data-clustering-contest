<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/megvan-a-brit-alsohaz-uj-elnoke"/>
    <meta property="og:site_name" content="infostart"/>
    <meta property="article:published_time" content="2019-11-05T05:10:00+00:00"/>
    <meta property="og:title" content="Megvan a brit alsóház új elnöke"/>
    <meta property="og:description" content="A hét jelölt közül kiválasztott győztest úgy kellett kirángatni az elnöki székhez."/>
  </head>
  <body>
    <article>
      <h1>Megvan a brit alsóház új elnöke</h1>
      <address><time datetime="2019-11-05T05:10:00+00:00">05 Nov 2019, 05:10</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/barnier-nehez-es-aprolekos-targyalasok-varhatok-a-kereskedelmet-erinto-kerdesekben"/>
      </related>
      <h3>Sir Lindsay Hoyle, a legnagyobb brit ellenzéki erő, a Munkáspárt eddigi képviselője lett a brit parlamenti alsóházának új elnöke.</h3>
      <p>Sir Lindsay-t, aki eddig az alsóház alelnöke volt, órákig tartó szavazási procedúrával választották meg hétfő este az előző elnök, John Bercow utódjául.</p>
      <p>Bercow, aki 2009 júniusa óta töltötte be ezt a tisztséget, október 31-én távozott az alsóház éléről.</p>
      <figure>
        <iframe src="https://www.youtube.com/embed/6rRBLegvo5w" width="560" height="315" data-service="Youtube" scrolling="no"/>
      </figure>
      <p>A hétfői utódválasztáson heten indultak, de végig Sir Lindsay Hoyle volt a favorit, mivel mindegyik szavazási fordulóban ő kapta a legtöbb voksot.</p>
      <p>Az utolsó fordulóban Hoyle 325, az előző fordulók után versenyben maradt utolsó vetélytársa, az ugyancsak munkáspárti Chris Bryant 213 szavazatot gyűjtött.</p>
      <p>Megválasztásának bejelentése után Sir Lindsay-t - a több évszázados hagyománynak megfelelően - képviselőtársai rángatták oda az elnöki székhez, miközben ő úgy tett, mintha vonakodna elfogadni a tisztséget.</p>
      <p>Ennek a ma már csak hagyományőrző jelentőségű ceremóniának a gyökerei a XIV. századig nyúlnak vissza. Az alsóház mai értelemben vett elnöki tisztsége 1377 óta létezik, és a tisztség mindenkori viselőjének feladatai közé tartozik, hogy ismertesse a parlament véleményét az uralkodóval.</p>
      <p>Ez a korábbi évszádokban korántsem volt veszélytelen feladat, mivel a házelnök ezzel gyakran kivívta az uralkodó haragját.</p>
      <figure>
        <iframe data-src="https://twitter.com/BBCPolitics/status/1191479186898276355?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Az eddigi házelnökök közül hét végezte vérpadon, jóllehet nem feltétlenül a házelnöki tevékenységből eredő konfliktusok közvetlen következményeként.</p>
      <p>Sir Lindsay Hoyle 1997 óta parlamenti képviselő, és 2010 óta töltötte be az alsóház alelnöki tisztségét John Bercow helyetteseként.</p>
      <figure>
        <iframe data-src="https://twitter.com/BBCPolitics/status/1191458520090075136?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>A Hoyle által hétfő estétől elnökölt alsóház mindössze szerdáig létezik, akkor ugyanis feloszlatják a kamarát, tekintettel a december 12-re kiírt előrehozott parlamenti választásokra.</p>
      <p>Az új házelnök újjáválasztása mindazonáltal valószínűnek tűnik, mivel a parlamenti konvenció alapján az alsóház elnöke ellen választókerületében a nagy pártok nem feltétlenül indítanak jelölteket, bár ezt külön törvény nem írja elő.</p>
      <blockquote>Az előző házelnök, John Bercow számos alkalommal komoly konfliktusba került saját egykori pártjával, a Konzervatív Párttal mindenekelőtt a brit EU-tagság megszűnésének (brexit) ügyében.</blockquote>
      <p>E konfliktusok jeleként a Konzervatív Párt nemrég bejelentette, hogy a parlamenti konvenciókkal szakítva a következő választáson ellenjelöltet állít Bercow-val szemben a házelnök választókerületében.</p>
      <p>Ez mindazonáltal jelentőségét vesztette, miután Bercow október végén távozott a házelnöki tisztségből, és nem indul a december 12-i előrehozott választáson.</p>
      <p>Az alsóház elnöke hagyományszerűen nem vesz részt a parlamenti vitákban és nem is szavaz.</p>
      <blockquote>A házelnök csak döntetlen eredmény esetén kapcsolódik be a szavazásokba,</blockquote>
      <p>és rendszerint a status quo, vagyis a szavazásra bocsájtott indítvány beterjesztése előtti helyzet fennmaradása mellett voksol, mivel a szokásjog alapján önmaga nem teremthet olyan többséget, amely az adott beterjesztés javára egyébként nem jött létre.</p>
      <p>Az alsóház elnöke mindemellett a parlamenti ügymenetben is pártatlanságra kötelezett, és ennek jegyében elnöksége idejére szünetelteti tagságát abban a pártban, amelynek jelöltjeként az alsóház tagja lett.</p>
      <p>
        <i>Nyitókép: Twitter</i>
      </p>
    </article>
  </body>
</html>