<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682184/nea-exetasi-aimatos-tha-anichnevei-ton-karkino-tou-mastou-eos-kai"/>
    <meta property="og:site_name" content="enikos.gr"/>
    <meta property="article:published_time" content="2019-11-05T05:01:00+00:00"/>
    <meta property="og:title" content="Νέα εξέταση αίματος θα ανιχνεύει τον καρκίνο του μαστού έως και πέντε χρόνια πριν την εμφάνιση των κλινικών συμπτωμάτων"/>
    <meta property="og:description" content="Ο καρκίνος του μαστού θα μπορεί να ανιχνευτεί έως και πέντε χρόνια πριν την εμφάνιση των κλινικών συμπτωμάτων, χάρη σε..."/>
  </head>
  <body>
    <article>
      <h1>Νέα εξέταση αίματος θα ανιχνεύει τον καρκίνο του μαστού έως και πέντε χρόνια πριν την εμφάνιση των κλινικών συμπτωμάτων</h1>
      <address>
        <time datetime="2019-11-05T05:01:00+00:00">05 Nov 2019, 05:01</time>
      </address>
      <p>Ο καρκίνος του μαστού θα μπορεί να ανιχνευτεί έως και πέντε χρόνια πριν την εμφάνιση των κλινικών συμπτωμάτων, χάρη σε <a href="http://www.enikos.gr/society/254606/exetasi-aimatos-provlepei-ton-kindyno-aftoktonias">εξέταση αίματος</a> που θα ταυτοποιεί την ανταπόκριση του ανοσοποιητικού συστήματος του σώματος στις ουσίες που παράγονται από τα καρκινικά κύτταρα, σύμφωνα με νέα έρευνα.</p>
      <p>Η συγκεκριμένη μελέτη, που διεξήχθη από τη σχολή Ιατρικής του Πανεπιστημίου του Νότιγχαμ και παρουσιάστηκε στο φετινό συνέδριο του βρετανικού Ινστιτούτου Έρευνας για τον Καρκίνο στην Γλασκόβη, επικεντρώθηκε στη μελέτη χημικών πρωτεϊνών που είναι γνωστές ως αντιγόνα. Αυτά παράγονται από τα καρκινικά κύτταρα και ενεργοποιούν την ανοσολογική απόκριση του σώματος. Συγκεκριμένα, τα καρκινικά κύτταρα προκαλούν τη δημιουργία αυτοαντισωμάτων που προσπαθούν να εμποδίσουν τα αντιγόνα.</p>
      <p>Η ερευνητική ομάδα συνέκρινε τα δείγματα αίματος 90 ατόμων που έπασχαν από καρκίνο του μαστού με εκείνα 90 υγιών ατόμων (ομάδα ελέγχου). Στη συνέχεια ερεύνησε σε αυτά την ύπαρξη αυτοαντισωμάτων που έχουν δημιουργηθεί λόγω των αντιγόνων που παράγουν τα καρκινικά κύτταρα.</p>
      <p>Οι ερευνητές κατάφεραν να διαπιστώσουν την ύπαρξη καρκίνου του μαστού στο 37% των πασχόντων και τη μη ύπαρξη του στο 79% των υγιών ατόμων.</p>
      <p>Η Ντανίγια Αλφατάνι, από την ερευνητική ομάδα του Πανεπιστημίου του Νότιγχαμ, εξήγησε ότι με τη βελτίωση της ακρίβειας της εξέτασης αυτής θα έχουμε τη δυνατότητα να εντοπίσουμε και να διαγνώσουμε την ασθένεια απλά και μόνο με μια εξέταση αίματος.</p>
      <p>Δεν είναι λίγοι πάντως οι ερευνητές που τονίζουν ότι τα ευρήματα αυτά είναι ακόμη πρώιμα. Πιο συγκεκριμένα, ο Πολ Φαρόα του Πανεπιστημίου του Κέιμπριτζ υπογραμμίζει την επιτακτικότητα της διεξαγωγής περαιτέρω μελετών που θα επιβεβαιώνουν τα ευρήματα και ο μοριακός ογκολόγος του Πανεπιστημίου του Γουόργουικ, Λόρενς Γιάνγκ, συμφώνησε, λέγοντας: "Αν και η συγκεκριμένη μελέτη είναι ενθαρρυντική, είναι πολύ νωρίς για να ισχυριστούμε ότι αυτή η εξέταση αίματος μπορεί να χρησιμοποιηθεί για τον πρώιμο εντοπισμό του καρκίνου του μαστού.</p>
      <p>Η Αλφατάνι τονίζει και την οικονομική ωφέλεια αυτής της εξέτασης, η οποία θα είναι πολύ λιγότερο κοστοβόρα συγκριτικά με τις μεθόδους που χρησιμοποιούνται τώρα, όπως η μαστογραφία. Αυτή θα αποτελέσει σημαντικό έρεισμα στη διάγνωση του καρκίνου του μαστού για τις αναπτυσσόμενες και τις μεσαίου εισοδήματος χώρες.</p>
      <p>Σήμερα, η ερευνητική ομάδα του Πανεπιστημίου του Νότιγχαμ επιχειρεί να επιβεβαιώσει τα παρόντα αποτελέσματα σε μεγαλύτερη κλίμακα χρησιμοποιώντας ως δείγμα 800 άτομα.</p>
      <p>Η εξέταση αυτή θα καταστεί διαθέσιμη σε περίπου τέσσερα με πέντε χρόνια από τώρα και οι επιστήμονες επιχειρούν να δημιουργήσουν αντίστοιχες εξετάσεις διάγνωσης και για άλλες μορφές καρκίνου, όπως για τον πνεύμονα, το έντερο, το συκώτι και το πάγκρεας.</p>
      <p>ΠΗΓΗ: Νational Cancer Institute, The Guardian, Telegraph, ΑΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/681450/sygkrouomenoi-galaxies-ektoxeyoun-terastia-kroustika-kymata%0A%20%20%20%20%0A"/>
        <a href="http://www.enikos.gr/international/680946/xekinoun-mesa-stin-evdomada-oi-psifofories-gia-tin-erevna-eis-var%0A%20%20%20%20%0A"/>
        <a href="http://www.enikos.gr/international/680915/anatropi-i-ygeia-kai-ochi-i-dimitra-o-mikroteros-nanos-planitis-s%0A%20%20%20%20%0A"/>
        <a href="http://www.enikos.gr/international/680208/kindynos-emfanisis-sovaron-loimoxeon-apo-anchodeis-diataraches%0A%20%20%20%20%0A"/>
        <a href="http://www.enikos.gr/international/680211/pio-pithano-na-aisthanomaste-pono-tis-meres-me-ygrasia-kai-aera%0A%20%20%20%20%0A"/>
        <a href="http://www.enikos.gr/international/679483/erevna-gia-ti-sfagi-se-diadilosi-tou-iouniou-sto-soudan%0A%20%20%20%20%0A"/>
        <a href="http://www.enikos.gr/international/678500/simantiki-anakalypsi-se-moumies-4000-eton-vrikan-simadia-kardiaki%0A%20%20%20%20%0A"/>
        <a href="http://www.enikos.gr/international/678235/nea-erevna-pos-to-stres-stin-egkymosyni-borei-na-epireasei-to-fyl%0A%20%20%20%20%0A"/>
        <a href="http://www.enikos.gr/international/677970/antimetopos-me-ton-karkino-kai-pali-o-veteranos-roker-enti-van-al%0A%20%20%20%20%0A"/>
      </related>
    </article>
  </body>
</html>