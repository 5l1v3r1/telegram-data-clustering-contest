<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682255/prasino-fos-gia-ti-leitourgia-kazino-sti-florina"/>
    <meta property="og:site_name" content="enikos.gr"/>
    <meta property="article:published_time" content="2019-11-05T05:38:00+00:00"/>
    <meta property="og:title" content="&quot;Πράσινο φως&quot; για τη λειτουργία καζίνο στη Φλώρινα"/>
    <meta property="og:description" content="Η συνολική δαπάνη που έχει καταβληθεί για την υλοποίηση της επένδυσης, ανέρχεται μέχρι σήμερα σε περίπου 9 εκατ. ευρώ..."/>
  </head>
  <body>
    <article>
      <h1>"Πράσινο φως" για τη λειτουργία καζίνο στη Φλώρινα</h1>
      <address>
        <time datetime="2019-11-05T05:38:00+00:00">05 Nov 2019, 05:38</time>
      </address>
      <p>«Πράσινο φως» για τη λειτουργία του <a href="https://www.enikos.gr/economy/676175/katatethikan-oi-prosfores-gia-to-kazino-sto-elliniko%CE%BA%CE%B1%CE%B6%CE%AF%CE%BD%CE%BF">καζίνο</a> Φλώρινας έδωσε η Επιτροπή Εποπτείας και Ελέγχου Παιγνίων (Ε.Ε.Ε.Π.), εκδίδοντας, μετά από διενέργεια των απαιτούμενων ελέγχων, σχετική απόφαση.</p>
      <p>Το καζίνο ξεκίνησε τη λειτουργία του την Παρασκευή 1η Νοεμβρίου 2019, αναφέρει η ΕΕΕΠ σε ανακοίνωσή της.</p>
      <p>
        <b>Η ανακοίνωση της ΕΕΕΠ</b>
      </p>
      <p>H Επιτροπή Εποπτείας και Ελέγχου Παιγνίων (Ε.Ε.Ε.Π.) έδωσε το πράσινο φως για τη λειτουργία του καζίνο Φλώρινας, εκδίδοντας μετά από διενέργεια των απαιτούμενων ελέγχων, την απόφαση έναρξης λειτουργίας του καζίνο. Το καζίνο ξεκίνησε τη λειτουργία του την Παρασκευή 1η Νοεμβρίου 2019.</p>
      <p>Η συνολική δαπάνη που έχει καταβληθεί για την υλοποίηση της επένδυσης, ανέρχεται μέχρι σήμερα σε περίπου 9 εκατ. ευρώ, ενώ ήδη έχουν προσληφθεί 87 εργαζόμενοι διαφόρων ειδικοτήτων στις νέες θέσεις εργασίας που έχουν δημιουργηθεί για τη λειτουργία του καζίνο, εκτός αυτών που απαιτούνται για τη λειτουργία του πολυτελούς ξενοδοχείου, που θα ξεκινήσει στο προσεχές διάστημα.</p>
      <p>Με την επένδυση αυτή αναβαθμίζεται σημαντικά ο ρόλος και η σημασία της ακριτικής περιοχής της Φλώρινας σε τοπική, περιφερειακή αλλά και διασυνοριακή κλίμακα, δεδομένου ότι συμβάλλει στην ενίσχυση της αναπτυξιακής δυναμικής και του τουριστικού χαρακτήρα της ευρύτερης περιοχής, προσελκύοντας και άλλες νέες επενδύσεις, δημιουργώντας νέες θέσεις εργασίας και έσοδα για το Ελληνικό Δημόσιο. Η εξέλιξη αυτή είναι πολύ σημαντική, δεδομένου ότι μέχρι σήμερα και η τοπική κοινωνία στερούνταν της λειτουργίας μίας μεγάλης επένδυσης με υψηλή προστιθέμενη αξία και ισχυρά πολλαπλασιαστικά αποτελέσματα.</p>
      <p>Η έγκριση έναρξης λειτουργίας της επένδυσης του καζίνο Φλώρινας από την Ε.Ε.Ε.Π., τηρουμένων αυστηρά των όρων και προϋποθέσεων της κείμενης νομοθεσίας, σε συνδυασμό και με τη συνολική ρύθμιση της αγοράς τυχερών παιγνίων μετά και την πρόσφατη ψήφιση του πλαισίου για την αδειοδότηση τυχερών παιγνίων μέσω του διαδικτύου, αποτελούν σαφή απόδειξη του ότι η Ελληνική Πολιτεία, με τις αρμόδιες αρχές της, υλοποιεί και εφαρμόζει και στον τομέα των τυχερών παιγνίων μία συνεπή και ολοκληρωμένη στρατηγική ανάπτυξης, η οποία συνοδεύεται από ταχύτατες αδειοδοτικές διαδικασίες, σε συνδυασμό με αυστηρή ρυθμιστική εποπτεία και έλεγχο, προς όφελος του δημοσίου συμφέροντος, της κοινωνίας και της ελληνικής οικονομίας.</p>
      <related>
        <h4>σχετικά άρθρα</h4>
        <a href="http://www.enikos.gr/economy/682209/fund-me-stocho-ellinikes-mikromesaies-apo-ton-n-karamouzi%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/682178/entos-noemvriou-i-katavoli-tou-epidomatos-oreinon-kai-meionektiko%0A%20%20%20%20%0A"/>
        <a href="http://www.enikos.gr/economy/682150/oles-oi-allages-sti-forologia-akiniton-kai-tis-antikeimenikes-axi%0A%20%20%20%20%0A"/>
        <a href="http://www.enikos.gr/economy/682139/poies-syntaxeis-tha-afxithoun-eos-kai-15%0A%20%20%20%20%0A"/>
        <a href="http://www.enikos.gr/economy/682086/sas-endiaferei-katavallontai-ti-deftera-oi-epikourikes-syntaxeis%0A%20%20%20%20%0A"/>
        <a href="http://www.enikos.gr/economy/682000/ofelos-gia-90000-pros-polisi-katoikies-apo-tin-anastoli-tou-fpa-s%0A%20%20%20%20%0A"/>
        <a href="http://www.enikos.gr/economy/681959/teleftaia-prothesmia-gia-tin-taktopoiisi-ton-afthaireton%0A%20%20%20%20%0A"/>
        <a href="http://www.enikos.gr/economy/681946/prasino-fos-gia-63000-proslipseis-sto-dimosio-fast-track-plano-gi%0A%20%20%20%20%0A"/>
      </related>
    </article>
  </body>
</html>