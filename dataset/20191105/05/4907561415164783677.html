<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/oral-calislar/narenciye-bahane-mersin-sahane-2216949"/>
    <meta property="og:site_name" content="Posta"/>
    <meta property="article:published_time" content="2019-11-05T05:00:28+00:00"/>
    <meta property="og:title" content="Narenciye bahane! Mersin şahane!"/>
    <meta property="og:description" content="Mersin’de güneş denizden doğuyor. Ilık bir sonbahar sabahı..."/>
  </head>
  <body>
    <article>
      <h1>Narenciye bahane! Mersin şahane!</h1>
      <address><time datetime="2019-11-05T05:00:28+00:00">05 Nov 2019, 05:00</time> by <a rel="author">Oral Çalışlar</a></address>
      <p>Mersin’de güneş denizden doğuyor. Ilık bir sonbahar sabahı... Yürüyüş için otelden fırladım. Şehir hareketlenmeye başlamış. Sahilde koşanlar, yürüyenler, toplu spor yapanlar. Tanıdık, tanımadık, selamlaşarak yürüyor sohbet ediyoruz. Birlikte resim çektiriyoruz. Mersin, palmiyeleri, geniş caddeleri, yelkenlileriyle, farklı yemekleriyle, sıcak havasıyla, adeta başka bir ülke gibi.</p>
      <p>Bir yıl önce geldiğimizde, yerel seçim arifesindeydik. 2019 yerel seçimleriyle birlikte Akdeniz kıyılarında, yani Adana, Mersin, Tarsus, Antalya’da belediyelerde yönetim değişti. Dostum, gazeteci meslektaşım Ercan Güneş’in telefonuyla Mersin-Tarsus seferimiz başladı. 7.Narenciye Festivalini izleyecektik. Geçen festivalden önce İpek’in (Çalışlar) Atatürk kitabı yeni çıkmıştı. Bu defa da Reşat’ın (Çalışlar) Gariplikler romanı yayınlandı.</p>
      <p>Ejderha, ahtapot, tren vagonu, kaplumbağa gibi değişik figürlerden oluşan greyfurtlarla kaplanmış, zarif, estetik meyveden heykelcikler... Kitap imzalıyor, yüzleri gülümseyen Mersinlileri dinliyor, çok eski yıllara uzanan tanıdıklarla, dostlarla kucaklaşıyoruz. Teyze oğullarım, Şadi Ağabey, Teoman, ortaokuldan sınıf arkadaşım Savaş, eşi Bilge, 68’li arkadaşım Mustafa, eski Tarsus İdman Yurdu Başkanı Önder Ege, kardeşi Prof. İlhan Ege...</p>
      <p>Mersin’in yeni Büyükşehir Belediye Başkanı Vahap Seçer, eşi Meral, oğlu Uğur'la şehrin yeni enerjisi üzerine sohbetimizi derinleştiriyoruz. Sahil boyunca yürüyen Mersinliler, Başkan Seçer'i gördüklerinde ona sıkıca sarılıyor, birlikte resim çektiriyorlar. Mersin mutlu bir şehir görüntüsü veriyor. Festivalin ağır yükünü sırtlayan Ticaret Borsası Başkanı Abdullah Özdemir'le festivalin şehre getirdiği dinamizmi konuşuyoruz. Özdemir, narenciyenin ülke ekonomisindeki önemine rakamlarla dikkat çekiyor:</p>
      <figure>
        <img src="https://i.pstimaj.com/img/75/640x0/5dc0d05566a97ca2f513702d"/>
      </figure>
      <p>Türkiye narenciye üretiminde dünyada 7. Avrupa’da 2.sırada. Bu üretimin yüzde 25’i, Mersin'de...Türkiye, yılda 890 milyon dolar kazanıyor. Sorunların başında; ülke içindeki tüketimin azlığı, ihraç edilemeyen ürünlerin depolanması, meyve suyu yapımı için gerekli altyapı yatırımlarının yetersizliği geliyor. Festivalin ilk akşamı gazetecilerle buluşan Vali Ali İhsan Su, rakamları sıralıyor: Mersin, Muz, çilek, limon, erik, badem, keçiboynuzu, yeni dünya, kabak üretiminde ülke birincisi... Bir de 750 bin keçiyle birinciliği elinde bulunduruyor.</p>
      <p>Mersin’de gazeteci arkadaşlarımla mesleğin sorunlarını konuştuk. Mersin Gazeteciler Cemiyeti’nin önümüzdeki olağanüstü kongresine ilişkin kulislerden söz ettik. Mersin, güzel, barışçı, gülümseyen, kültürel zenginliği ve sosyal yönü gelişen, eğlenceli, şık, genç bir şehir. Pozitif enerji ve umut yüklenmiş olarak dönüyorum. Mersin benim için bir boyutuyla memleketim Tarsus demek. Tabii Tarsus’a da gittim... Sokaklarında dolaştım. Onu da yarın yazacağım.</p>
    </article>
  </body>
</html>