<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/az-usa-az-elso-lehetseges-napon-megtette-a-nagy-lepest"/>
    <meta property="og:site_name" content="infostart"/>
    <meta property="article:published_time" content="2019-11-05T05:20:00+00:00"/>
    <meta property="og:title" content="Az USA az első lehetséges napon megtette a nagy lépést"/>
    <meta property="og:description" content="Az Egyesült Államok megkezdte a párizsi klímaegyezményből való kilépésének hivatalos folyamatát - jelentette be Mike Pompeo külügyminiszter hétfőn, a legelső napon, amikor Washington jog szerint megtehette ezt a lépést."/>
  </head>
  <body>
    <article>
      <h1>Az USA az első lehetséges napon megtette a nagy lépést</h1>
      <address><time datetime="2019-11-05T05:20:00+00:00">05 Nov 2019, 05:20</time> by <a rel="author">Infostart / MTI</a></address>
      <h3>Az Egyesült Államok megkezdte a párizsi klímaegyezményből való kilépésének hivatalos folyamatát - jelentette be Mike Pompeo külügyminiszter hétfőn, a legelső napon, amikor Washington jog szerint megtehette ezt a lépést.</h3>
      <p>Washington ezzel megtette az első lépést a várhatóan egy évig tartó kilépési procedúrában, amely a 2020-as amerikai elnökválasztást követően zárul le és lép hatályba.</p>
      <p>Donald Trump amerikai elnök már választási kampánya idején is az egyezmény következetes ellenzőjeként lépett fel, kormánya pedig az elmúlt években mindent megtett a már elfogadott környezetvédelmi szabályozások lebontásáért, azt állítva, hogy azok gátolják az üzleti világot és ezzel előnyhöz juttatnak más országokat az Egyesült Államokkal szemben.</p>
      <p>Hétfői bejelentését indokolva Mike Pompeo "azokról az amerikai dolgozókra és adófizetőkre háruló igazságtalan gazdasági terhekről" beszélt, amelyeket szavai szerint az Egyesült Államoknak a megállapodás értelmében tett vállalásai okoztak. Mint mondta, Washington "megvalósítható és gyakorlatias modellt" fog javasolni a globális klímaegyezmény hatásainak ellensúlyozására.</p>
      <p>A 2015-ben kötött párizsi klímaegyezményt azóta a világ szinte minden országa aláírta, így a klímaváltozás elleni küzdelem kérdésében az amerikai kormány gyakorlatilag szembefordult minden szövetségesével és az ország legfontosabb versenytársaival. Trump maga folyamatosan arról beszél, hogy nem hisz a klímaváltozásban.</p>
      <p>
        <i>Nyitókép: Pixabay</i>
      </p>
    </article>
  </body>
</html>