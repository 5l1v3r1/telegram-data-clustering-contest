<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/kadambini/story-rusty-chala-london-ki-ore-book-review-ruskin-bond-2832647.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T05:27:48+00:00"/>
    <meta property="og:title" content="रस्टी चला लंदन की ओर : कहानियों के भीतर रोचक कहानियाँ"/>
    <meta property="og:description" content="चर्चित लेखक रस्किन बॉन्ड का जाना-पहचाना किरदार रस्टी अपने कारनामों से पाठकों को हमेशा ही हंसाता रहता है। किताब &quot;रस्टी चला लंदन की ओर&quot; रस्टी के लंदन प्रवास की रोचक कहानियों से भरी है। ये..."/>
  </head>
  <body>
    <article>
      <h1>रस्टी चला लंदन की ओर : कहानियों के भीतर रोचक कहानियाँ</h1>
      <address><time datetime="2019-11-05T05:27:48+00:00">05 Nov 2019, 05:27</time> by <a rel="author">लाइव हिन्दुस्तान,नई दिल्ली</a></address>
      <p>चर्चित लेखक रस्किन बॉन्ड का जाना-पहचाना किरदार रस्टी अपने कारनामों से पाठकों को हमेशा ही हंसाता रहता है। किताब "रस्टी चला लंदन की ओर" रस्टी के लंदन प्रवास की रोचक कहानियों से भरी है। ये रस्टी के लेखक बनने के सपने और उसके संघर्ष के दिनों की दिलचस्प यात्राओं, मुलाकातों, घटनाओं का बेहतरीन कॉकटेल है।</p>
      <p>इस किताब में लिखी कहानियों की घटनाएं एवं पात्र थोड़ा अलग है। पहली कहानी "भारत से बहुत अलग" में लेखक ने रस्टी की लंदन यात्रा की शुरुआत का पहला अध्याय लिखा है। इसमें रस्टी के संघर्ष भरे दिनों के साथ यात्रा के दौरान हुए खट्टे- मीठे अनुभव हैं। आगे की कहानियों में रस्टी के टाइपराइटर खरीदने का किस्सा है। इसे खरीदने में रस्टी को एक सज्जन ने कुछ पैसे उधार भी दिए, जिसे वह समय पर चुका न सका। इस बात का उसे जीवनभर मलाल रहा।</p>
      <p>"लंदन में क्रिसमस" लंदन में  दोस्तों के साथ गुजरी एक शाम की कहानी है। लंदन में अफ्रीकी देशों के कई युवा रस्टी के दोस्त बन चुके थे और जब एक दिन रस्टी ने अपने एक दोस्त को क्रिसमस पर घर आने का निमंत्रण दिया तो वह अपने परिवार, दोस्तों का पूरा कुनबा लेकर रस्टी के किराए के कमरे में पहुंच गया। ये दोस्त रस्टी के लिए बहुत ज्यादा थे। उसने किसी तरह क्रिसमस पार्टी सेलिब्रेट की। हालांकि सबका जाना कुछ पल के लिए रस्टी  को बिल्कुल अकेला कर गया।</p>
      <p>कहानी "शामली में ठहरा हुआ वक्त" शामली की यात्रा है। शामली शिवालिक की पहाड़ियों में बसा एक छोटा सा स्टेशन है, जो हिमालय की तलहटी में है। वह शामली स्टेशन पर यूं ही उतर जाता है। उसे शामली देखने की हमेशा ही मन में उत्सुकता थी। शामली पहुंचकर उसकी कई तरह के लोगों से मुलाकात होती है। मैनेजर दयाल, दयाराम, मिस डीड्स, मिस्टर लीन, किरन आदि- आदि। लेकिन सबसे दिलचस्प मुलाकात कोको से हुई। कोको रस्टी की पूर्व प्रेमिका है। वह उससे मिलकर उसके लिए बेचैन हो गया। वह उसे अपने साथ देहरा ले जाना चाहता है और उसने उसे इसका प्रस्ताव भी दिया। रस्टी जब देहरा के लिए गाड़ी पकड़ने स्टेशन पहुंचता है तो वह देर तक कोको के आने का इंतजार करता है।</p>
      <p>रस्किन बांड के लिखने का अपना अंदाज है। वह हल्के-फुल्के तरीके से लिखते हैं। उनकी कहानियों के भीतर ही कई कहानियां होती हैं। जिनमें कुछ रोचक जरूर छुपा होता है। किताब इसी रोचकता की यात्रा है।</p>
      <ul>
        <li>किताब - रस्टी चला लंदन की ओर</li>
        <li>लेखक - रस्किन बॉन्ड</li>
        <li>प्रकाशक - राजपाल एंड सन्ज</li>
        <li>कीमत - 185 रुपये </li>
        <li>अनुवाद - रचना भोला यामिनी</li>
      </ul>
    </article>
  </body>
</html>