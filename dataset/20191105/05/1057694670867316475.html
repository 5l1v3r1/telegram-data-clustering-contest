<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2019749/egklima-sta-megara-evgale-ena-oplo-ke-me-pirovolise.html"/>
    <meta property="og:site_name" content="News.gr"/>
    <meta property="article:published_time" content="2019-11-05T05:09:32+00:00"/>
    <meta property="og:title" content="Έγκλημα στα Μέγαρα: «Έβγαλε ένα όπλο και με πυροβόλησε»"/>
    <meta property="og:description" content="Απολογείται ο κατηγορούμενος σωφρονιστικός υπάλληλος"/>
  </head>
  <body>
    <article>
      <h1>Έγκλημα στα Μέγαρα: «Έβγαλε ένα όπλο και με πυροβόλησε»</h1>
      <address>
        <time datetime="2019-11-05T05:09:32+00:00">05 Nov 2019, 05:09</time>
      </address>
      <h3>Απολογείται ο κατηγορούμενος σωφρονιστικός υπάλληλος</h3>
      <p>Εξηγήσεις ενώπιον της δικαιοσύνης δίνει σήμερα ο 50χρονος σωφρονιστικός υπάλληλος ο<a href="https://www.news.gr/ellada/article/2014487/ikogeniaki-tragodia-sta-megara-skotose-brosta-se-tria-anilika-pedia-ton-kouniado-tou.html"> οποίος κατηγορείται για τη δολοφονία του 48χρονου κουνιάδου του και τον τραυματισμό της συζύγου του</a>, το βράδυ της περασμένης Πέμπτης στα <a href="https://www.news.gr/tag/megara">Μέγαρα</a>.</p>
      <p>Ο κατηγορούμενος, αναμένεται να ζητήσει την διενέργεια ψυχιατρικής πραγματογνωμοσύνης καθώς φέρεται να επικαλείται σοβαρά ψυχολογικά προβλήματα που, όπως λέει, αντιμετώπιζε τον τελευταίο χρόνο.</p>
      <p><b>«Βρέθηκα σε αδιέξοδο δεν καταλάβαινα τι έκανα...»</b> φέρεται να λέει ο 50χρονος κατηγορούμενος για την εν ψυχρώ δολοφονία του αδελφού της πρώην συζύγου του τον οποίο θεωρούσε υπεύθυνο για το διαζύγιο του και σύμφωνα με μαρτυρίες τον απειλούσε.</p>
      <p>Ο χωρισμός του, ο<b> θάνατος</b> της μητέρας του αλλά και η μετάθεση του σε διοικητικό πόστο του νοσοκομείου κρατουμένων στις <b>φυλακές Κορυδαλλού</b> επιβάρυναν την κατάσταση του αναφέρουν πληροφορίες από το περιβάλλον του.</p>
      <p>Ο 50χρονος <b>σωφρονιστικός υπάλληλο</b>ς, σύμφωνα με την κατηγορία, εισέβαλλε στο σπίτι του γιατρού κουνιάδου του κρατώντας ένα όπλο. Όπως περιγράφει η σύζυγος του θύματος, η οποία επίσης τραυματίστηκε, δεν κατάλαβε πως ο άνθρωπος που ζητούσε τον άντρα της ήταν ο γαμπρός του.</p>
      <p><a href="https://www.news.gr/ellada/article/2017898/foniko-sta-megara-piga-entromi-sto-spiti-ke-ida-ton-adelfo-mou-xaplomeno-mesa-sta-emata.html">«Φώναξα τον άντρα μου που ήταν στην ταράτσα κι όταν εκείνος κατέβαινε από τη σκάλα,</a> το άτομο που βρισκόταν έξω, έσπρωξε την πόρτα και τότε είδα ότι ήταν ο γαμπρός του. Εκείνος έβγαλε ένα όπλο και με πυροβόλησε στο πόδια. Τρόμαξα και μπήκα μέσα στο σπίτι. Πυροβόλησε τρεις φορές τον σύζυγό μου. Άκουσα τον άντρα μου να του λέει: Ηρέμησε! Θα μιλήσουμε και θα τα βρούμε». Στο σπίτι του ζευγαριού ήταν ένα από τα τρία τους παιδιά.</p>
      <p>Ο κατηγορούμενος αμέσως μετά το <b>έγκλημα</b> τράπηκε σε φυγή για να παραδοθεί ώρες αργότερα στην αστυνομία. Ο αδελφός του 50χρονου κατέθεσε πως εκείνο το βράδυ του τηλεφώνησε και του είπε ότι είχε πάει στο σπίτι της πρώην γυναίκας του για να δει το παιδί και μετά από αυτό δεν θυμόταν τι είχε γίνει. «Όπως μου είπε, όμως, πίστευε ότι είχε κάνει κάτι κακό. Όταν συναντηθήκαμε τον είδα σε κατάσταση σοκ. Έμοιαζε σαν να μην έχει επαφή με το περιβάλλον και έτσι δεν τον ρώτησα τίποτα» φέρεται να είπε στην αστυνομία συμπληρώνοντας πως «ο χωρισμός με την γυναίκα του τον είχε στρεσάρει».</p>
      <p>«Τον είχε αγχώσει το γεγονός ότι εκείνη θα έφευγε στην επαρχία μαζί με το παιδί. Από το φονικό καταλαβαίνω ότι μάλλον θεωρούσε υπεύθυνο για το χωρισμό τους, τον αδελφό της εν διαστάσει συζύγου του» ανέφερε.</p>
      <p>(Φωτογραφία αρχείου)</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2017898/foniko-sta-megara-piga-entromi-sto-spiti-ke-ida-ton-adelfo-mou-xaplomeno-mesa-sta-emata.html"/>
        <a href="https://www.news.gr/ellada/article/2017027/foniko-sta-megara-mou-erixe-sto-podi-ke-pirovolise-tris-fores-ton-sizigo-mou.html"/>
        <a href="https://www.news.gr/ellada/article/2016017/foniko-sta-megara-o-andras-mou-bike-brosta-gia-na-me-sosi-ke-na-min-skototho.html"/>
      </related>
    </article>
  </body>
</html>