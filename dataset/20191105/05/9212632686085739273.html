<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/514001/bibit-cinta-februari"/>
    <meta property="og:site_name" content="HM Online"/>
    <meta property="article:published_time" content="2019-11-05T05:30:20+00:00"/>
    <meta property="og:title" content="Bibit cinta Februari"/>
    <meta property="og:description" content="PERTEMUAN semula pada Februari lalu membibitkan rasa cinta antara pelakon dan pengacara terkenal Sarah Hildebrand, 29, dengan teman lamanya, Otto Gillen."/>
  </head>
  <body>
    <article>
      <h1>Bibit cinta Februari</h1>
      <address><time datetime="2019-11-05T05:30:20+00:00">05 Nov 2019, 05:30</time> by <a rel="author">Ramlah Zainal</a></address>
      <p>PERTEMUAN semula pada Februari lalu membibitkan rasa cinta antara pelakon dan pengacara terkenal Sarah Hildebrand, 29, dengan teman lamanya, Otto Gillen.</p>
      <p>Menurut pelakon kacukan Melayu-Amerika Syarikat ini, dia bertemu semula dengan Otto, 26, ketika melawat bapa tersayang yang kurang sihat di Arkansas, Amerika Syarikat awal tahun ini.</p>
      <p>“Sebenarnya kami kenal sejak sama-sama menuntut di sekolah tinggi di Amerika Syarikat, tetapi terputus hubungan apabila saya ikut ibu pulang ke Malaysia.</p>
      <p>“Namun, pertemuan semula pada Februari lalu membuatkan kami semakin rapat.</p>
      <p>“Ketika itu saya juga baru putus cinta dengan bekas kekasih dan Otto banyak memberikan semangat untuk memulakan hidup baharu,” katanya.</p>
      <p>Menurut pelakon yang mencipta nama menerusi drama Pujaan Hati Kanda itu, dia dan Otto sepakat berkahwin selepas berkawan rapat selama lapan bulan.</p>
      <p>“Hubungan kami bertukar serius dan akhirnya saling jatuh cinta.</p>
      <p>“Ibu merestui hasrat kami untuk berkahwin dan Otto juga dengan rela memeluk agama Islam pada September lalu,” katanya.</p>
      <p>Dengan sekali lafaz, Sarah sah bergelar isteri kepada Otto yang berdarah kacukan Filipina-Amerika Syarikat di Masjid As-Sobirin, Lembah Keramat, jam 10.25 pagi Ahad lalu.</p>
      <p>Pasangan itu selamat dinikahkan Pendaftar Bahagian Perkahwinan, Perceraian dan Rujuk, Jabatan Agama Islam Selangor (Jais), Hilmi Saadan dengan disaksikan bapa saudara pihak perempuan, Mohd Nasir serta Haizairi Hashim.</p>
      <p>Pada majlis berkenaan, pihak lelaki menyerahkan mas kahwin RM300 dan sebentuk cincin dengan dihadiri 100 tetamu termasuk ahli keluarga terdekat serta kenalan rapat.</p>
      <p>Ditanya mengenai majlis pernikahan yang serba sederhana itu, kata Sarah, dia memang mahu ringkas dan melaksanakan perkara yang wajib seperti dituntut agama.</p>
      <p>“Persiapan untuk majlis pernikahan sudah dirancang sejak April.</p>
      <p>“Majlis resepsi pula dirancang pada awal tahun depan.</p>
      <p>“Pada masa sama, Otto juga baru memeluk Islam dan saya mahu tunjukkan kepadanya agama kita mudah termasuk dalam hal perkahwinan.</p>
      <p>“Sebagai isteri, saya juga memiliki tanggungjawab besar untuk membimbingnya mengenai Islam,” katanya.</p>
      <p>Mengenai busana majlis pernikahan pula, kata Sarah, dia menggayakan baju rekaan ibunya, Che Arbi Hashim, 66.</p>
      <p>“Ibu saya tukang jahit dan saya juga bangga kerana dapat mengenakan baju rekaannya pada majlis pernikahan ini,” katanya.</p>
      <p>
        <b>Otto mahu tiga anak</b>
      </p>
      <p>Bukan saja rela hati memeluk Islam, Otto juga sanggup berkorban meninggalkan kerjaya dan keluarganya di Amerika Syarikat untuk menetap di Malaysia bersama Sarah.</p>
      <p>Menurut Otto yang bekerja sebagai pelukis seni halus, hatinya terbuka untuk berkahwin selepas bertemu semula dengan Sarah.</p>
      <p>“Saya jatuh cinta dengan Sarah selepas melihat kejujuran dan keikhlasannya menerima diri ini.</p>
      <p>“Saya juga berjanji akan mencintai dan menjaga Sarah sebaik mungkin,”katanya.</p>
      <p>Mengenai destinasi bulan madu, Otto berkata, mereka merancang bercuti di pulau peranginan di Asia.</p>
      <p>“Kami sudah sering ke Amerika Syarikat sebelum ini dan kali ini memilih berbulan madu di Asia pula.</p>
      <p>“Namun, kami belum putuskan destinasi itu,” katanya.</p>
      <p>Seperti Sarah, Otto juga sudah bersedia untuk menimang cahaya mata.</p>
      <p>“Semuanya bergantung kepada rezeki dan kami tidak kisah dapat anak cepat atau lambat.</p>
      <p>“Sarah mahu anak lebih daripada satu kerana dia anak tunggal.</p>
      <p>“Kalau boleh saya mahu tiga anak untuk melengkapi kebahagiaan rumah tangga,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/rap/2019/10/511221/sarah-hildebrand-nikah-3-november-2019"/>
        <a href="https://www.hmetro.com.my/rap/2019/02/427401/sarah-hildebrand-belum-ada-pengganti"/>
        <a href="https://www.hmetro.com.my/rap/2019/11/513487/sarah-hildebrand-selamat-diijab-kabul-metrotv"/>
        <a href="https://www.hmetro.com.my/mutakhir/2017/10/278758/air-mata-iringi-kucupan-terakhir"/>
        <a href="https://www.hmetro.com.my/node/201830"/>
        <a href="https://www.hmetro.com.my/rap/2019/11/513897/sarah-hildebrand-nafi-tolak-tajaan-majlis-perkahwinan"/>
        <a href="https://www.hmetro.com.my/node/141518"/>
        <a href="https://www.hmetro.com.my/node/39284"/>
      </related>
    </article>
  </body>
</html>