<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bursada-hareketli-gece-olumden-dondu-telefon-derdine-dustu-214141h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T05:38:46+00:00"/>
    <meta property="og:title" content="Bursa'da hareketli gece! Ölümden döndü, telefon derdine düştü"/>
    <meta property="og:description" content="Bursa'da Uludağ eteklerinde yaklaşık 20 metrelik uçuruma yuvarlanan kadın, 112 Acil Servis, polis ve itfaiye ekiplerini çalışmasıyla kurtarıldı."/>
  </head>
  <body>
    <article>
      <h1>Bursa'da hareketli gece! Ölümden döndü, telefon derdine düştü</h1>
      <h2>Bursa'da Uludağ eteklerinde yaklaşık 20 metrelik uçuruma yuvarlanan kadın, 112 Acil Servis, polis ve itfaiye ekiplerini çalışmasıyla kurtarıldı.</h2>
      <address>
        <time datetime="2019-11-05T05:38:46+00:00">05 Nov 2019, 05:38</time>
      </address>
      <p>Alınan bilgiye göre, merkez Yıldırım ilçesi Zeyniler Mahallesi yolundaki ormanlık alanda bir kadının "imdat" çığlıklarını duyan vatandaşlar, durumu polis ekiplerine bildirdi.</p>
      <p>İhbar üzerine bölgeye gelen ekipler, Serpil Ç'nin (25) yol kenarındaki yaklaşık 20 metrelik uçuruma yuvarlandığını tespit etti.</p>
      <p>Polis ekiplerinin haber vermesi üzerine olay yerine itfaiye ve 112 Acil Servis ekipleri sevk edildi.</p>
      <p>Alkollü olduğu öne sürülen Serpil Ç, yanına gelen ekiplere, cep telefonunu düşürdüğünü ve telefonu bulunmadan kurtarılmak istemediğini söyledi. Ekipler, cep telefonunu yaklaşık 20 dakika çalıların arasında arayıp buldu.</p>
      <figure>
        <img src="https://www.olay.com.tr/d/other/aw846428_03.jpg"/>
      </figure>
      <p>Daha sonra sedyeye bağlanan Serpil Ç, halatlarla yol kenarına çekildi. Hafif yaralanan Serpil Ç, bir süre ambulansa binmemek için direndi.</p>
      <p>Ekiplerin güçlükle sakinleştirerek ambulansa bindirdiği genç kadın, Bursa Yüksek İhtisas Eğitim ve Araştırma Hastanesine kaldırıldı.</p>
      <p>Tedavi altına alınan Serpil Ç'nin sağlık durumunun iyi olduğu öğrenildi.</p>
      <figure>
        <img src="https://www.olay.com.tr/d/other/aw846428_06.jpg"/>
      </figure>
    </article>
  </body>
</html>