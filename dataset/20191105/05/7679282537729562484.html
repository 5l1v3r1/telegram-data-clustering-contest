<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-new-zealand-beat-england-by-14-runs-in-third-t20i-colin-de-grandhomme-and-martin-guptill-sparkle-2832642.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T05:24:21+00:00"/>
    <meta property="og:title" content="ENGvsNZ: ग्रैंडहोम और गेंदबाजों ने न्यूजीलैंड को दिलाई जीत, इंग्लैंड को 14 रन से हराया"/>
    <meta property="og:description" content="England vs New Zealand, 3rd T20I: कोलिन डि ग्रैंडहोम के अर्धशतक के बाद तेज गेंदबाजों के उम्दा प्रदर्शन से न्यूजीलैंड ने तीसरे टी-20 अंतरराष्ट्रीय क्रिकेट मैच में इंग्लैंड को 14 रन से हराकर पांच मैचों..."/>
  </head>
  <body>
    <article>
      <h1>ENGvsNZ: ग्रैंडहोम और गेंदबाजों ने न्यूजीलैंड को दिलाई जीत, इंग्लैंड को 14 रन से हराया</h1>
      <address><time datetime="2019-11-05T05:24:21+00:00">05 Nov 2019, 05:24</time> by <a rel="author">एएफपी,नेल्सन</a></address>
      <p><b>England vs New Zealand, 3rd T20I: </b>कोलिन डि ग्रैंडहोम के अर्धशतक के बाद तेज गेंदबाजों के उम्दा प्रदर्शन से न्यूजीलैंड ने तीसरे टी-20 अंतरराष्ट्रीय क्रिकेट मैच में इंग्लैंड को 14 रन से हराकर पांच मैचों की सीरीज में 2-1 की बढ़त बना ली है। न्यूजीलैंड के 181 रन के लक्ष्य का पीछा करते हुए इंग्लैंड की टीम 15वें ओवर में दो विकेट पर 139 रन बनाकर अच्छी स्थिति में थी, लेकिन तेज गेंदबाजों लॉकी फर्ग्युसन (25 रन पर दो विकेट) और ब्लेयर टिकनर (25 रन पर दो विकेट) की धारदार गेंदबाजी के सामने सात विकेट पर 166 रन ही बना सकी।</p>
      <p>इंग्लैंड की ओर से सलामी बल्लेबाज डेविड मालन ने 55 रन की पारी खेलने के अलावा जेम्स विंस (49) के साथ दूसरे विकेट के लिए 63 रन की साझेदारी भी की लेकिन टीम को जीत नहीं दिला सके। न्यूजीलैंड ने ग्रैंडहोम (35 गेंद में 55 रन) के अर्धशतक की बदौलत सात विकेट पर 180 रन बनाए। ग्रैंडहोम ने रोस टेलर (24 गेंद में 24 रन) के साथ चौथे विकेट के लिए 66 रन की साझेदारी भी की।</p>
      <h3>
        <a href="https://www.livehindustan.com/cricket/story-happy-birthday-virat-kohli-turns-31-know-about-king-kohli-incredible-records-2832639.html">B'DAY SPL:  विराट के जन्मदिन पर पढ़ें उनके ये 15 हैरान कर देने वाले रिकॉर्ड</a>
      </h3>
      <p>इंग्लैंड ने फील्डिंग में पहले दो मैचों की तुलना में बेहतर प्रदर्शन किया, लेकिन गेंदबाजी में अनुशासन की कमी दिखी। टीम ने आठ वाइड और दो नो बॉल फेंकी। मार्टिन गप्टिल ने सात चौकों की मदद से 17 गेंद में 33 रन बनाकर न्यूजीलैंड को तेज शुरुआत दिलाई। वह हालांकि पैट ब्राउन की गेंद पर टॉम कुरेन को कैच दे बैठे। चार गेंद बाद कुरेन ने सलामी बल्लेबाज कोलिन मुनरो को भी साकिब महमूद के हाथों कैच करा दिया। उन्होंने छह रन बनाए।</p>
      <p>पदार्पण कर रहे लेग स्पिनर मैट पार्किंसन ने अपनी पांचवीं ही गेंद पर टिम सीफर्ट (07) को बोल्ड कर दिया, जिससे आठवें ओवर में टीम का स्कोर तीन विकेट पर 69 रन हो गया।<br/>ग्रैंडहोम और टेलर ने इसके बाद पारी को संवारा। ग्रैंडहोम ने आक्रामक रवैया अपनाते हुए अपनी पारी में पांच चौके और तीन छक्के मारे। कुरेन ने ग्रैंडहोम को लॉन्ग ऑन पर टॉम बेनटन के हाथों कैच कराके इस साझेदारी को तोड़ा।</p>
      <h3>
        <a href="https://www.livehindustan.com/cricket/story-31-year-old-virat-kohli-wrote-this-heart-warming-and-inspiring-letter-for-15-year-old-chiku-melting-your-heart-2832636.html">31 साल के विराट ने 15 साल के चीकू को लिखा ये इमोशनल लेटर, जरूर पढ़ें</a>
      </h3>
      <p>साकिब ने इसके बाद टेलर को एलबीडब्ल्यू किया। टेलर ने डीआरएस का सहारा नहीं लिया जबकि रिप्ले में दिखा कि गेंद विकेटों से नहीं टकरा रही थी। जिम्मी नीशाम (20) और मिशेल सेंटनर (15) ने इसके बाद टीम का स्कोर 180 रन तक पहुंचाया। कुरेन इंग्लैंड के सबसे सफल गेंदबाज रहे, जिन्होंने 29 रन देकर दो विकेट चटकाए।</p>
    </article>
  </body>
</html>