<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/vanni-leopardi-1.4870024"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T05:30:33+00:00"/>
    <meta property="og:title" content="Vanni Leopardi, una vita per la poesia. Mercoledì il funerale"/>
    <meta property="og:description" content="Il discendente di Giacomo aveva 77 anni: si è arreso alla malattia nella casa di famiglia. Il suo impegno per la cultura e l’ambiente"/>
  </head>
  <body>
    <article>
      <h1>Vanni Leopardi, una vita per la poesia. Mercoledì il funerale</h1>
      <h2>Il discendente di Giacomo aveva 77 anni: si è arreso alla malattia nella casa di famiglia. Il suo impegno per la cultura e l’ambiente</h2>
      <address><time datetime="2019-11-05T05:30:33+00:00">05 Nov 2019, 05:30</time> by <a rel="author">ASTERIO TUBALDI</a></address>
      <p>Recanati, 5 novembre 2019 - <b>Si è spento</b> ieri mattina il conte <a href="https://www.ilrestodelcarlino.it/macerata/cronaca/vanni-leopardi-morto-1.4868887"><b>Vanni Leopardi, 77 anni</b>,</a> discendente del poeta Giacomo. La morte è sopraggiunta a Recanati, nella casa di famiglia, dopo una breve malattia in cui gli sono stati al fianco la figlia Olimpia e il fratello Mimmo, con il sostegno dei nipoti, dei parenti e degli amici più stretti. Laureato in Scienze politiche ma agricoltore per passione, ha gestito <b>l’azienda agraria di famiglia, che produce vino</b>, cereali e olio da ben cinquecento anni, cercando di rispettare gli equilibri della natura e immaginando un ciclo virtuoso tra produttività, modernità e bellezza del paesaggio che ha cercato sempre di salvaguardare.</p>
      <p><b>Amante non solo della natura ma anche degli animali</b>, amava andare a cavallo e usciva spesso di casa con il suo cane «Aria» che condizionava persino le sue vacanze estive, per le quali sceglieva spiagge libere dove poteva portarselo dietro e nuotare insieme. «Nella mia vita io ho avuto sempre un cane vicino – ci diceva in un ultimo incontro con lui – e addirittura cerco di viaggiare scegliendo, a volte, appositamente o il treno o l’auto per spostarmi». Amante del mare, preferiva frequentarlo a primavera o in autunno perché – diceva – «così c’è poca gente e la spiaggia è tutta mia. A me piace nuotare e lo faccio generalmente sino a metà ottobre».</p>
      <p>Appassionato <b>d’arte e storia, era un grande viaggiatore</b>. «Almeno, soleva dire il conte Vanni, finché il Signore mi darà forza, salute e portafoglio. Io, comunque, amo molto l’Italia che è un paese tanto bello ed è tutto da scoprire. E le Marche altrettanto».</p>
      <p><b>Era anche</b> <b>un appassionato collezionista di monete</b> e aveva una sua importante collezione. Insieme all’indimenticata madre Anna prima e all’amata figlia Olimpia oggi, ha dedicato le sue energie alla valorizzazione della cultura leopardiana mirando alla diffusione dell’opera del Poeta aprendo le porte della biblioteca di famiglia e facendo così suoi gli ideali di condivisione della cultura e diffusione della conoscenza del suo avo. Lascia un ricordo indelebile in tutti coloro che hanno avuto la fortuna di conoscerlo e condividerne il cammino. Soprattutto per quel suo modo affabile e gentile con tutti non facendo mai pesare il suo alto lignaggio. <b>L’ultimo suo progetto era quello di creare una «Accademia per la ricerca della Felicità»</b>, negli stessi luoghi dell’avita dimora dove scelse di abitare: un progetto nato dalla sua fervida immaginazione e alimentato da una bontà d’animo che lo ha sempre visto sposare la causa dei deboli e dei marginali. Molte le espressioni di cordoglio in città, anche dei semplici cittadini, da chi lo definisce «il nostro principe recanatese» a chi ne ricorda l’immagine di un «uomo, gentile, sorridente, affabile, caratterizzato da un’innata signorilità ed eleganza».</p>
      <p>Vanni Leopardi, infatti, sempre alla ricerca, <b>anche nel vestire, di un pizzico di originalità,</b> che ben si addiceva al suo fisico asciutto e longilineo dagli accentuati lineamenti nobiliari, non disdegnava, però, di confondersi fra la gente comune sia nelle sue serate mondane che nei preferiti luoghi di vacanza.<b> I funerali si terranno domani a Recanati</b>, alle 16, nella chiesa di Santa Maria di Montemorello nella piazzuola Sabato del Villaggio. La salma è stata composta, così come fatto il 9 settembre del 2010 con la mamma Anna, nella cappellina di famiglia che funge da camera ardente aperta solo, però, agli amici e parenti più stretti della famiglia: il corpo è stato disposto a terra davanti all’altare e coperto da un lenzuolo bianco con il solo viso e i suoi lunghi capelli, raccolti dietro, scoperti.<br/>© RIPRODUZIONE RISERVATA</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/macerata/cronaca/vanni-leopardi-morto-1.4868887"/>
      </related>
    </article>
  </body>
</html>