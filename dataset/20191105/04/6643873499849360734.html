<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/4qlry6/bergenserne-maa-faa-vite-mer-om-vigilo-skandalen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T04:10:21+00:00"/>
    <meta property="og:title" content="Bergenserne må få vite mer om Vigilo-skandalen"/>
    <meta property="og:description" content="Byrådet må være mer åpen om hva som har gått galt med skoleappen."/>
  </head>
  <body>
    <article>
      <h1>Bergenserne må få vite mer om Vigilo-skandalen</h1>
      <h2>Byrådet må være mer åpen om hva som har gått galt med skoleappen.</h2>
      <address><time datetime="2019-11-05T04:10:21+00:00">05 Nov 2019, 04:10</time> by <a rel="author">Bergens Tidende</a></address>
      <p><b>Bergen kommune</b> holder store mengder informasjon hemmelig i Vigilo-saken. Det gjør det vanskeligere for mediene og offentligheten å finne ut hvordan de grove feilene kan ha skjedd.</p>
      <p>Personer uten foreldreansvar har fått tilgang til informasjon om hvor barna går på skole. Flere av barna bodde på hemmelig adresse.</p>
      <p><b>Ifølge journalen</b> til Bergen kommune, ser det ut til at kommunen og Vigilo knapt har kommunisert sammen. Etter hvert viste det seg at det fantes <a href="https://www.bt.no/nyheter/lokalt/i/RRXrGr/nektar-aa-vise-fram-kommunikasjon-om-skule-app">dokumenter på i alt 1126 sider. </a>At Bergen kommune ikke journalfører kommunikasjonen sin, gjør det vanskeligere for offentligheten å følge med. Det er også ulovlig.</p>
      <p>
        <a href="https://www.bt.no/nyheter/lokalt/i/JoG0AJ/vigilo-advarte-i-juni-sensitiv-informasjon-om-barn-paa-skjult-adresse">Les også<br/>Vigilo advarte i juni: Sensitiv informasjon om barn på skjult adresse kan bli avslørt</a>
      </p>
      <p><b>I tillegg til de </b>over 1000 sidene, har omfattende kommunikasjon foregått på chat.<b> </b>Til nå <a href="https://www.bt.no/nyheter/lokalt/i/RRXrGr/nektar-aa-vise-fram-kommunikasjon-om-skule-app">har kommunen nektet å gi ut det som har </a>gått fra og til Vigilo på chatteprogrammet Microsoft Teams. I avslagsbrevet skriver kommunen at de ikke kan gi ut denne informasjonen fordi den er Vigilos eiendom.</p>
      <p>Det er en forståelse av både arkivloven og offentlighetsloven som står til stryk.</p>
      <p>Et offentlig organ kan ikke slippe unna reglene for åpenhet ved å plassere samtalehistorikken hos et privat firma.</p>
      <p>«Bergenserne skal vite alt om kommunen sin.» Det er <a href="https://www.bergen.kommune.no/bk/multimedia/archive/00261/Kommunikasjonsstrat_261291a.pdf">Bergen kommunes «kommunikasjonsvisjon»</a>. Visjonen har tydeligvis ikke vært førende for dette arbeidet.</p>
      <p><b>I helgen sa skolebyråd</b> Linn Engø (Ap) at kommunen skal finne ut hvordan innsynet skal løses. At kommunen ikke har tenkt på det problematiske ved å lagre sine samtaler hos Vigilo før nå, tyder på et for svakt forhold til offentlighet.</p>
      <p>Når kommunens holder tilbake informasjon på denne måten, betyr det at det tar lengre tid enn nødvendig for offentligheten å finne ut hva som har skjedd. Det taper innbyggerne i Bergen på.</p>
      <p>Årsaken til skandalen kan ligge i disse loggene. Engø sier at kommunen nå skal forsikre seg om at alle medarbeidere vet hva som er journalpliktig og ikke.</p>
      <p>Det høres ut som en veldig god idé akkurat nå.</p>
      <related>
        <h4>Les også</h4>
        <a href="https://www.bt.no/nyheter/lokalt/i/dOz9eO/dette-veit-me-om-vigilo-saka"/>
        <a href="https://www.bt.no/nyheter/lokalt/i/e80Q0K/skolebyraaden-vigilo-har-lagt-til-en-funksjon-vi-verken-har-bestilt"/>
        <a href="https://www.bt.no/nyheter/lokalt/i/Op05vb/bergen-kommune-stenger-deler-av-skoleappen-vigilo"/>
        <a href="https://www.bt.no/nyheter/lokalt/i/4qGM2e/kommunen-lovet-at-alle-uten-foreldreansvar-var-ute-av-skoleappen-saa-f"/>
      </related>
      <ol>
        <li>
          <a href="https://www.bt.no/tag/Bergen_kommune">Bergen kommune</a>
        </li>
        <li>
          <a href="https://www.bt.no/tag/Skole">Skole</a>
        </li>
      </ol>
    </article>
  </body>
</html>