<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/man-killed-women-officer-by-burning-her-at-the-office-of-telangana/271398/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-05T04:26:11+00:00"/>
    <meta property="og:title" content="तेलंगाना: महिला तहसीलदार को ऑफिस में घुसकर जिंदा जलाया, मौके पर ही मौत, हमलावर भी झुलसा"/>
    <meta property="og:description" content="तेलंगाना में एक जघन्य घटना के तहत अब्दुल्लापुरमेट में एक महिला तहसीलदार को संदिग्ध भूमि विवाद के चलते उनके कार्यालय में एक व्यक्ति ने जिंदा जला दिया।"/>
  </head>
  <body>
    <article>
      <h1>तेलंगाना: महिला तहसीलदार को ऑफिस में घुसकर जिंदा जलाया, मौके पर ही मौत, हमलावर भी झुलसा</h1>
      <address><time datetime="2019-11-05T04:26:11+00:00">05 Nov 2019, 04:26</time> by <a rel="author">JKR Staff</a></address>
      <p>तेलंगाना में सोमवार को एक जघन्य घटना के तहत अब्दुल्लापुरमेट में एक महिला तहसीलदार को संदिग्ध भूमि विवाद के चलते उनके कार्यालय में दिनदहाड़े कथित रूप से एक व्यक्ति ने जिंदा जला दिया। पुलिस और राजस्व अधिकारियों ने यह जानकारी दी।</p>
      <figure>
        <img src="http://www.jantakareporter.com/wp-content/uploads/2019/11/telangana.png"/>
        <figcaption>फोटो: सोशल मीडिया</figcaption>
      </figure>
      <p>समाचार एजेंसी भाषा की रिपोर्ट के मुताबिक, राजस्व विभाग के एक वरिष्ठ अधिकारी ने बताया विजया रेड्डी (30) की मौके पर ही मौत हो गई जबकि उन्हें बचाने की कोशिश में कार्यालय के दो अन्य कर्मचारी झुलस गए। साथ ही उन्होंने बताया कि हमलावर भी जल गया है। घटना दोपहर करीब ढेड़ बजे हुई, जब विजया अपने कमरे में अकेली थीं। सुरेश नाम के एक स्थानीय व्यक्ति ने कथित रूप से वहां प्रवेश किया और उनके ऊपर पेट्रोल डालकर आग लगा दी। अधिकारी ने बताया कि शुरुआती जानकारी के मुताबिक उसका कोई भूमि विवाद था।</p>
      <p>राचकोंडा के पुलिस आयुक्त महेश एम भागवत ने संवाददाताओं को बताया कि सभी तीन घायलों को पास के अस्पताल में भर्ती कराया गया है। उन्होंने बताया, किसी सरकारी कार्यालय में ऐसी घटना पहली बार हुई है। जिस व्यक्ति ने इस वारदात को अंजाम दिया, वह भी जल गया है और अस्पताल में उसका इलाज चल रहा है। वह हमारी हिरासत में है। वह करीब 50-60 प्रतिशत जल गया है।</p>
      <p>शुरुआती जांच के आधार पर उन्होंने बताया, ऐसा लगता है कि किसी जमीन विवाद के चलते हमला हुआ है। उसने ऐसा क्यों किया या किसी ने उसे ऐसा करने के लिए उकसाया, ये जांच के दौरान पता चलेगा। दिन दहाड़े हुई इस घटना से तहसीलदार कार्यालय में कोहराम मच गया। घटना के समय विजया अपने कमरे में अकेली थीं। एक चश्मदीद ने बताया कि उनके कमरे से चीखने की आवाज आई और एक कर्मचारी दौड़कर तहसीलदार के कमरे में गया और उन्हें आग की लपटों से घिरा पाया।</p>
      <p>बाद में तहसील के कर्मचारियों ने घटना की जांच और न्याय के लिए विरोध प्रदर्शन किया जबकि तहसीलदार के शव को पोस्टमार्टन के लिए ले जाया गया। तेलंगाना शिक्षा मंत्री पी सविता इंद्रा रेड्डी और अन्य वरिष्ठ अधिकारी मौके पर पहुंचे। घटना की निंदा करते हुए मंत्री ने कहा कि घटना के कारणों का पता लगाया जा रहा है।</p>
    </article>
  </body>
</html>