<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ukrajinsko-amerikanskiy-biznesmen-parnas-gotoviy-svidchiti-u-spravi-impichmentu-trampa-637706.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T04:57:39+00:00"/>
    <meta property="og:title" content="Українсько-американський бізнесмен Парнас готовий свідчити у справі імпічменту Трампа"/>
    <meta property="og:description" content="Парнас є ключовою фігурою в рамках розслідування звинувачень проти американського лідера"/>
  </head>
  <body>
    <article>
      <h1>Українсько-американський бізнесмен Парнас готовий свідчити у справі імпічменту Трампа</h1>
      <address>
        <time datetime="2019-11-05T04:57:39+00:00">05 Nov 2019, 04:57</time>
      </address>
      <h4>Парнас є ключовою фігурою в рамках розслідування звинувачень проти американського лідера</h4>
      <p>Заарештований американський бізнесмен, виходець з України Лев Парнас, пов’язаний з адвокатом президента США Рудольфом Джуліані, готовий дати свідчення комітетам Палати представників у рамках розслідування імпічменту Трампа.</p>
      <p>Про це повідомляє <a href="https://www.reuters.com/article/us-usa-trump-impeachment-parnas-exclusiv/exclusive-giuliani-associate-parnas-will-comply-with-trump-impeachment-inquiry-lawyer-idUSKBN1XE297">Reuters</a> з посиланням на адвоката Парнаса.</p>
      <p>Відзначається, що в минулому місяці Парнас відхилив прохання трьох комітетів Палати представників надати документи і свідчення.</p>
      <p>«Ми будемо поважати і не станемо ігнорувати запити комітету, і будемо дотримуватися його вимоги в тій мірі, в якій вони є юридично обґрунтованими, і при цьому ретельно захищати права пана Парнаса, в тому числі право на П’яту поправку», — заявив адвокат Парнаса Джозеф Бонді.</p>
      <p>Як зазначає агентство, Парнас, який допоміг Джуліані шукати «бруд» щодо політичного конкурента Трампа, колишнього віце-президента Джо Байдена, є ключовою фігурою в рамках розслідування звинувачень проти американського лідера.</p>
      <p>Саме його свідчення можуть дати зрозуміти: зловживав Трамп своєю владою чи ні для отримання політичних переваг.</p>
      <p>Джуліані не відповів на запити про коментарі. На Капітолійському пагорбі керівництво Палати та прес-секретар Комітету з питань розвідки Палати відмовилися від коментарів.</p>
      <p>Нагадаємо, президенту США оголосили про початок імпічменту через телефонну розмову з президентом України Володимиром Зеленським. Демократи звинувачують Трампа в тиску на Зеленського для розслідування діяльності газової компанії Burisma в Україні, до ради директорів якої входив Хантер Байден, син колишнього віце-президента США Джо Байдена.</p>
      <p>Раніше стало відомо, що у Сан-Франциско<a href="https://glavcom.ua/news/u-ssha-zaareshtuvali-shche-odnogo-biznesmena-yakiy-je-vihidcem-z-ukrajini-632234.html"> заарештували американського бізнесмена українського походження Андрія Кукушкіна</a>, який фігурує у справі проти партнерів адвоката Дональда Трампа Льва Парнаса та Ігоря Фрумана.</p>
      <p>Також повідомлялося, що адвокат Трампа Джуліані <a href="https://glavcom.ua/world/observe/advokat-trampa-dzhuliani-potrapiv-pid-kriminalne-rozsliduvannya-zmi-632110.html">став об'єктом кримінального розслідування, пов'язаного з арештом Лева Парнаса та Ігоря Фурмана.</a></p>
      <p>Крім того, американська преса повідомила, що розшукуваний у США за обвинуваченням у корупції олігарх Дмитро <a href="https://glavcom.ua/news/time-kompromat-na-baydena-dzhuliani-otrimav-vid-firtasha-633015.html">Фірташ передав адвокату Трампа Рудольфу Джуліані документ</a>, у якому колишній глава ГПУ Віктор Шокін заявляє про тиск з боку Джо Байдена.</p>
      <blockquote><b> Читайте також: <br/></b>   •  <b><a href="https://glavcom.ua/world/observe/cap-vidbuvaylo-na-imya-rudi-dzhuliani-628847.html">«Цап-відбувайло» на ім’я Руді Джуліані<br/></a></b>   •  <b><a href="https://glavcom.ua/publications/tramp-anitrohi-ne-pereymajetsya-doleyu-ukrajini-svitovi-zmi-pro-telefonniy-skandal-za-uchastyu-zelenskogo-629607.html">«Трамп анітрохи не переймається долею України». Світові ЗМІ про телефонний скандал за участю Зеленського</a></b></blockquote>
      <related>
        <a href="https://glavcom.ua/topics/electionsusa/shche-odin-spivrobitnik-amerikanskoji-rozvidki-hoche-podati-skargu-proti-trampa-630503.html"/>
        <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html"/>
        <a href="https://glavcom.ua/news/ukrajinskiy-skandal-u-ssha-v-kongresi-svidchitimut-diplomati-630721.html"/>
      </related>
    </article>
  </body>
</html>