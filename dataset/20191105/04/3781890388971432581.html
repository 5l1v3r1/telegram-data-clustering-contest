<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739922"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T04:00:00+00:00"/>
    <meta property="og:title" content="'ทัวร์ไฟไหม้'ตกลงถูกหรือแพง เซ็ง!ไม่เหมือนที่คุยกันไว้"/>
    <meta property="og:description" content="สัปดาห์นี้นักท่องเที่ยวสายราคาถูกกับ “ทัวร์ไฟไหม้” ต้องคิดให้หนัก! เก็บเงินอดออมหวังเป็นรางวัลชีวิต ไปจริงเที่ยวจริง แต่กลับไม่เหมือนที่คุยกันไว้"/>
  </head>
  <body>
    <article>
      <h1>'ทัวร์ไฟไหม้'ตกลงถูกหรือแพง เซ็ง!ไม่เหมือนที่คุยกันไว้</h1>
      <address>
        <time datetime="2019-11-05T04:00:00+00:00">05 Nov 2019, 04:00</time>
      </address>
      <p>
        <b>สัปดาห์นี้นักท่องเที่ยวสายราคาถูกกับ “ทัวร์ไฟไหม้” ต้องคิดให้หนัก! เก็บเงินอดออมหวังเป็นรางวัลชีวิต ไปจริงเที่ยวจริง แต่กลับไม่เหมือนที่คุยกันไว้</b>
      </p>
      <p>นักเดินทางท่องเที่ยวส่วนมากจะเคยได้ยินคำเรียกทัวร์ที่มีราคาถูกมากว่า<b> “ทัวร์ไฟไหม้”</b> บ้างก็เรียกว่า <b>“ทัวร์ไฟลุก”</b> แต่หลายคนเมื่อกลับจากการเดินทางของทัวร์ประเภทนี้ ก็จะมีเรียกเพิ่มเติมว่า<b> “ทัวร์ขนหัวลุก” </b>บ้าง <b>“ชะโงกทัวร์” </b>บ้าง<br/><br/>ทัวร์ไฟไหม้นี้แรกเริ่มเดิมทีไม่ค่อยแพร่หลาย ทัวร์ศูนย์เหรียญจะเป็นที่รู้จักกันมากกว่า ราคาค่าใช้จ่ายจะถูกมากถึงมากที่สุดในสายตาของนักเดินทางต้นทุนต่ำ แต่อยากเที่ยวต่างประเทศ<br/><br/>ทัวร์ไฟไหม้ส่วนใหญ่จะประกาศขายในรูปแบบที่ว่า<b> เหลือที่นั่งจำกัด ต้องรีบเดินทางชนิดไม่ทันตั้งหลัก โอนเงินด่วน เลือกเวลาเดินทางในเวลาตี 1 บ้าง ตี 3 บ้าง เพื่อประหยัดค่าโรงแรม อาศัยนอนไปบนเครื่อง ทั้งเที่ยวไป เที่ยวกลับ</b></p>
      <figure>
        <img src="https://www.dailynews.co.th/admin/upload/20191104/news_fnzaKLkcFZ155144_533.jpg?v=20191105157?v=5529"/>
      </figure>
      <p>ราคาค่าเดินทางที่เราคิดว่าถูก เหลือที่สุดท้าย แต่เมื่อถึงสนามบินจะเจอนักเดินทางแบบเราคณะใหญ่ ไม่แต่เท่านั้นยังถูกเรียกเก็บค่าทิปล่วงหน้า อย่างต่ำคนละ 1,000 บาท<br/><br/>ครั้งหนึ่ง ผู้เขียนเคยเดินทางไปกับทัวร์แบบนี้เพื่อไปฮ่องกง และบวกรวมเซินเจิ้น เดินทางตี 4 ถึงฮ่องกงเช้า ก็ไปตามกำหนดการของบริษัททัวร์ตั้งแต่หยั่งเท้าลงสนามบิน <b>เหนื่อยมากถึงมากที่สุด!</b><br/><br/>ตลอดทริปเดินทางอยู่ที่เซินเจิ้น ถูกกำหนดให้ไปตามร้านค้าของรัฐบาลมากกว่าได้เห็นบ้านเมืองของเขา ตลาดดอกไม้ที่ไกด์บอกว่าสวยหรู เทียบชั้นกับปากคลองตลาดบ้านเรายังไม่ได้เลย แหล่งช็อปปิ้งที่ได้ไปคือ <b>ร้านของรัฐบาล </b>ที่อยู่ในตึกทำเป็นรูปทรงโบราณแบบง่ายๆ ในตึกแบ่งเป็นห้อง<br/><br/><i>สำหรับทัวร์จากแต่ละประเทศ อาทิ ไทย เกาหลี เพื่อขายยา ขายหยก ขายหมอนยางพารา ถ้าทัวร์คณะไหนซื้อน้อย ก็จะถูกลงโทษโดยให้ทานอาหารเมนูซ้ำกับมื้อก่อนหน้า อาหารทะเลที่ไกด์ประกาศว่าจะพาไปทาน มองไปทั้งโต๊ะจะเห็นกุ้งต้มแค่จานเดียว นี่ล่ะ อาหารทะเล</i></p>
      <figure>
        <img src="https://www.dailynews.co.th/admin/upload/20191104/news_zQXnauqEmv170023_533.jpg?v=20191105157?v=7434"/>
      </figure>
      <p>กลับมาฝั่งฮ่องกงแม้จะได้ไปไหว้พระตามกำหนดการอยู่บ้าง แต่ก็พาไปซื้อของชนิดเหมือนถูกปิดล้อม ทัวร์แบบนี้ส่วนใหญ่มีพฤติกรรมเอาเปรียบนักท่องเที่ยวไม่ต่างกัน<br/><br/>แม้แต่เกาหลี หลายคนที่เป็นติ่งซีรี่เกาหลี เมื่อพูดถึงเกาะเซจู ดินแดนของแดจังกึม และจากอีกหลายซีรี่ที่โฆษณาถึงความสวยงามน่าเที่ยว อาหารเกาหลีที่แสนอร่อย แต่หากไปกับทัวร์ไฟลุก ก็ต้องทำใจให้มากไว้เพราะอาจได้ไปแค่ <b>“ชะโงกทัวร์”</b><br/><br/>อาหารเกาหลีหลายชนิดที่น่าลิ้มลอง ก็อาจต้องเจอกับเมนูหมูสามชั้นหลากหลายแบบ ส่วนผักสดที่หลายประเทศไม่หวง แต่ไม่ใช่ที่เกาหลี อาจเป็นเพราะพื้นที่เกาหลีนั้นปลูกผักได้ไม่ง่ายเหมือนประเทศทางฝั่งบ้านเรา เพราะอากาศและภูมิประเทศไม่เอื้ออำนวย ร้านอาหารในเกาะเซจูจึงหวงแหนผักสดกับทัวร์แบบนี้มาก<br/>ใครไม่ทานหมูก็ลำบากเลยทีเดียว</p>
      <figure>
        <img src="https://www.dailynews.co.th/admin/upload/20191104/news_xwcePjSCPq155145_533.jpg?v=20191105157?v=3743"/>
      </figure>
      <p>โรงแรมที่พักของทัวร์ประเภทนี้จะอยู่ห่างไกลความเจริญ เพื่อต้องการราคาที่ถูกให้มากไว้ นักเดินทางท่องเที่ยวส่วนใหญ่ที่เป็นมนุษย์เงินเดือนเก็บออมเงินไว้เพื่อทำตามฝัน ให้รางวัลกับชีวิต ด้วยการท่องเที่ยวในประเทศที่ชอบ<br/><br/>หากต้องใช้เงิน เพื่อซื้อความสุขจากการเดินทางไปเที่ยวต่างประเทศ <i>..ตัดสินใจเลือกซื้อทัวร์ที่ดี และมีราคาสมเหตุผล ถามให้มาก อย่ารีบร้อน การวางแผนเดินทางที่ดี จะทำให้ไม่ต้องเป็นเหยื่อของแกะดำในวงการท่องเที่ยว</i><br/><br/><b>การเดินทางคือ รางวัลของชีวิต ไม่ใช่บทลงโทษจากบริษัททัวร์ที่เห็นแก่ตัวและเอาเปรียบ.</b><br/>....................................<br/>คอลัมน์ : <mark><b>ชำเลืองเมือง</b></mark><br/>โดย<mark><b> “แรมทาง”</b></mark></p>
    </article>
  </body>
</html>