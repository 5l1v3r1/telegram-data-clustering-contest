<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/682264/mitarakis-poies-einai-oi-treis-vasikes-proteraiotites-tis-kyverni"/>
    <meta property="og:site_name" content="enikos.gr"/>
    <meta property="article:published_time" content="2019-11-05T04:47:00+00:00"/>
    <meta property="og:title" content="Μηταράκης: Ποιες είναι οι τρεις βασικές προτεραιότητες της κυβέρνησης για το ασφαλιστικό"/>
    <meta property="og:description" content="Ο υφυπουργός Εργασίας, αρμόδιος για θέματα Κοινωνικής Ασφάλισης, Νότης Μηταράκης, είχε σήμερα συνάντηση με εκπροσώπους..."/>
  </head>
  <body>
    <article>
      <h1>Μηταράκης: Ποιες είναι οι τρεις βασικές προτεραιότητες της κυβέρνησης για το ασφαλιστικό</h1>
      <address>
        <time datetime="2019-11-05T04:47:00+00:00">05 Nov 2019, 04:47</time>
      </address>
      <p>Ο υφυπουργός Εργασίας, αρμόδιος για θέματα Κοινωνικής Ασφάλισης,<a href="http://www.enikonomia.gr/timeliness/225052,mitarakis-kerdismenoi-oi-eleftheroi-epangelmaties-apo-to-neo-asfa.html%CE%9D%CF%8C%CF%84%CE%B7%CF%82%20%CE%9C%CE%B7%CF%84%CE%B1%CF%81%CE%AC%CE%BA%CE%B7%CF%82,%20"> Νότης Μηταράκης, </a>είχε σήμερα συνάντηση με εκπροσώπους του Πανελλήνιου Συλλόγου Συνταξιούχων ΕΛΤΑ, καθώς και του Πανελλήνιου Συνδέσμου Συνταξιούχων Σιδηροδρομικών η «Ενότητα».</p>
      <p>Οι εκπρόσωποι εξέφρασαν στον υφυπουργό Εργασίας τις απόψεις τους επί σειράς ζητημάτων, μεταξύ των οποίων, το ζήτημα των αναδρομικών στο κατώφλι των αποφάσεων του Συμβουλίου της Επικρατείας (ΣτΕ), καθώς και το θέμα των αλλαγών που επίκεινται με το νέο ασφαλιστικό νομοθετικό πλαίσιο.</p>
      <p>Όπως αναφέρεται σε σχετική ανακοίνωση, ο κ. Μηταράκης άκουσε με προσοχή τις απόψεις των εκπροσώπων και, μετά την ολοκλήρωση της συνάντησης, δήλωσε: «Θα ήθελα να ευχαριστήσω τους εκπροσώπους του Πανελλήνιου Συλλόγου Συνταξιούχων ΕΛΤΑ και του Πανελλήνιου Συνδέσμου Συνταξιούχων Σιδηροδρομικών η "Ενότητα" για τη σημερινή μας συνάντηση. Ως υπουργείο Εργασίας, έχουμε εκφράσει επανειλημμένως την πάγια και σταθερή θέση μας πως θα σεβαστούμε και θα εφαρμόσουμε στο ακέραιο τις τελεσίδικες αποφάσεις του ΣτΕ, στο πλαίσιο πάντα της διασφάλισης της δημοσιονομικής σταθερότητας και της βιωσιμότητας των δημόσιων ασφαλιστικών ταμείων.</p>
      <p>Στόχος μας είναι το νέο ασφαλιστικό να διορθώσει τις στρεβλώσεις και τις αδικίες που έφερε ο νόμος Κατρούγκαλου, ενώ ο νέος νόμος για το ασφαλιστικό, τον οποίο θα νομοθετήσουμε, θα τεθεί σε ισχύ από τις 4 Οκτωβρίου 2019, προκειμένου να μην ανοίξει ένας νέος κύκλος προσφυγών και αναδρομικών. Σε κάθε περίπτωση, οι τρεις βασικές μας προτεραιότητες, αυτήν τη στιγμή, είναι η κατάργηση του πλαφόν των 1.300 ευρώ για κύριες και επικουρικές συντάξεις, ο επανυπολογισμός όλων των συντάξεων από τις 4 Οκτωβρίου 2019, βάσει των νέων αυξημένων ποσοστών αναπλήρωσης, κυρίως για τους συνταξιούχους με πολλά έτη ασφάλισης και, τέλος, η αποσύνδεση του ασφαλιστικού από το φορολογικό, που αποτελούσε τροχοπέδη στην ανάπτυξη της οικονομίας».</p>
      <related>
        <h4>σχετικά άρθρα</h4>
        <a href="http://www.enikos.gr/economy/682139/poies-syntaxeis-tha-afxithoun-eos-kai-15%0A%20%20%20%20%0A"/>
        <a href="http://www.enikos.gr/economy/681870/epanafora-asfalistikon-klaseon-gia-mi-misthotous-ti-exetazei-to-y%0A%20%20%20%20%0A"/>
        <a href="http://www.enikos.gr/economy/681498/adedy-diavevaiosi-vroutsi-oti-den-tha-katargithei-to-efapax-kai-o%0A%20%20%20%20%0A"/>
        <a href="http://www.enikos.gr/economy/681503/nat-entos-tou-2019-i-chorigisi-ton-ekkremon-efapax%0A%20%20%20%20%0A"/>
        <a href="http://www.enikos.gr/economy/680832/poia-tameia-plironoun-tis-syntaxeis-noemvriou-tin-tetarti-pote-th%0A%20%20%20%20%0A"/>
        <a href="http://www.enikos.gr/economy/680620/syntaxeis-ta-senaria-gia-tis-allages-sta-pososta-anaplirosis-posa%0A%20%20%20%20%0A"/>
        <a href="http://www.enikos.gr/economy/680606/nea-posa-stis-kyries-syntaxeis-oi-pente-katigories-asfalismenon-p%0A%20%20%20%20%0A"/>
        <a href="http://www.enikos.gr/economy/680592/vroutsis-meioseis-stous-forous-apo-ton-ianouario-afxiseis-stis-sy%0A%20%20%20%20%0A"/>
        <a href="http://www.enikos.gr/economy/680125/poia-epidomata-kai-syntaxeis-plironontai-tin-paraskevi%0A%20%20%20%20%0A"/>
      </related>
    </article>
  </body>
</html>