<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740052"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T04:22:00+00:00"/>
    <meta property="og:title" content="สหรัฐคว่ำบาตร &quot;คนวงใน&quot; อยาตอลเลาะห์อิหร่าน"/>
    <meta property="og:description" content="รัฐบาลวอชิงตันขึ้นบัญชีดำ 'บุคคลวงใน' 9 คน ซึ่งใกล้ชิดกับอยาตอลเลาะห์ อาลี คาเมเนอี ผู้นำสูงสุดของอิหร่าน ในวันครบรอบ 40 ปี วิกฤติตัวประกันในสถานเอกอัครราชทูตสหรัฐที่กรุงเตหะราน เมื่อปี 2522 ขณะที่อิหร่านเดินหน้าโครงการนิวเคลียร์มากขึ้นอีกขั้น"/>
  </head>
  <body>
    <article>
      <h1>สหรัฐคว่ำบาตร "คนวงใน" อยาตอลเลาะห์อิหร่าน</h1>
      <address>
        <time datetime="2019-11-05T04:22:00+00:00">05 Nov 2019, 04:22</time>
      </address>
      <p>
        <b>รัฐบาลวอชิงตันขึ้นบัญชีดำ "บุคคลวงใน" 9 คน ซึ่งใกล้ชิดกับอยาตอลเลาะห์ อาลี คาเมเนอี ผู้นำสูงสุดของอิหร่าน ในวันครบรอบ 40 ปี วิกฤติตัวประกันในสถานเอกอัครราชทูตสหรัฐที่กรุงเตหะราน เมื่อปี 2522 ขณะที่อิหร่านเดินหน้าโครงการนิวเคลียร์มากขึ้นอีกขั้น</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 5 พ.ย. ว่ากระทรวงการคลังสหรัฐออกแถลงการณ์เมื่อวันจันทร์ เรื่องการขึ้นบัญชีดำบุคคล 9 คน ซึ่งมีความใกล้ชิดกับอยาตอลเลาะห์ อาลี คาเมเนอี ผู้นำสูงสุดของอิหร่านคนปัจจุบัน "เนื่องในวาระครบรอบ 40 ปี เหตุการณ์จับตัวประกันชาวอเมริกัน 52 คน ในสถานเอกอัครราชทูตสหรัฐประจำกรุงเตหะราน เมื่อวันที่ 4 พ.ย. 2522 ซึ่งยาวนานถึง 444 วัน ถึงวันที่ 20 ม.ค. 2524"<br/> </p>
      <figure>
        <iframe data-src="https://twitter.com/USTreasury/status/1191400188826603521?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/PressTV/status/1189833605800968198?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>ทั้งนี้ บุคคลที่อยู่ในรายชื่อการคว่ำบาตรครั้งนี้รวมถึง นายอาลี อัคบาร์ เวลายาตี ที่ปรึกษาอาวุโสด้านนโยบายต่างประเทศของคาเมเนอี และนายมอจตายา คาเมเนอี บุตรชายคนรองของคาเมเนอี อนึ่ง รัฐบาลวอชิงตันประกาศมาตรการคว่ำบาตรโดยตรงต่อตัวคาเมเนอี นายโมฮัมหมัด จาวาด ซารีฟ รมว.กระทรวงการต่างประเทศอิหร่าน และเจ้าหน้าที่ระดับสูงอีก 8 นาย ของกองกำลังพิทักษ์ปฏิวัติอิหร่าน ( ไออาร์จีซี ) เมื่อปลายเดือนมิ.ย. ที่ผ่านมา<br/> </p>
      <figure>
        <iframe data-src="https://twitter.com/PressTV/status/1191470239235657728?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_naOogByZAm113828_533.jpg?v=20191105156?v=6861"/>
      </figure>
      <p> <br/>ขณะที่รัฐบาลเตหะรานประณามมาตรการคว่ำบาตรรอบใหม่เช่นเคย แต่ไม่แสดงท่าทีมากนัก อย่างไรก็ตาม องค์การพลังงานปรมาณูอิหร่าน ( ไอเออีโอ ) ออกแถลงการณ์เรื่องความสำเร็จในการพัฒนาต้นแบบเครื่องหมุนเหวี่ยงเสริมสมรรถนะยูเรเนียม ซึ่งมีประสิทธิภาพดีกว่าเครื่องที่ใช้อยู่ในปัจจุบัน "มากถึง 50 เท่า" และเผยด้วยว่าปริมาณยูเรเนียมเสริมสมรรถนะของอิหร่านตอนนี้อยู่ที่มากกว่า 500 กิโลกรัมแล้ว เกินเกณฑ์ของข้อตกลงนิวเคลียร์ฉบับปี 2558 ซึ่งทบวงการพลังงานปรมาณูระหว่างประเทศ ( ไอเออีเอ ) กำหนดไว้ที่ไม่เกิน 300 กิโลกรัม และยืนยันแผนการเพิ่มปริมาณความบริสุทธิ์ของยูเรเนียมเสริมสมรรถนะจาก 3.67% ให้ถึง 20% ซึ่งเป็นเกณฑ์ขั้นต่ำที่เพียงพอสำหรับการผลิตอาวุธนิวเคลียร์<br/> </p>
      <figure>
        <iframe data-src="https://twitter.com/PressTV/status/1191066793844101120?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191105/news_ULkNxoZDqY113849_533.jpg?v=20191105156?v=6152"/>
      </figure>
      <p> <br/>อนึ่ง เมื่อช่วงสุดสัปดาห์ที่ผ่านมา  อิหร่านเผยจิตรกรรมฝาผนังชุดใหม่บนกำแพง ซึ่งเคยเป็นสถานเอกอัครราชทูตสหรัฐประจำกรุงเตหะราน โดยภาพวาดส่วนใหญ่ใช้สีแดง ขาวและน้ำเงินเป็นหลัก ซึ่งเป็น 3 สีหลักของธงชาติสหรัฐ โดยงานดังกล่าวเป็นส่วนหนึ่งของการรำลึกครบรอบ 40 ปี วิกฤติตัวประกันในสถานเอกอัครราชทูตสหรัฐ ที่เกิดขึ้นเกือบ 9 เดือนหลังการปฏิวัติอิหร่าน และเป็นจุดเริ่มต้นของการแตกหักระหว่างสองประเทศจนถึงปัจจุบัน.<br/><br/><b>เครดิตภาพ : AFP</b><br/><br/> </p>
    </article>
  </body>
</html>