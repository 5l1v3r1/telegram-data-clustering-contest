<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/economics/finances/ukrajina-gotova-do-pripinennya-tranzitu-gazu-z-rosiji-orzhel-637705.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T04:41:15+00:00"/>
    <meta property="og:title" content="Україна готова до припинення транзиту газу з Росії, - Оржель"/>
    <meta property="og:description" content="Зараз в українських газосховищах рекордна кількість газу, зазначив Оржель"/>
  </head>
  <body>
    <article>
      <h1>Україна готова до припинення транзиту газу з Росії, - Оржель</h1>
      <address>
        <time datetime="2019-11-05T04:41:15+00:00">05 Nov 2019, 04:41</time>
      </address>
      <h4>Зараз в українських газосховищах рекордна кількість газу, зазначив Оржель</h4>
      <p>Міністр енергетики та захисту довкілля Олексій Оржель заявив, що Україна готова до припинення транзиту російського газу з 1 січня 2020 року.</p>
      <p>Про це він заявив в ефірі програми «Свобода слова» на ICTV.</p>
      <p>За його словами, підземне зберігання газу (ПЗГ) в Україні зможе забезпечити опалювальний сезон в країні.</p>
      <p>Глава Міненерго розповів про рекордну кількість закачаного газу в українських ПЗГ. За його словами, країна не потребує постачання газу.</p>
      <p>«Якщо говорити про газ, а я є безпосереднім учасником перемовин про підписання транзитного договору, то ми готові до зупинки транспортування українською територією. Зараз в українських газосховищах рекордна кількість газу. Проте ми в жодному разі не виключаємо пріоритетність підписання договору на транспортування газу», - заявив він.</p>
      <p>Також Оржель зазначив, що Київ може підписати новий договір про транзит.</p>
      <p>«Для України є пріоритетом отримання коштів за транспортування. Ми працюємо дуже активно з нашими європейськими партнерами, щоб підписати за новими європейськими правилами договір з Газпромом», - зазначив міністр.</p>
      <p>Нагадаємо, наприкінці жовтня <a href="https://glavcom.ua/news/gotovi-do-konstruktivnoji-roboti-putin-zagovoriv-pro-znizhennya-cini-na-gaz-dlya-ukrajini-636561.html">Путін заговорив про зниження ціни на газ для України</a>. Натомість він закликав Україну обнулити судові претензії між «Газпромом» і «Нафтогазом України», пов'язані з врегулюванням проблеми боргу і підписанням контрактів на транзит і поставку газу.</p>
      <p>Як відомо, раніше глава російського «Газпрому» Олексій Міллер <a href="https://glavcom.ua/news/nuloviy-variant-gazprom-ozvuchiv-novi-nahabni-propoziciji-ukrajini--633546.html?fbclid=IwAR2iOD_DylXjojvmepD3pSv-V0XADyhZxDivJLg1A3hT3aocSGldNCbtb64">заявив, що компанія готова запропонувати Україні «нульовий варіант» щодо відкликання всіх судових позовів.</a></p>
      <p>28 жовтня в НАК «Нафтогаз України» прокоментували чергову тристоронню зустріч в Брюсселі по газу, заявивши, що<a href="https://glavcom.ua/news/stari-pisni-pro-golovne-u-naftogazi-prokomentuvali-tristoronnyu-zustrich-u-bryusseli--635949.html"> жодних офіційних пропозицій про врегулювання відкритих питань російська сторона досі не передавала, без чого неможливе вирішення проблем.</a></p>
      <related>
        <a href="https://glavcom.ua/news/naftogaz-rozkriv-sut-pozovu-proti-gazpromu-637656.html"/>
        <a href="https://glavcom.ua/columns/sivanov/ukrajina-pole-dlya-eksperimentiv-chomu-ne-treba-sluhati-rosiyan-yaki-perejihali-v-ukrajinu-637557.html"/>
        <a href="https://glavcom.ua/columns/zorya/rpc-namagajetsya-sprovokuvati-chergove-rozdilennya-pravoslavya-teper-v-greciji-637524.html"/>
      </related>
    </article>
  </body>
</html>