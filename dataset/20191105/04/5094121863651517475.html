<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/ankara-drzi-stovky-islamistu-z-eu-vezmete-si-je-vyzyva-zeme-20191104.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T04:00:00+00:00"/>
    <meta property="og:title" content="Ankara drží stovky islamistů z EU. Vezměte si je, vyzývá země"/>
    <meta property="og:description" content="Ve vězeních na severu Sýrie, který obsazuje Turecko, jsou stovky islamistů původem ze zemí Evropské unie. Ankara evropské země vyzývá, ať se o své teroristy postarají samy."/>
  </head>
  <body>
    <article>
      <h1>Ankara drží stovky islamistů z EU. Vezměte si je, vyzývá země</h1>
      <address><time datetime="2019-11-05T04:00:00+00:00">05 Nov 2019, 04:00</time> by <a rel="author">Luboš Palata</a></address>
      <p>Belgičané, Britové, Francouzi, Rakušané, Nizozemci. Ve vězeních na severu Sýrie, kam se dostali jako zajatci v závěrečné fázi likvidace Islámského státu, jsou jich stále stovky, možná i tisíce. Bojovníci teroristického uskupení Islámský stát (ISIS), kteří mají často občanství některé ze západních zemí.</p>
      <p>Odhaduje se, že v letech, kdy byl ISIS na vrcholu moci, bojovalo v jeho řadách na čtyřicet tisíc zahraničních bojovníků z více než stovky států z celého světa, včetně západní Evropy.</p>
      <figure>
        <img src="https://g.denik.cz/1/e7/erdogan-kurdove-se-uplne-nestahli-hlidky-s-ruskem-zacnou-v-patek_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/erdogan-kurdove-se-uplne-nestahli-hlidky-s-ruskem-zacnou-v-patek-20191030.html">Erdogan: Kurdové se úplně nestáhli, hlídky s Ruskem začnou v pátek Přečíst článek ›</a>
      </aside>
      <p>Velkou část z těch, kteří se vzdali v závěrečné fázi likvidace IS, zadržely kurdské syrské milice. Ty při likvidaci zbytků ISIS dostaly na starost pozemní operace v severovýchodní části Sýrie.</p>
      <p>Syrské Kurdy ale ze severu země vytlačila v minulých dnech turecká invaze,  v rámci níž padly Ankaře do rukou také stovky vězněných islamistických bojovníků.  A Turecko dalo v těchto dnech velmi jasně najevo, že to poslední, co chce, je starat se o tyto vězněné teroristy. Zvláště když mnozí z nich mají občanství některého ze států EU. „Nejsme hotel pro členy ISIS, ať už pocházejí  z jakékoli země,“ uvedl pro deník Daily Sabah turecký ministr vnitra Süleyman Soylu.</p>
      <figure>
        <img src="https://g.denik.cz/1/0f/ministr-turecko-posle-zahranicni-bojovniky-is-do-domovskych-zemi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/neprijatelny-postoj-evropy-turecko-posle-bojovniky-is-do-jejich-domovskych-zemi-20191102.html">Nepřijatelný postoj Evropy? Turecko pošle bojovníky IS do jejich domovských zemí Přečíst článek ›</a>
      </aside>
      <p>Podle ministra nemohou evropské státy čekat, že zbaví členy teroristické organizace ISIS občanství a Turecko bude muset tyto vězně převzít. „Je to neakceptovatelné a nezodpovědné,“ uvedl Soylu.  Pošleme zadržené bojovníky ISIS do jejich zemí,“ dodal ministr.</p>
      <h3>Popraví je Irák?</h3>
      <p>Podobně jako Turecko hrozily unijním státům i USA, když ještě jejich jednotky ovládaly spolu s Kurdy celý sever Sýrie. „Porazil jsem chalífát. Když jsem přišel, chalífát byl všude. Porazil jsem chalífát, ISIS a nyní máme tisíce válečných zajatců, bojovníků ISIS, kteří jsou válečnými zajatci, a my žádáme země, ze kterých pocházejí… země Evropy, žádáme je, aby si tyto válečné zajatce vzaly zpět,“ vyzval Trump země EU v září.</p>
      <figure>
        <img src="https://g.denik.cz/1/75/bagdadiho-podle-tisku-udal-odpadlik-od-islamskeho-statu-obratil-se-proti-teto-organizaci-kdyz-mu_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/bagdadiho-podle-tisku-udal-odpadlik-od-islamskeho-statu-20191030.html">Bagdádího podle tisku udal odpadlík od Islámského státu Přečíst článek ›</a>
      </aside>
      <p>Jenže převézt své občany zpět do vlasti, tam je soudit na základě zákonů, které nepředpokládají za pouhou účast v bojích na straně ISIS drakonické tresty, tomu se země EU chtějí vyhnout.</p>
      <p>Západní diplomaté proto vyjednávají hlavně s Irákem, aby soudil zajaté bojovníky ISIS na základě svých zákonů. Většině zajatců z řad ISIS vyměřují irácké soudy nejvyšší tresty.</p>
      <p><b>Evropští islamisté</b><br/><br/>V řadách teroristů Islámského státu (ISIS) bojovalo asi pět tisíc lidí s občanstvím některého z unijních států. Nejvíce jich bylo z Dánska, Belgie, Nizozemska, Německa, Velké Británie, Francie a Rakouska. Nejméně třetina z nich se vrátila do svých domovských zemí už před více než dvěma roky. Část ale bojovala v řadách ISIS až do konce a několik set jich bylo v závěrečných bojích zajato.</p>
    </article>
  </body>
</html>