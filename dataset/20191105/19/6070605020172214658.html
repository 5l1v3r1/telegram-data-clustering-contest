<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Torna-FITI-festival-teatre-inclusio-discapacitat_0_2339166091.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T19:20:04+00:00"/>
    <meta property="og:title" content="Torna el FITI, el festival de teatre que fa de la inclusió una norma"/>
    <meta property="og:description" content="Santa Coloma de Gramenet acull obres com ‘Qui ets?’ i ‘Society’"/>
  </head>
  <body>
    <article>
      <h1>Torna el FITI, el festival de teatre que fa de la inclusió una norma</h1>
      <h2>Santa Coloma de Gramenet acull obres com ‘Qui ets?’ i ‘Society’</h2>
      <address>
        <time datetime="2019-11-05T19:20:04+00:00">05 Nov 2019, 19:20</time>
      </address>
      <p>“Estem vivint en un escenari de transformació. Avui dia estan naixent molts artistes amb diversitat funcional que conquereixen nous espais i llenguatges escènics”, afirma la codirectora artística del Festival Internacional de Teatre Integratiu de Santa Coloma de Gramenet (FITI), Verónica Ramírez. El festival biennal, impulsat per la companyia Alquimistes Teatre, encara la seva onzena edició, del 7 al 10 de novembre, amb un programa que fa de la inclusió una norma i no una excepció. “Són espectacles molt lligats a l’actualitat, que reivindiquen qüestions que estan en l’ordre del dia des de la perspectiva de la inclusió”, diu Ramírez.</p>
      <p>El FITI arrenca amb <i>De quin color volem el mar?</i>, un muntatge de teatre familiar de la companyia Els Dofins. “Parla de la consciència climàtica i de la importància de conviure en pau amb la Terra”, destaca Ramírez. El festival, creat fa 22 anys, també acollirà l’estrena de <i>Rebelión en la granja</i>, una peça a partir de la novel·la de George Orwell i a càrrec d’Alquimistes Teatre, i <i>Qui ets?</i>, l’adaptació teatral de la novel·la de Màrius Serra sobre el seu fill Llullu, que va néixer amb paràlisi cerebral. Tancarà el festival l’espectacle de dansa <i>Society (Políticament incorrectes)</i>, de la companyia sevillana Danza Mobile, que a través del ball i el moviment lluita contra l’estigmatització i la sexualització del cos de la dona. Tots els espectacles es representaran al Teatre Sagarra de Santa Coloma de Gramenet. A més, el festival projectarà el film <i>Campeones</i> i ha organitzat una taula rodona sobre l’art i la inclusió.</p>
      <h3>El Simbiòtic arriba al TNC</h3>
      <p>Un altre festival, el Simbiòtic, portarà aquest novembre artistes amb discapacitat i sense al damunt de l’escenari, en aquest cas el del Teatre Nacional de Catalunya (TNC). El Simbiòtic estrenarà la seva primera producció, <i>Órdago a la grande</i>, dirigida per Arantza López i Vero Cendoya. El muntatge parla de la mort mitjançant sis personatges que fan balanç dels seus èxits i fracassos a la vida i es representarà el 29 de novembre a la Sala Tallers.</p>
      <p>En paral·lel, el festival Simbiòtic ha programat <i>Richard III redux OR Sara Beer [is/not] Richard III</i>, de la dramaturga irlandesa Kate O’Reilly. A partir del <i>Ricard III</i> de Shakespeare, l’espectacle planteja la discapacitat des d’una perspectiva enginyosa, feminista i alternativa. Les funcions seran el 30 de novembre i l’1 de desembre també a la Sala Tallers del TNC. Tot plegat es completa amb un conjunt de jornades de formació sobre la creació escènica i la inclusió que tindran lloc al llarg de tot el novembre.</p>
    </article>
  </body>
</html>