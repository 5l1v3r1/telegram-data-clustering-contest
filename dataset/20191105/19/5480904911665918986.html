<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pisecka-sladovna-nabizi-modely-z-abc-baroko-i-divadlo/1817612?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T19:11:00+00:00"/>
    <meta property="og:title" content="Písecká Sladovna nabízí modely z ABC, baroko i divadlo"/>
    <meta property="og:description" content="Písek - Stovky modelů z časopisu ABC, iluzi barokního hudebního salonu i tvůrčí kartonovou dílnu nabízí pět výstav, které dnes otevřela písecká galerie Sladovna. Novinkou je i divadelní projekt Volní jako ptáci. Společným tématem tří výstav je papír. ČTK to dnes řekl ředitel Sladovny Adam Langer. Výstavy potrvají do 15. března 2020."/>
  </head>
  <body>
    <article>
      <h1>Písecká Sladovna nabízí modely z ABC, baroko i divadlo</h1>
      <address><time datetime="2019-11-05T19:11:00+00:00">05 Nov 2019, 19:11</time> by <a rel="author" href="http://www.ctk.cz/" target="_blank">ČTK</a></address>
      <p>Písek - Stovky modelů z časopisu ABC, iluzi barokního hudebního salonu i tvůrčí kartonovou dílnu nabízí pět výstav, které dnes otevřela písecká galerie Sladovna. Novinkou je i divadelní projekt Volní jako ptáci. Společným tématem tří výstav je papír. ČTK to dnes řekl ředitel Sladovny Adam Langer. Výstavy potrvají do 15. března 2020.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1572977496_P201911050920401.jpg"/>
        </figure>
        <figure>
          <img src="https://i3.cn.cz/6/1572977571_P201911050921701.jpg"/>
        </figure>
        <figure>
          <img src="https://i3.cn.cz/6/1572977604_P201911050922701.jpg"/>
        </figure>
        <figure>
          <img src="https://i3.cn.cz/6/1572977698_P201911050924201.jpg"/>
        </figure>
      </slideshow>
      <p>"Papír je vždy zábavný, dobře dostupný a je skoro všude. Láká nás," řekl Langer. Modeláře zaujme výstava Papírové království Richarda V., pocta architektu Richardu Vyškovskému (1929 - 2019), který tvořil papírové modely, jež vycházely v časopise ABC. Další modely z takzvaného 'ábíčka' jsou i na chodbách. Modelů je ve Sladovně kolem sedmi set.</p>
      <p>"Je tu i největší model svého druhu na světě, 1,8krát dva metry velký model fiktivního města, soubor 150 domů," řekl ředitel. Na papír se zaměřila i kartonová dílna Všude papír. Děti mohou z krabic stavět hrady, hravou formou se dozvědí i poznatky o architektuře. "V dílně rozžíváme ty modely z ABC," řekl dnes ČTK spoluautor výstavy Martin Zborník.</p>
      <p>Další výstava vznikla loni v plzeňském centru Depo 2015, jmenuje se Za barokem. Tým Sladovny si ji upravil. Návštěvníci se ocitnou v replice barokní ulice a v jednotlivých domech či salonech krytých černými závěsy si zkusí, jak pracovali barokní architekt, malíř, alchymista a muzikant. "Součástí jsou audiovizuální prvky i virtuální realita," uvedl Langer.</p>
      <p>Divadelní projekt Volní jako ptáci je určen dětem od devíti do 15 let, zčásti navazuje na představení Děti Lví srdce, jež připravila Sladovna v minulých letech. Zahrají si i sami diváci. "Myšlenkově se opírá o epos perského básníka Attára Ptačí sněm, který metaforicky vypráví o cestě ke zralé správě společnosti," uvedla autorka inscenace Tereza Dobiášová.</p>
      <p>Kdysi průmyslová budova Sladovny je největším zážitkovým prostorem pro rodiny s dětmi v Jihočeském kraji. Zabírá přes 2500 metrů čtverečních. Sladovna má letos rozpočet 16 milionů korun. Loni zaznamenala rekordní návštěvnost přes 58.000 lidí.</p>
    </article>
  </body>
</html>