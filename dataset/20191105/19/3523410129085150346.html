<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638392/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%DB%B1%DB%B9-%D8%A2%D8%A8%D8%A7%D9%86-%D9%85%D8%A7%D9%87-%D8%A8%D9%87-%DB%8C%D8%B2%D8%AF-%D8%B3%D9%81%D8%B1-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:22:00+00:00"/>
    <meta property="og:title" content="رئیس جمهور ۱۹ آبان ماه به یزد سفر می‌کند"/>
    <meta property="og:description" content="استاندار یزد از سفر رئیس جمهور به این استان در صبح روز یکشنبه ۱۹ آبان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638392/%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%DB%B1%DB%B9-%D8%A2%D8%A8%D8%A7%D9%86-%D9%85%D8%A7%D9%87-%D8%A8%D9%87-%DB%8C%D8%B2%D8%AF-%D8%B3%D9%81%D8%B1-%D9%85%DB%8C%E2%80%8C%DA%A9%D9%86%D8%AF">رئیس جمهور ۱۹ آبان ماه به یزد سفر می‌کند</a>
      </h1>
      <h2>استاندار یزد از سفر رئیس جمهور به این استان در صبح روز یکشنبه ۱۹ آبان خبر داد.</h2>
      <address><time datetime="2019-11-05T19:22:00+00:00">05 Nov 2019, 19:22</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدعلی طالبی دقایقی قبل در نشست خبری با اصحاب رسانه استان <b>یزد</b> اظهار داشت: <b>رئیس جمهور</b> صبح روز یکشنبه وارد استان یزد می‌شوند و سخنرانی در جمع مردم یزد با حضور وی در میدان امیرچقماق یزد برگزار می‌شود.</p>
      <p>وی با بیان اینکه رئیس جمهور در این <b>سفر</b> چند پروژه را بهره‌برداری می‌کند عنوان کرد: برنامه سفرهای شهرستانی رئیس جمهور منوط به تایید دفتر وی است و تا یکی دو روز آینده این موضوع مشخص می‌شود.</p>
      <p>وی تصریح کرد: جلسه‌ای تحت عنوان نشست توسعه استان یزد با حضور رئیس جمهور یکشنبه شب برگزار و در این جلسه مدیران و منتخبین استان با رئیس جمهور دیدار می‌کنند و علاوه بر آن، سایر پروژه‌هایی که رئیس جمهور حضورا فرصت افتتاح نداشتند، به صورت ویدئو کنفرانسی و با حضور وزرا افتتاح می‌شوند.</p>
      <p>استاندار یزد خاطرنشان کرد: پس از این نشست، نشست خبری رئیس جمهور برگزار می‌شود و آقای روحانی با اصحاب رسانه استان یزد دیدار می‌کنند.</p>
      <p>طالبی ادامه داد: برای این سفر تمهیدات متعددی در استان داشتیم و هماهنگی‌هایی با ادارات و نهادهای مختلف استان و وزارتخانه‌های مختلف انجام دادیم.</p>
      <p>وی در ارتباط با شاخص‌های مورد توجه در پروژه‌های قابل افتتاح در استان یزد گفت: زیرساخت‌های سرمایه‌گذاری در اولویت استان از جمله پروژه‌های آبی و ایجاد اشتغال در استان، و گردشگری از جمله مهمترین مواردی است که در این پروژه‌ها مد نظر قرار گرفته است.</p>
      <p>استاندار یزد با بیان اینکه حدود 500 پروژه با اعتباری معادل 25 هزار میلیارد ریال در این سفر بهره برداری می‌شوند افزود: عمده پروژه‌هایی که شروع آن برای این سفر در نظر گرفته شده به گونه‌ای است که تا پایان عمر این دولت به بهره‌برداری می‌رسند و افتتاح می‌شوند.</p>
      <p>وی خاطرنشان کرد: سعی شده تا جایی که امکان‌پذیر است، بر مبنای راهبردهای توسعه متوازن، در تصویب پروژه‌های عمرانی استان، مناطق کم‌تر برخوردار مورد توجه باشند.</p>
      <p>طالبی ادامه داد: کار ویژه‌ای که در این سفر انجام گرفته و می‌توان گفت که در کشور کم سابقه است، انعقاد 15 تفاهم نامه با وزارتخانه‌ها و سازمان‌های ملی و نهادهای عمومی است که در این سفر به امضا می‌رسند.</p>
      <p>استاندار یزد افزود: این تفاهم‌نامه‌ها به غیر از پروژ‌ه‌های مختلفی است که برای افتتاح در این سفر در نظر گرفته‌ شده‌اند و به عنوان جمع بندی سفر به امضا می‌رسند.</p>
      <p>وی از سفر معاونان رئیس جمهور و وزرا به تمام شهرستانهای یزد خبر داد و افزود: امیدواریم که با حضور رئیس جمهور و وزرا و معاونین بتوانیم موضوعات اساسی و اصلی استان را مورد توجه قرار دهیم و از این فرصت برای یک جهش بسیار خوب در فرآیند توسعه استان استفاده کنیم.</p>
    </article>
  </body>
</html>