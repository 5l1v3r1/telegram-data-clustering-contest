<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/595892/quotanti-dialogou-i-etyk-protima-na-oksynei-to-klimaquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T19:00:00+00:00"/>
    <meta property="og:title" content="&quot;Αντί διαλόγου η ΕΤΥΚ προτιμά να οξύνει το κλίμα&quot;"/>
    <meta property="og:description" content="Αντί διαλόγου η ΕΤΥΚ προτιμά να δημιουργεί εντυπώσεις, συνθήκες έντασης και να οξύνει το κλίμα, προχωρώντας με εκβιασμούς, απειλές, ανέφερε πηγή από την..."/>
  </head>
  <body>
    <article>
      <h1>"Αντί διαλόγου η ΕΤΥΚ προτιμά να οξύνει το κλίμα"</h1>
      <address><time datetime="2019-11-05T19:00:00+00:00">05 Nov 2019, 19:00</time> by <a rel="author">SigmaLive</a></address>
      <p><b>Αντί διαλόγου η ΕΤΥΚ προτιμά να δημιουργεί εντυπώσεις, συνθήκες έντασης και να οξύνει το κλίμα, προχωρώντας με εκβιασμούς, απειλές, ανέφερε πηγή από την Ελληνική Τράπεζα, σχολιάζοντας σημερινή εγκύκλιο της ΕΤΥΚ προς τα μέλη της στην Τράπεζα, η οποία δόθηκε στην δημοσιότητα.<br/></b> <br/>Πριν από 8 μήνες, όπως ανέφερε η ίδια πηγή, «υποσχεθήκαμε ότι θα δοθούν αυξήσεις στο προσωπικό στη βάση ενός πιο δίκαιου και αξιοκρατικού μισθολογικού συστήματος, με γνώμονα την απόδοση και την παραγωγικότητα».<br/> <br/>«Καλέσαμε επανειλημμένα την ΕΤΥΚ σε διάλογο για να συζητήσουμε την πρότασή μας, δυστυχώς χωρίς θετική ανταπόκριση», πρόσθεσε.<br/> <br/>Δεν θέλαμε σε καμία περίπτωση, σύμφωνα με την πηγή της Ελληνικής Τράπεζας, «να θυματοποιήσουμε το προσωπικό μας λόγω της αδιαλλαξίας της ΕΤΥΚ και ως εκ τούτου προχωρήσαμε με την καταβολή αυξήσεων, για το 2019, στη βάση του νέου συστήματος».<br/> <br/>Ανέφερε επίσης ότι «με βάση το νέο σύστημα δίνουμε περισσότερα χρήματα από ό,τι θα δίναμε αν ακολουθούσαμε το σύστημα προσαυξήσεων που προέβλεπαν οι συλλογικές συμβάσεις που έληξαν» και πρόσθεσε πως «στόχος είναι η δημιουργία ενός δικαιότερου συστήματος αμοιβών».<br/> <br/>Πηγή: ΚΥΠΕ <br/> </p>
    </article>
  </body>
</html>