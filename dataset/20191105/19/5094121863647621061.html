<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/praha-predstavila-projekt-na-druzstevni-bydleni-u-nemovitosti-chce-i-nizsi-dane-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T19:12:00+00:00"/>
    <meta property="og:title" content="Praha představila projekt na družstevní bydlení. U nemovitostí chce i nižší daně"/>
    <meta property="og:description" content="Opatření, která mají za cíl zlevnit bydlení v Praze, schválili v pondělí pražští radní. Jedním z nich je výstavba dostupného družstevního bydlení na území hlavního města, druhým pak daňový balíček, díky němuž by klesly náklady na pořízení bydlení o stovky tisíc korun."/>
  </head>
  <body>
    <article>
      <h1>Praha představila projekt na družstevní bydlení. U nemovitostí chce i nižší daně</h1>
      <address><time datetime="2019-11-05T19:12:00+00:00">05 Nov 2019, 19:12</time> by <a rel="author">Richard Šedý</a></address>
      <p>„Cílem projektu Dostupné družstevní bydlení v Praze s účastí města je pomoci zejména příslušníkům střední příjmové skupiny, včetně mladých rodin, kteří dnes mají velký problém dosáhnout na vlastnické bydlení. Rovněž chceme zajistit bydlení pro příslušníky profesí, které jsou pro chod a rozvoj hlavního města klíčové,“ říká Hana Kordová Marvanová, z jejíž dílny návrh vzešel. "První družstva s cenově dostupnějšími byty by mohla vzniknout už příští rok," dodává.</p>
      <figure>
        <img src="https://g.denik.cz/63/9a/praha-libus-metro-linka-d-stanice-07_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/nove-byty-u-stanice-metra-d-libus-ma-vyrust-sidliste-pro-10-tisic-lidi-20191102.html">Nové byty. U stanice metra D Libuš má vyrůst sídliště pro 10 tisíc lidí Přečíst článek ›</a>
      </aside>
      <p>Výhody družstevního bydlení jsou podle ní následující: snížení pořizovacích nákladů na byt díky tomu, že město poskytne pozemky. Zlevnění vlastní výstavby, jejímž hlavním cílem není zisk, ale pomoc při obstarání bydlení pro vlastní potřebu. Rozšíření bytového fondu hl. m. Prahy pro příslušníky profesí důležitých pro město. Přenechání správy družstva do rukou družstevníků a možnost uplatnění kontroly ze strany města.</p>
      <h3>Zruší se nemravná daň?</h3>
      <p>V rámci projektu budou stanovena přesná a nediskriminační kritéria pro zájemce o členství v družstvu. To bude určeno pro skupinu obyvatel, kteří nemohou při současných cenách bytů v Praze dosáhnout na vlastní bydlení, kteří nevlastní žádnou nemovitost k bydlení a mají zájem o dlouhodobé bydlení a práci v Praze.</p>
      <figure>
        <img src="https://g.denik.cz/36/25/2522481-liberec-bydleni-vystavba-nove-byty-denik-630_denik-150-3x2.jpg"/>
      </figure>
      <aside>
        <a href="https://prazsky.denik.cz/podnikani/obyvatele-uhrinevsi-plati-dan-rychlemu-rozvoji-zastupitele-kroti-vystavbu-bytu-20191005.html">Obyvatelé Uhříněvsi platí daň rychlému rozvoji. Zastupitelé krotí výstavbu bytů Přečíst článek ›</a>
      </aside>
      <p>Součástí opatření je i daňový balíček legislativních návrhů, které by celorepublikově mohly srazit cenu nemovitostí až o statisíce korun. Konkrétně se jedná o návrhy na zrušení 4% daně z nabytí nemovitosti, snížení DPH z pořízení bytu z 15  na 10 procent a rozšíření daňových úlev v případě pořízení bydlení pro vlastní potřebu, a to jak u vlastnického, tak u družstevního bydlení.</p>
      <p>„Danit už jednou zdaněný majetek občanů je nemorální. Proto připravujeme vlastní legislativní iniciativu Prahy na zrušení této nemravné daně, kterou chceme ještě letos předložit Parlamentu,“ říká předseda zastupitelského klubu Spojených sil pro Prahu Jiří Pospíšil.</p>
      <figure>
        <img src="https://g.denik.cz/63/0d/praha-poulicni-umelec-kejklir_denik-150-3x2.jpg"/>
      </figure>
      <aside>
        <a href="https://prazsky.denik.cz/zpravy_region/bydleni-v-centru-neni-zadna-vyhra-obyvatele-prahy-1-chteji-zazalovat-magistrat-20191102.html">Bydlení v centru není žádná výhra. Obyvatelé Prahy 1 chtějí zažalovat magistrát Přečíst článek ›</a>
      </aside>
    </article>
  </body>
</html>