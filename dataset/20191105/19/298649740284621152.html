<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/politica/2019/11/05/conte-incarico-con-la-societ%c3%a0-fiber-prima-di-essere-designato-premier-top10_20191105_200825/"/>
    <meta property="og:site_name" content="Askanews"/>
    <meta property="article:published_time" content="2019-11-05T19:08:25+00:00"/>
    <meta property="og:title" content="Conte: incarico con la società Fiber prima di essere designato premier"/>
    <meta property="og:description" content="Roma, 5 nov. (askanews) – “Ho accettato l’incarico di redigere il parere per la società Fiber 4.0 quando non ancora ero stato designato Presidente del Consiglio, in un momento in cui io stesso non potevo immaginare che di lì a poco sarebbe nato un esecutivo da me presieduto, che poi sarebbe stato chiamato a decidere […]"/>
  </head>
  <body>
    <article>
      <h1>Conte: incarico con la società Fiber prima di essere designato premier</h1>
      <h2>"In quel momento non me lo immaginavo"</h2>
      <address>
        <time datetime="2019-11-05T19:08:25+00:00">05 Nov 2019, 19:08</time>
      </address>
      <figure>
        <img src="http://www.askanews.it/wp-content/uploads/2019/11/20191105_200818_1E210B2B.jpg"/>
      </figure>
      <p>Roma, 5 nov. (askanews) – “Ho accettato l’incarico di redigere il parere per la società Fiber 4.0 quando non ancora ero stato designato Presidente del Consiglio, in un momento in cui io stesso non potevo immaginare che di lì a poco sarebbe nato un esecutivo da me presieduto, che poi sarebbe stato chiamato a decidere sull’esercizio o meno della cosiddetta Golden Power con riguardo all’operazione Retelit”. Lo ha detto il presidente del Consiglio, Giuseppe Conte, riferendo alla Camera sul caso Fiber.</p>
      <p>“Ho letto – ha aggiunto – che alcuni organi di stampa riferiscono di un incontro avvenuto a Milano, nella serata del 13 maggio, con i leader dei due partiti che poi avrebbero sostenuto il nuovo esecutivo. Preciso che questo primo incontro, evidentemente interlocutorio rispetto al conferimento dell’incarico di governo (avvenuto, lo ricordo, il 23 maggio, a seguito della designazione da parte dei gruppi parlamentari avvenuta solo il 21 maggio), questo primo incontro, dicevo, è comunque intervenuto a distanza di giorni dall’accettazione dell’incarico e quando l’attività di studio della questione giuridica e di elaborazione del parere era ormai terminata.</p>
      <p>A conferma di questo preciso che il parere è stato consegnato il giorno dopo, il 14 maggio”.</p>
      <p>Afe/Int2</p>
    </article>
  </body>
</html>