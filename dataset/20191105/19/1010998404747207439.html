<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/balgari-postaviha-rekord-za-naj-barzo-prekosjavane-na-cherno-more-s-jahta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:57:00+00:00"/>
    <meta property="og:title" content="Българи поставиха рекорд за най-бързо прекосяване на Черно море с яхта"/>
    <meta property="og:description" content="Те взеха разстоянието от Сочи до Варна – 513 мили, за малко над 67 ч."/>
  </head>
  <body>
    <article>
      <h1>Българи поставиха рекорд за най-бързо прекосяване на Черно море с яхта</h1>
      <h2>Те взеха разстоянието от Сочи до Варна – 513 мили, за малко над 67 ч.</h2>
      <address><time datetime="2019-11-05T19:57:00+00:00">05 Nov 2019, 19:57</time> by <a rel="author" href="https://btvnovinite.bg/author/?author=2003032" target="_blank">Йордан Фотев</a></address>
      <figure>
        <video src="https://vid.btv.bg/btvnews/2019/11/05/jahta_1572975841-1.mp4"/>
      </figure>
      <p>Български екипаж постави рекорд за най-бързо прекосяване на Черно море по дължина с яхта. Те взеха разстоянието от Сочи до Варна – 513 мили, за малко над 67 часа.</p>
      <p>Шестчленният екипаж на яхта "Еспресо Мартини" влезе в историята като първият, прекосил Черно море за под 3 денонощия, разчитайки само на платната си.</p>
      <p>"Изключително и само под ветрила. Със запечатан двигател. Здраво каране, сериозно каране нон-стоп за кажи-речи 3 денонощия", обясни Павлин Надворни, шкипер на яхта "Еспресо Мартини".</p>
      <figure>
        <img src="https://img.bg.sof.cmestatic.com/media/images/640x/Nov2019/2112015511.jpg"/>
      </figure>
      <p>По време на прехода екипажът се сблъсква с много премеждия.</p>
      <p>"Северният вятър достигна близо 40 възела, при прогноза 20-25. Вълната достигна за няколко часа около 4 метра", разказа Павлин Надворни.</p>
      <p>Ветроходците обаче признават, че трудностите само са направили успеха по-сладък, а емоциите по време на плаването не могат да се сравнят с нищо друго.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015509.jpg"/>
      </figure>
      <p>"Имахме щастието да бъдем обградени постоянно от делфини, което беше прекрасно. Правеха скокове и всякакви такива неща. Имахме птички, чайки. Три врабчета ни съпровождаха", каза ветроходецът Йордан Николаев.</p>
      <p>Идеята на осъщественото плаване е да възроди традицията за скоростно прекосяване на Черно море и да направи района атрактивен за екипажи от целия свят.</p>
      <p>"В регатите сме конкуренти, но ето, че едно такова плаване може да ни събере, както може да събере и различни екипажи от различни държави занапред", смята ветроходецът Георги Боев.</p>
    </article>
  </body>
</html>