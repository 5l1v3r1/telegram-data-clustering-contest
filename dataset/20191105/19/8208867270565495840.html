<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/05/news/londra_grenfell_tower_stormzy_attacca_jacob_rees_mogg-240318865/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T19:19:00+00:00"/>
    <meta property="og:title" content="Incendio Grenfell Tower, il rapper Stormzy contro il deputato brexiter: &quot;Devi dimetterti&quot;"/>
    <meta property="og:description" content="Il cantante inglese attacca duramente il leader della Camera dei Comuni, fedelissimo di Johnson, Jacob Rees-Mogg, che in radio aveva spiegato che le vittime"/>
  </head>
  <body>
    <article>
      <h1>Incendio Grenfell Tower, il rapper Stormzy contro il deputato brexiter: "Devi dimetterti"</h1>
      <h2>Il cantante inglese attacca duramente il leader della Camera dei Comuni, fedelissimo di Johnson, Jacob Rees-Mogg, che in radio aveva spiegato che le vittime sarebbero dovute scappare "con buonsenso" dall'edificio in fiamme, “invece di rispettare l’ordine dei pompieri di rimanere nei propri appartamenti”</h2>
      <address><time datetime="2019-11-05T19:19:00+00:00">05 Nov 2019, 19:19</time> by <a rel="author">dal nostro corrispondente ANTONELLO GUERRERA</a></address>
      <p>LONDRA. “Jacob Rees-Mogg, sei un pezzo di m... devi dimetterti. Guardate questo video in cui dice che le vittime della strage di Grenfell Tower non hanno avuto il buonsenso di scappare. Non riesco a crederci, porca miseria! Questi politici sono davvero degli alieni”.  <br/><br/>Sono le parole del celebre rapper <b>Stormzy</b> contro il brexiter e “leader della Camera dei Comuni” <b>Jacob Rees-Mogg</b>, fedelissimo del premier Boris Johnson e uno degli euroscettici più estremi nel partito conservatore. Stormzy, diventato una star mondiale dopo aver <a href="https://www.repubblica.it/spettacoli/musica/2019/07/01/news/glastonbury-230071870/">infiammato l’estate scorsa il festival di Glastonbury con il giubbetto “anti-coltellate” dell’artista Banksy</a>, ha attaccato così su Twitter Rees-Mogg dopo alcuni clamorosi commenti di quest’ultimo sulla strage della Grenfell Tower, nel cui incendio il 14 giugno 2017 morirono 72 persone tra cui i due ragazzi italiani, Gloria Trevisan e Marco Gottardi: “Le vittime avrebbero dovuto avere il buonsenso di scappare”, ha detto stamattina Rees-Mogg alla radio <i>Lbc</i>, “invece di rispettare l’ordine dei pompieri di rimanere nei propri appartamenti”.</p>
      <figure>
        <iframe data-src="https://twitter.com/stormzy/status/1191727557349130241?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Dichiarazioni vergognose per le associazioni delle famiglie delle vittime di Grenfell. Rees-Mogg, che poi si è “scusato profondamente” per le sue frasi, faceva riferimento alla<a href="https://www.repubblica.it/esteri/2019/10/29/news/incendio_grenfell_tower_un_rapporto_accusa_i_pompieri_gravi_lacune_-239813641/"> prima parte dell’inchiesta indipendente sulla tragedia del palazzo andato a fuoco</a> in cui c’è un grave atto di accusa nei confronti dei capi dei pompieri: la loro decisione di non far uscire in fretta e furia gli abitanti della Grenfell già in fiamme, con l’obiettivo di non scatenare il panico e di contenere intanto l'incendio, sarebbe stata letale nei confronti di molti inquilini, che invece scappando anche disordinatamente avrebbero potuto salvarsi. Secondo Rees-Mogg, dunque, le vittime avrebbero dovuto disobbedire agli ordini dei pompieri ricevuti dai loro capi. Frasi assolutamente insensibili, che hanno scatenato un putiferio a Londra.<br/><br/>Di qui la reazione esplosiva di Stormzy. Che poi ha continuato nella polemica, sempre su Twitter: “Il governo è colpevole per la strage di Grenfell, non i pompieri. Certo, magari questi ultimi hanno commesso degli errori, non so di che tipo, ma i pompieri che sono entrati nella Grenfell in fiamme sono comunque stati estremamente coraggiosi. Il governo britannico ha le mani sporche di sangue per questa strage. Non smettete mai di parlare di Grenfell. Stanno incolpando i pompieri per salvare le autorità locali e le aziende coinvolte, perché hanno tutti delle responsabilità. Tutto è legato”. </p>
    </article>
  </body>
</html>