<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/baby-overlevde-i-sonderskutt-bil/71786958"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T19:20:45+00:00"/>
    <meta property="og:title" content="- Baby overlevde i sønderskutt bil"/>
    <meta property="og:description" content="Med fare for livet fant slektninger flere overlevende etter massakren på LeBarón-familien."/>
  </head>
  <body>
    <article>
      <h1>- Baby overlevde i sønderskutt bil</h1>
      <h2>Med fare for livet fant slektninger flere overlevende etter massakren på LeBarón-familien.</h2>
      <address><time datetime="2019-11-05T19:20:45+00:00">05 Nov 2019, 19:20</time> by <a rel="author">Halldor Hustadnes</a></address>
      <p>Dagen etter massakren på ni medlemmer av familien LeBarón ved Sonora nær Mexicos grense til USA, kommer nå flere detaljer om den grufulle hendelsen.</p>
      <p>
        <b>Bare tilfeldigheter og snarrådighet gjorde at ikke flere ble drept, i det mange antar var et angrep fra et narkokartell.</b>
      </p>
      <p>Det viser beretningene fra slektninger av de tre mødrene med seks barn som ble drept i angrepet mot de tre bilene deres.</p>
      <p>Massakren har ført til et voldsomt raseri. Blant annet har USAs president Donald <a href="https://www.dagbladet.no/nyheter/tilbyr-militaerhjelp-etter-familiemassakre/71786249">Trump tilbudt Mexico militærhjelp</a> for å få tatt de ansvarlige «monstrene» bak angrepet.</p>
      <h3>- Baby overlevde</h3>
      <p>Til sammen 17 personer, alle medlemmer av den amerikanske mormonerfamilien LeBarón, skal ha reist i følget av tre biler.</p>
      <p>I skrekkscenene som oppsto da de ble angrepet av geværmenn, skal et barn ha blitt drept da det prøvde å flykte, mens andre ble fanget i en brennende bil, skriver <a href="https://www.nytimes.com/2019/11/05/world/americas/mormons-mexico-attack.html?action=click&amp;amp;module=Top%20Stories&amp;amp;pgtype=Homepage">New York Times</a>.</p>
      <p>Julian LeBarón, søskenbarn til en av de drepte mødrene, forteller at et av barna skjulte sine sårede søsken i buskene, før han løp til slektninger i landsbyen LaMora for å hente hjelp.</p>
      <figure>
        <img src="https://dbstatic.no/71787127.jpg?imageId=71787127&amp;width=1024&amp;height=615"/>
        <figcaption><b>SØNDERSKUTT:</b> Slik så en av bilene kjørt av tre amerikanske mødre i det nordlige Mexico ut, etter en massakre som kostet ni familiemedlemmer livet i går mandag. Foto: NTB Scanpix/Kenny Miller/Alex LeBaron/AP Vis mer</figcaption>
      </figure>
      <p>
        <b>Om redningsaksjonen som fulgte skriver flere medier, blant annet <a href="https://vanguardia.com.mx/articulo/ellos-son-los-ninos-que-sobrevivieron-la-masacre-de-la-familia-lebaron-fotos">den meksikanske storavisa Vanguardia</a>, at sju måneder gamle </b>
        <b>Faith Marie Johnson, </b>
        <b>babyen til den drepte Christina Langford Johnson (29), skal </b>
        <b>ha blitt funnet i live.</b>
      </p>
      <p>Hun skal ha slengt babyen fra seg på gulvet i SUV-en hun kjørte, rett før hun selv ble drept av kuler fra geværmenn.</p>
      <h3>- Hel og i live</h3>
      <p>Lokalavisa <a href="https://elmanana.com.mx/la-desgarradora-cronica-de-la-masacre-de-norteamericanos-en-chihuahua-relatada-por-el-esposo-de-una-de-las-9-victimas-los-lebaron/">El Mañana de Nuevo Laredo</a> gjengir nære familiemedlemmers skildringer av hva som skjedde i redningsaksjonen, slik de ble lagt ut i sosiale medier:</p>
      <p>
        <b>«Etter å ha sett hvordan de drepte med kuler hans mor og hans brødre, gjemte sønnen til Dawna (Langford, 43) Devin, sine seks andre søsken i buskene og dekket dem med grener for å holde dem trygge mens han lette etter hjelp».</b>
      </p>
      <p>Han skal ha kommet til landsbyen LaMora klokka halv seks om ettermiddagen, seks timer etter bakholdet mot de tre bilene. Der fortalte han hva som hadde skjedd.</p>
      <h3>- Full av kulehull</h3>
      <p>«Onklene til Devin (et av barna) væpnet seg og dro tilbake for å prøve å finne barna som hadde skjult seg, da de visste av mange av dem var skadet. De kom ikke langt før de skjønte at de ville gå i møte med døden, fordi de hørte vedvarende skudd i timesvis.»</p>
      <p>Etter å ha ventet på forsterkninger, dro de likevel inn til åstedet.</p>
      <p>«De fant babyen Christinas baby Faith i bilen som var full av kulehull. På en eller annen måte var babyen hel og i live», gjengir avisa denne oppdateringen som familiemedlemmet John LeBarón har lagt ut.</p>
      <p>Blant de drepte er også Rhonita Maria Miller (30) og barn på 12, 11, 10 og to år, og et tvillingpar på åtte måneder, ifølge opplysninger i El Mañana de Nuevo Laredo.</p>
    </article>
  </body>
</html>