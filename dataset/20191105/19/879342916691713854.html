<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/05/pogljad/polityka/vidterminuvannya-brexit-vyxodu-velykoyi-brytaniyi-yevrosoyuzu-mozhe-ne-vidbutysya"/>
    <meta property="og:site_name" content="Слово і Діло"/>
    <meta property="article:published_time" content="2019-11-05T19:01:35+00:00"/>
    <meta property="og:title" content="Відтермінування Brexit: виходу Великої Британії з Євросоюзу може і не відбутися"/>
    <meta property="og:description" content="Британському істеблішменту не вигідно, щоб країна покинула Євросюз, тому еліта в будь-який спосіб затягує Brexit."/>
  </head>
  <body>
    <article>
      <h1>Відтермінування Brexit: виходу Великої Британії з Євросоюзу може і не відбутися</h1>
      <address><time datetime="2019-11-05T19:01:35+00:00">05 Nov 2019, 19:01</time> by <a rel="author">Володимир Золотарьов</a></address>
      <p>
        <b><a href="https://www.slovoidilo.ua/2019/10/29/novyna/svit/yes-sxvalyv-tretye-vidterminuvannya-brexit-31-sichnya-2020-roku">Євросоюз втретє схвалив відтермінування виходу Великої Британії з об'єднання</a> до 31 січня 2020 року, однак не виключено, що це не останне перенесення термінів Brexit. Про це в коментарі «Слово і Діло» сказав політолог Володимир Золотарьов.</b>
      </p>
      <p><i>«Британській еліті вигідно залишитися в ЄС, а простим людям ні. Незважаючи на те, що референдум пройшов і народ виступив за вихід з ЄС, еліта буде намагатися зробити все, щоб Велика Британія залишилася в єврозоні»,</i> – упевнений експерт.</p>
      <p>Золотарьов зазначив, що в європейській політичній практиці багато прикладів, коли референдуми ігнорувалися владою або проводилися повторно.</p>
      <p><i>«Можна згадати, як проходили референдуми в Ірландії. Двічі ірландців змушували переголосовувати. Вперше з приводу європейської Конституції вони висловилися проти. Їх спробували змусити переголосувати після тривалої пропагандистської кампанії. І вдруге – з приводу Лісабонської угоди – аналогічна ситуація, коли люди не погодилися, знову голосували вдруге, але просто допомогло те, що і французи проголосували проти»,</i> – нагадав він.</p>
      <related>
        <a href="https://www.slovoidilo.ua/2019/10/29/novyna/svit/yes-sxvalyv-tretye-vidterminuvannya-brexit-31-sichnya-2020-roku"/>
      </related>
      <p>На думку експерта, у ситуації з Brexit спрацювала британська традиція, де більш трепетно ставляться до волевиявлення громадян на відміну від Європи.</p>
      <p>
        <i>«Тому стільки метушні. Якби цієї традиції не було, то давно б уже провели другий референдум, проголосували б як треба. Власне кажучи, і перший референдум був ініційований для того, щоб закрити питання. Тодішній прем'єр-міністр Камерон був переконаний в тому, що він отримає підтримку народу залишитися в Євросоюзі. Тому що перед цим вони провели такий самий референдум з питання незалежності Шотландії і в такий спосіб розв'язали питання виходу Шотландії зі Сполученого королівства на деякий час.</i>
      </p>
      <p><i>Він думав, що те саме у нього вийде і з виходом з ЄС. Він був упевнений, що люди не проголосують, тому що були задіяні всі можливі способи пропаганди. Прихильники Brexit практично не мали виходу на телебачення. У пресі домінували прихильники того, щоб залишитися, включаючи зірок кіно, музикантів тощо»,</i> – сказав Золотарьов.</p>
      <p>Але люди проголосували інакше, і влада потрапила в ситуацію, до якої не була готова.</p>
      <p><i>«Питання виходу з Євросоюзу давно хвилювало британців. Вони не хотіли вступати до ЄС, оскільки Британія – це торговельна країна, а Євросоюз – це дуже жорстке обмеження торгівлі на відміну від загальноприйнятої думки, що там вільний ринок»,</i> – запевняє політолог.</p>
      <p>За його словами, збіглися ще й інтереси великих корпорацій, зацікавлених залишитися в Євросоюзі, оскільки вони можуть потягнути торговельне регулювання.</p>
      <p><i>«Для них ці збитки значно менші, ніж для потенційних конкурентів. Тому всі ці мільярдери виступають за те, щоб Британія залишилася в ЄС, який теж не проти, щоб Британія залишилася, тому що вона є донором. Євросоюз розділений на дві групи країн, де, умовно кажучи, північні є донорами, а південні – реципієнтами. І південних більше. Це такі країни, як Болгарія, Румунія, Греція, які отримують більше, ніж віддають»,</i> – пояснив він.</p>
      <p>На думку Володимира Золотарьова, політика затягування виходу Британії з Євросоюзу триватиме і нинішнє відтермінування, можливо не останнє, але при цьому вже близька межа терпіння простих британців.</p>
      <p>
        <i>Еліта не погодилася з Джонсоном у термінах, і відмовляється проводити нові вибори. А це основа британської політичної традиції, на якій стоїть так звана Вестмінстерська система, коли політична криза вирішується новими виборами.</i>
      </p>
      <p>Вибори вже двічі відкладалися, а з огляду на те, що термін повноважень парламенту становить близько 7 років, у нинішніх парламентаріїв є час. «<i>Вони можуть ще років зо три сидіти і нескінченно відтягувати Brexit. А потім щось вигадають або щось станеться. Тепер уже не тільки експертам, але всім очевидно, що британська еліта просто саботує рішення британського народу</i>», – впевнений Володимир Золотарьов.</p>
      <p>Раніше ми писали, що <a href="https://www.slovoidilo.ua/2019/11/01/novyna/svit/yelyzaveta-ii-sxvalyla-zakonoproekt-pro-provedennya-dostrokovyx-vyboriv">Єлизавета II схвалила законопроект про проведення дострокових виборів.</a></p>
      <p>Також ми повідомляли, що <a href="https://www.slovoidilo.ua/2019/10/25/novyna/svit/minfin-brytaniyi-pryzupynyv-vypusk-pamyatnoyi-monety-dnya-brexit">Мінфін Британії призупинив випуск пам'ятної монети до Дня Brexit.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/28/novyna/polityka/dzhonson-pryjnyav-propozycziyu-yes-pro-vidterminuvannya-brexit"/>
        <a href="https://www.slovoidilo.ua/2019/05/18/novyna/svit/velykobrytaniya-zminyuye-pravyla-vyizdu-krayinu"/>
        <a href="https://www.slovoidilo.ua/2019/11/01/novyna/svit/tramp-rozkrytykuvav-novu-uhodu-shhodo-brexit"/>
      </related>
    </article>
  </body>
</html>