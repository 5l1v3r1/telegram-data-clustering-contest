<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638396/%D8%AA%D9%88%D8%A7%D9%81%D9%82-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA-%D8%A8%D8%B1%D8%A7%DB%8C-%D8%AA%D9%82%D8%B3%DB%8C%D9%85-%D9%82%D8%AF%D8%B1%D8%AA-%D8%AF%D8%B1-%D8%AC%D9%86%D9%88%D8%A8-%DB%8C%D9%85%D9%86-%D8%A7%D9%85%D8%B6%D8%A7%D8%A1-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:31:00+00:00"/>
    <meta property="og:title" content="توافق عربستان و امارات برای تقسیم قدرت در جنوب یمن امضاء شد"/>
    <meta property="og:description" content="مراسم امضای توافق تقسیم قدرت میان عربستان سعودی و امارات متحده عربی در شهر ریاض با حضور ولی‌عهد سعودی و ولی‌عهد امارات امضاء شد."/>
  </head>
  <body>
    <article>
      <h1>
        <a href="https://www.bultannews.com/fa/news/638396/%D8%AA%D9%88%D8%A7%D9%81%D9%82-%D8%B9%D8%B1%D8%A8%D8%B3%D8%AA%D8%A7%D9%86-%D9%88-%D8%A7%D9%85%D8%A7%D8%B1%D8%A7%D8%AA-%D8%A8%D8%B1%D8%A7%DB%8C-%D8%AA%D9%82%D8%B3%DB%8C%D9%85-%D9%82%D8%AF%D8%B1%D8%AA-%D8%AF%D8%B1-%D8%AC%D9%86%D9%88%D8%A8-%DB%8C%D9%85%D9%86-%D8%A7%D9%85%D8%B6%D8%A7%D8%A1-%D8%B4%D8%AF">توافق عربستان و امارات برای تقسیم قدرت در جنوب یمن امضاء شد</a>
      </h1>
      <h2>مراسم امضای توافق تقسیم قدرت میان عربستان سعودی و امارات متحده عربی در شهر ریاض با حضور ولی‌عهد سعودی و ولی‌عهد امارات امضاء شد.</h2>
      <address><time datetime="2019-11-05T19:31:00+00:00">05 Nov 2019, 19:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مراسم امضای <b>توافق</b> میان دولت مستعفی <b>منصور هادی</b> و <b>شورای انتقالی جنوب</b> که هر کدام به ترتیب منافع دولت سعودی و امارات را در جنوب یمن پیش می‌برند، سرانجام پس از دو بار تعویق، غروب امروز (سه‌شنبه) در شهر ریاض برگزار شد.</p>
      <p>به نوشته وبگاه روزنامه <a href="https://aawsat.com/home/article/1977531/%D8%AA%D9%88%D9%82%D9%8A%D8%B9-%C2%AB%D8%A7%D8%AA%D9%81%D8%A7%D9%82-%D8%A7%D9%84%D8%B1%D9%8A%D8%A7%D8%B6%C2%BB-%D8%A8%D9%8A%D9%86-%D8%A7%D9%84%D8%AD%D9%83%D9%88%D9%85%D8%A9-%D8%A7%D9%84%D9%8A%D9%85%D9%86%D9%8A%D8%A9-%D9%88%D8%A7%D9%84%D9%85%D8%AC%D9%84%D8%B3-%D8%A7%D9%84%D8%A7%D9%86%D8%AA%D9%82%D8%A7%D9%84%D9%8A">الشرق الاوسط</a>، در این مراسم «محمد بن سلمان» ولی عهد سعودی و «محمد بن زاید» همتای اماراتی وی و همچنین «عبد ربه منصور هادی» رئیس‌جمهور مستعفی یمن و «عیدروس الزبیدی» رئیس شورای انتقالی جنوب حضور داشتند.</p>
      <p>پس از امضای این توافق، سخنگوی دولت منصور هادی گفت که دولت جدید به زودی در مقابل «منصور هادی» ادای سوگند خواهد کرد.</p>
      <p>«محمد بن سلمان» ولی‌عهد سعودی نیز در سخنانی مدعی شد که این توافق گامی در جهت راه‌حل سیاسی و پایان جنگ یمن است و با بیان اینکه دولت منصور هادی و شورای انتقالی جنوب «برادران» یکدیگر هستند، گفت که دولت سعودی تمام تلاش خود را برای پایان دادن به درگیری‌های میان «برادران» در یمن به کار می‌گیرد.</p>
      <p>او افزود: «امیدواریم این توافق موجب پایان اختلافات و پایان دخالت‌های خارجی در امور یمن شود.»</p>
      <p>ولی‌عهد سعودی با تقدیر از نقش امارات در یمن، مدعی شد که این کشور در کنار سربازان سعودی و کشورهای هم‌پیمان، برای یمن فداکاری کرده است. </p>
      <p>«محمد بن زاید» نیز از تلاش‌های دولت سعودی برای حل و فصل اختلافات دو طرف تقدیر کرد.</p>
      <p>در پیش‌نویس توافق مذکور آمده است: تشکیل دولت تکنوکرات یا شایسته سالاران به نحوی که وزرای آن از ۲۴ نفر تعدی نکند. رئیس‌جمهور این وزرا را پس از مشورت با نخست‌وزیر و طیف‌های سیاسی انتخاب می‌کند و ۵۰ درصد کرسی‌های وزارتی را حداکثر طی مدت ۴۵ روز از امضای توافق به جنوبی‌ها (نیروهای وابسته به امارات) می‌دهد؛ باید شخصیت‌هایی انتخاب شوند که در هیچ اقدام جنگی یا تحریک‌آمیزی طی حوادث عدن، ابین و شبوه دست نداشته باشند. </p>
      <p>«مارتین گریفیتس» نماینده سازمان ملل در یمن نیز در پیامی این توافق را گام مهمی در حل و فصل سیاسی یمن دانست.</p>
      <p>بیش از یک ماه است که دولت سعودی تلاش دارد، هیأت دولت منصور هادی و شورای انتقالی جنوب را برای امضای توافقی تحمیلی دور یکدیگر بنشاند اما اختلافات دو طرف مانع توافق شده بود. دو طرفی که در ماههای اخیر درگیری‌های شدیدی را در مناطق جنوب یمن با یکدیگر داشتند.</p>
      <p>درگیری‌ها میان عناصر دولت منصور هادی و شبه‌نظامیان شورای انتقالی جنوب (حامی امارات) از مرداد ماه گذشته شدت یافت؛ زمانی که درگیری‌های شدید میان نیروهای اماراتی و دولت مستعفی در استان‌های جنوبی یمن رخ داد و در نهایت نیروهای وابسته به امارات کنترل عدن را در دست گرفتند.</p>
      <p>ائتلاف سعودی در پنجم آبان گذشته اعلام کرد که نیروهای اماراتی در راستای اجرای توافق، کنترل مراکز خود را در استان «عدن» در جنوب یمن به نیروهای سعودی تحویل داده‌اند.</p>
    </article>
  </body>
</html>