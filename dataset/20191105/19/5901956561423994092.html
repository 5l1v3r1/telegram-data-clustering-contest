<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/iz-nebes-na-zemljo-245621"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T19:25:00+00:00"/>
    <meta property="og:title" content="Iz Nebes na zemljo"/>
    <meta property="og:description" content="Geopark Idrija je v sklopu projekta Danube GeoTour pripravil nov center za obiskovalce in razstavo Zapisano v kamninah. Je v prostorih nekdanje gostilne Nebesa, kamor se je v septembru preselil tudi T..."/>
  </head>
  <body>
    <article>
      <h1>Iz Nebes na zemljo</h1>
      <h2>V Idriji so odprli Center za obiskovalce. Unesco globalnega Geoparka Idrija, novost v turistični ponudbi destinacije in vstopna točka v geopark.</h2>
      <address><time datetime="2019-11-05T19:25:00+00:00">05 Nov 2019, 19:25</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1566978.jpg"/>
          <figcaption>Antonijev rov skriva več kot 500-letno tradicijo rudarjenja.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1566975.jpg"/>
          <figcaption>Idrija vabi v nedrje geoparka.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1566980.jpg"/>
          <figcaption>Žlikrofi so znamenita idrijska dediščina.</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1567727.jpg"/>
          <figcaption>Del geoparka je Divje jezero.</figcaption>
        </figure>
      </slideshow>
      <p>Geopark Idrija je v sklopu projekta Danube GeoTour pripravil nov center za obiskovalce in razstavo Zapisano v kamninah. Je v prostorih nekdanje gostilne Nebesa, kamor se je v septembru preselil tudi TIC Idrija.</p>
      <blockquote>Lokalno prebivalstvo v parku varuje naravo in skrbi za razvoj podeželja.</blockquote>
      <p>Razstava prikazuje, kako so Zemljine sile vplivale na nastanek idrijskega območja in izoblikovale življenje. Predstavlja vsebine iz celotnega območja Geoparka Idrija. »Z razstavo želimo spodbuditi obiskovalce, da poleg obiska naših glavnih turističnih ponudnikov v mestu Idrija obiščejo tudi idrijsko podeželje, si tam ogledajo naravne in kulturne znamenitosti ter pridejo v stik s turističnimi ponudniki zunaj mesta in se pri nas zadržijo dlje,« pravijo na Zavodu za turizem Idrija.</p>
      <figure>
        <img src="https://www.slovenskenovice.si/images/slike/2019/11/04/1566975.jpg"/>
        <figcaption>Idrija vabi v nedrje geoparka.</figcaption>
      </figure>
      <p>Uvod v idrijsko zgodbo je osnovna razlaga nastanka našega planeta ter procesov, ki naš planet ohranjajo živega, da se stalno spreminja. »Prikazati želimo, da procesi v Zemlji in na njej v svoji osnovi določajo okolje ter kamninsko in morfološko pestrost, ki se mu prilagajajo rastline in živali ter ne nazadnje tudi človek s svojim načinom življenja. Pomembno sporočilo razstave je, da se globalni procesi odražajo tudi lokalno,« so še povedali.<br/><br/>Razstava je bogata z maketami, modeli, zanimivimi eksponati, animacijami in videopredstavitvami, s pomočjo katerih bodo vsebine predstavili tistim, ki jih ta snov le bežno zanima, in tistim, ki se želijo v vsebine bolj poglobiti. Najmlajšim so namenjene tri otroške točke, na katerih bodo na igriv in interaktiven način odkrivali naravne zanimivosti in zakonitosti. Izpustili niso niti projektnih partnerjev, ki se bodo na moderen način, s pomočjo digitalne tehnologije, predstavili obiskovalcem med celotno razstavo.<br/><br/>Zavod za turizem Idrija je v ta namen pridobil 104.000 evrov iz skladov Evropske unije, kar je 85 odstotkov proračuna za vzpostavitev centra, v to pa so vključeni stroški osebja, administracije, potni stroški, stroški zunanjih izvajalcev ter oprema in</p>
      <figure>
        <img src="https://www.slovenskenovice.si/images/slike/2019/11/04/1566980.jpg"/>
        <figcaption>Žlikrofi so znamenita idrijska dediščina.</figcaption>
      </figure>
      <p>infrastruktura za razstavo. Preostalih 15 odstotkov je zagotovila Občina Idrija. Poleg tega je zavod za turizem iz svojega proračuna za delovanje Geoparka Idrija za opremo v centru namenil 24.650 evrov. Sredstva za ureditev prostorov, primernih za izdelavo razstave ter delovanje TIC, je zagotovila občina.<br/><br/>Kaj pravzaprav je geopark? »To je območje z izjemnimi naravnimi danostmi, v katerem se lokalno prebivalstvo poveže z namenom varovati naravo in skrbeti za razvoj podeželja,« odgovarjajo na zavodu. »Poleg geoloških znamenitosti so v geoparku predstavljene tudi vse preostale zvrsti naravne in kulturna dediščina. Osnovne naloge geoparka so zaščita in ohranitev geološke dediščine, izobraževanje za različne skupine – učilnice v naravi in sodelovanje z lokalnimi skupnostmi. Pomembni so povezanost, spoštovanje in sožitje domačinov z naravo.« </p>
      <figure>
        <img src="https://www.slovenskenovice.si/images/slike/2019/11/04/1567727.jpg"/>
        <figcaption>Del geoparka je Divje jezero.</figcaption>
      </figure>
    </article>
  </body>
</html>