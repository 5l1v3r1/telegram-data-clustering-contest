<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/maradu-flat-demolition.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T19:47:00+00:00"/>
    <meta property="og:title" content="മരടിലെ ഫ്ലാറ്റ് പൊളിക്കലിൽ പൊറുതിമുട്ടി പ്രദേശവാസികൾ; ചട്ടങ്ങൾ കാറ്റിൽ പറത്തി"/>
    <meta property="og:description" content="കെട്ടിടങ്ങള്‍ പൊളിക്കുമ്പോള്‍ പാലിക്കേണ്ട അടിസ്ഥാന ചട്ടങ്ങള്‍പോലും കാറ്റില്‍പ്പറത്തി മരടിലെ ഫ്ലാറ്റുകള്‍ പൊളിച്ചുതുടങ്ങി. കരാറെടുത്ത കമ്പനികള്‍ ജോലി.Maradu Flat. Flat Demolishing. Flat Evacuation. Kochi.Manorama News. Manorama Online. Malayalam News. Latest News. Supreme Court. മനോരമ വാർത്ത. മലയാളം വാർത്ത. മനോരമ ഓൺലൈൻ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മരടിലെ ഫ്ലാറ്റ് പൊളിക്കലിൽ പൊറുതിമുട്ടി പ്രദേശവാസികൾ; ചട്ടങ്ങൾ കാറ്റിൽ പറത്തി</h1>
      <address><time datetime="2019-11-05T19:47:00+00:00">05 Nov 2019, 19:47</time> by <a rel="author">മനോരമ ലേഖകൻ</a></address>
      <p>കൊച്ചി∙ കെട്ടിടങ്ങള്‍ പൊളിക്കുമ്പോള്‍ പാലിക്കേണ്ട അടിസ്ഥാന ചട്ടങ്ങള്‍പോലും കാറ്റില്‍പ്പറത്തി മരടിലെ ഫ്ലാറ്റുകള്‍ പൊളിച്ചുതുടങ്ങി. കരാറെടുത്ത കമ്പനികള്‍ ജോലി തുടങ്ങിയതോടെ നെട്ടൂരിലെ ജെയിന്‍ കോറല്‍ കോവിന് മൂന്നുകിലോമീറ്റര്‍ ചുറ്റളവിലെ പ്രദേശം പൊടിയില്‍ മുങ്ങി. പ്രദേശവാസികളുടെ ജീവനും പരിസ്ഥിതിക്കും നാശമുണ്ടാക്കുന്ന നടപടിക്കെതിരെ ജനരോഷം ഇരമ്പുകയാണ്.</p>
      <p>സുപ്രീംകോടതി വിധിയനുസരിച്ച് പൊളിക്കുന്ന നാല് ഫ്ലാറ്റുകളില്‍ ഏറ്റവും വലുതാണ് നെട്ടൂരിലെ ജെയിന്‍ കോറല്‍ കോവ്. മുംബൈയില്‍ നിന്നുള്ള എഡിഫസ് കമ്പനിയാണ് കരാറുകാര്‍. നൂറുശതമാനം സുരക്ഷാ മുന്നൊരുക്കങ്ങളും പൂര്‍ത്തിയാക്കിയശേഷമേ ഫ്ലാറ്റുകള്‍ പൊളിക്കാന്‍ തുടങ്ങൂ എന്ന് കഴിഞ്ഞ പതിമൂന്നിന് ആര്‍ഡിഒയും എംഎല്‍എയും നഗരസഭാധ്യക്ഷയും പങ്കെടുത്ത യോഗത്തില്‍ ഉറപ്പുനല്‍കിയതാണ്. എന്നാൽ ഫ്ലാറ്റ് പൊളിക്കൽ കാരണം ദുരിതത്തിലായിരിക്കുകയാണ് പ്രദേശവാസികൾ. </p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/5/maradu-flat-demolition-poll.jpg"/>
      </figure>
      <p>19 നിലകളുള്ള കെട്ടിടത്തിന്റെ മുകളിലെ ചുമരുകള്‍ നീക്കുന്ന ജോലിയാണ് തകൃതിയായി നടക്കുന്നത്. ഒപ്പം പാര്‍ക്കിങ് ഏരിയയും അനുബന്ധനിര്‍മിതികളും പൊളിക്കുന്നുണ്ട്. 10 ശതമാനം പോലും ജോലി തീരുംമുന്‍പ് ചുറ്റുമുള്ള പ്രദേശങ്ങളെല്ലാം പൊടിയില്‍ മുങ്ങി. താഴേക്ക് വീഴുന്ന അവശിഷ്ടങ്ങള്‍ ഫ്ലാറ്റുകള്‍ക്ക് കാവല്‍ നില്‍ക്കുന്ന പൊലീസുകാരുടെ ജീവനുവരെ ഭീഷണിയാണ്. ജോലി ചെയ്യുന്നവര്‍ക്കും സുരക്ഷാ ഉപകരണങ്ങളില്ല. പൊടിയും ഉച്ചത്തിലുള്ള ഡ്രില്ലിങ്ങും സമീപത്തെ മുന്നൂറോളം കുടുംബങ്ങളുടെ ഉറക്കം കെടുത്തുകയാണ്. </p>
      <p>ഹോളിഫെയ്ത്ത്, എച്ച് ടു ഒ, ഗോള്‍ഡന്‍ കായലോരം എന്നീ ഫ്ളാറ്റുകളും പൊളിക്കേണ്ട ചുമതല ഇതേ കമ്പനിക്ക് തന്നെ. ഇവിടങ്ങളിലും സുരക്ഷാമുന്‍കരുതല്‍ ഒന്നും കൈക്കൊള്ളാതെ തന്നെയാണ് നടപടികള്‍. എല്ലാം കണ്ടിട്ടും കണ്ടില്ലെന്ന് നടിക്കുകയാണ് നഗരസഭ.</p>
      <p><b>English Summary</b>: Maradu Flat Demolition Progress</p>
    </article>
  </body>
</html>