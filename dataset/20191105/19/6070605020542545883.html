<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Black-Marc-Artigau-Clara-Peya-musical-malda_0_2339166087.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T19:21:01+00:00"/>
    <meta property="og:title" content="El ‘Black mirror’ musical de Marc Artigau i Clara Peya"/>
    <meta property="og:description" content="El Maldà estrena 'L'habitació buida', una distopia futurista sobre les noves tecnologies"/>
  </head>
  <body>
    <article>
      <h1>El ‘Black mirror’ musical de Marc Artigau i Clara Peya</h1>
      <h2>El Maldà estrena 'L'habitació buida', una distopia futurista sobre les noves tecnologies</h2>
      <address>
        <time datetime="2019-11-05T19:21:01+00:00">05 Nov 2019, 19:21</time>
      </address>
      <p>Des de fa un parell d’anys, la ciència-ficció i l’impacte social de les noves tecnologies persegueixen Marc Artigau en els seus processos creatius. El 2018 va explorar els camins dels robots en un futur amb <i>Alba (o el jardí de les delícies)</i> al Teatre Nacional de Catalunya i ara, un any després, el dramaturg porta al Maldà <i>L’habitació buida</i>, una distopia futurista en forma de musical i amb una partitura creada per Clara Peya.</p>
      <p>“M’interessava abordar la doble cara de les noves tecnologies, com ens poden ajudar i perjudicar al mateix temps”, explica Artigau. L’espectacle, que serà al Maldà fins al 8 de desembre, parteix d’una habitació on, quan hi entren, els personatges poden trobar-se amb la persona que desitgin. “No hi ha límits, pot ser algú que encara és viu o algú que ja ha mort”, diu el dramaturg. Al voltant d’aquesta idea ha construït tres històries interrelacionades: la d’una filla que busca la seva mare, la d’algú que es busca a sí mateix i la d’un home que es troba amb John Lennon. “És un espectacle bastant coral”, diu Artigau, que va escriure el text “pensant en els actors i la seva generació, ja que tenen entre 24 i 26 anys”. Josep Maria Segura, que dirigeix el muntatge, el defineix com “un <i>Black mirror </i>en format musical”.</p>
      <p><i>L’habitació buida</i> va néixer com un projecte d’un taller de l’Escola Eòlia que els alumnes es van apropiar. “Van voler agafar l’espectacle, fer-se’l seu i professionalitzar-se”, subratlla Artigau. D’aquella experiència n’ha nascut la companyia Llançat, formada pels intèrprets Marc Arias, Ariadna Colomer, Eric Oloz, Marc P. Balasch, Carla Pueyo i Cristina Vallribera. Ferran Enfedaque i Núria Llausí completen el repartiment del muntatge. El 8 de novembre el Maldà farà una conferència després de la funció sobre distopies futuristes, amb Artigau i la companyia i moderada pel cap de Mèdia de l’ARA, Àlex Gutiérrez.</p>
    </article>
  </body>
</html>