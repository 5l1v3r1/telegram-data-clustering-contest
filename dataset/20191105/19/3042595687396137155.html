<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/roper-detaljer-om-flyttingen/71781514"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T19:24:59+00:00"/>
    <meta property="og:title" content="Røper detaljer om flyttingen"/>
    <meta property="og:description" content="- Blir noen hektiske måneder framover. "/>
  </head>
  <body>
    <article>
      <h1>Røper detaljer om flyttingen</h1>
      <h2>- Blir noen hektiske måneder framover. </h2>
      <address><time datetime="2019-11-05T19:24:59+00:00">05 Nov 2019, 19:24</time> by <a rel="author">Ruben Pedersen</a></address>
      <p>For omtrent ei uke siden ble det kjent at <a href="https://www.dagbladet.no/kjendis/derfor-er-de-ikke-pa-rikinglista/71642053">Katharina Andresen (24), en av arvingene til Ferd-milliardær</a> Johan Andresen (58), <a href="https://www.dagbladet.no/kjendis/milliardaerarving-flytter-fra-norge/71756030">rømmer landet til fordel for studier i London</a>. Den gang ønsket ikke 24-åringen, som de siste åra har blitt mer og mer beskjeftiget med rampelyset, å kommentere saken.</p>
      <p>Andresen har tidligere studert økonomi og administrasjon ved Handelshøyskolen BI i Oslo, men droppet ut etter ei tid. Nå går turen til London, for å studere Global Management ved Regent's. Skolen ligger sentralt til, rett ved Baker Street.</p>
      <p>
        <b>Da hun troppet opp på Se og Hørs kjendisgalla i starten av november, var hun mer enn snakkesalig om flytteplanene.</b>
      </p>
      <h3>Tar med kjæresten</h3>
      <p>- Jeg er litt usikker på når jeg skal begynne. Jeg hadde jo egentlig søkt om å komme inn i september, og jeg kom inn, men det blir litt dumt å flytte nå. Da må jeg ta igjen en hel måned. Planen er derfor å begynne i januar, om det lar seg gjøre, sier hun.</p>
      <p>
        <b>I London skal hun ta en bachelor. Ifølge universitetets nettsider koster det rundt 90 000 kroner i semesteret å studere ved den kjente skolen, en regning som hun tvilsomt har problemer med å betale.</b>
      </p>
      <figure>
        <img src="https://dbstatic.no/71782377.jpg?imageId=71782377&amp;x=13.626126126126&amp;y=18.249813014211&amp;cropw=72.184684684685&amp;croph=68.362004487659&amp;width=641&amp;height=914"/>
        <figcaption><b>RØMMER LANDET:</b> Katharina Andresen sier hun gleder seg til å flytte. Her fotografert på Kjendisgallaen den 3. november. Andresen kunne for øvrig røpe at skoene, signert luksusdesigner Christian Louboutin, var en gave fra samboeren. Foto: Andreas Fadum / Se og Hør Vis mer</figcaption>
      </figure>
      <p>Andresen anslår at de kommende månedene blir travle, da hun både skal selge sin egen leilighet, kjøpe en mindre en og finne bopel i London.</p>
      <p>- Det blir noen hektiske måneder framover nå. Jeg skal bo der det første halvåret alene, og da vil jeg gjerne finne en leilighet som er nærmere skolen. Jeg skal bare leie der, sier hun.</p>
      <p>
        <b>Til sommeren kommer Andresens samboer, Frederic Kvasnes (29), til den engelske hovedstaden. Da er planen å finne et en større leilighet sammen.</b>
      </p>
      <p>- Vi skal selge den vi eier i Oslo nå, men vi har begge lyst til å ha en leilighet her, så planen er å kjøpe en ny, litt mindre leilighet før vi reiser. Den kan vi leie ut når vi er i London.</p>
      <h3>Mange planer</h3>
      <p>Selv om det blir rart å reise bort fra familie og venner, mener hun det blir trygt å ha med samboeren. I tillegg har hun planlagt å ha med seg hunden.</p>
      <p>- Jeg tror bare det blir fint å komme seg litt bort, til en ny by, en ny kultur og nye mennesker. Jeg gleder meg også til å begynne på skolen igjen. Jeg vet ikke om man kan kalle oppholdet mitt på BI for en studieperiode, så nå går jeg inn for fullt, forklarer 24-åringen.</p>
      <p>Global Management beskriver hun selv som et studie som åpner for mange muligheter. De siste åra har hun hatt en rolle i farens selskap Ferd. Hun har uttalt at hun gjerne kan se for seg ei framtid i selskapet. 24-åringen har <a href="https://www.dagbladet.no/nyheter/tillitsvalgte-i-innovasjon-norge-ber-om-revurdering-av-ansettelsen-av-katharina-g-andresen/69936150">dessuten jobbet i Innovasjon Norge</a>.</p>
      <p>
        <b>Hvorvidt studiet i London skal anvendes til en karriere i familieimperiet, er derimot ikke kjent.</b>
      </p>
      <p>- Både mamma og pappa sier at jeg burde studere det jeg selv har lyst til, og jeg tror man lærer veldig mye forskjellig i løpet av studietida. Det handler om bærekraft, politikk og business på et internasjonalt perspektiv, blant annet. Det åpner for mange muligheter, forklarer hun.</p>
      <h3>- Samme dag hvert år</h3>
      <p>Både Katharina og lillesøstera Alexandra pleier å trone høyt på <a href="https://www.dagbladet.no/kjendis/seksdoblet-inntekten-na-er-den-halvert/71785142">skattelistene, som ble sluppet tidligere i dag</a>. <a href="https://www.dn.no/marked/katharina-andresen/norge/alexandra-andresen/andresen-sostrene-kuttet-skatten-med-100-millioner/2-1-696017">Dagens Næringsliv</a> kunne derimot nylig melde om at formuen til de to søstrene har krympet med hele elleve milliarder kroner.</p>
      <p>Alt bunner i at de to arvingene fram til nå har eid aksjene sine privat. På tampen av 2018 bestemte de imidlertid seg for å opprette egne aksjeselskap for sine andeler, noe som gjør at formuen virker mindre enn hva den eventuelt er.</p>
      <p>Formuen ble altså ikke synlig da tallene for fjoråret ble sluppet, og <a href="https://www.dagbladet.no/kjendis/arvingenes-milliarder-har-forduftet/71779891">de to kvinnene står oppført med en formue på rundt én milliard kroner hver</a>.</p>
      <p>
        <b>Til Dagbladet sier Andresen at hun begynner å bli vant til at formuen skaper overskrifter.</b>
      </p>
      <p>- Det er den samme dagen hvert år det, så det er ikke noe vi tenker på lenger. Det har ikke noe å si, forteller hun, og fortsetter:</p>
      <p>- Det er jo ikke sånn at jeg har disse pengene på konto. Jeg kan forklare det mange ganger, men det virker ikke som at alle får det med seg.</p>
    </article>
  </body>
</html>