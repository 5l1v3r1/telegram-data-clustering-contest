<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118912-pristalice-jedan-od-pet-miliona-ispred-rts-a-ulaz-iz-aberdareve-blokiran?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T19:25:04+00:00"/>
    <meta property="og:title" content="Pristalice Jedan od pet miliona ispred RTS-a, ulaz iz Aberdareve blokiran"/>
    <meta property="og:description" content="Pristalice udruženja Jedan od pet miliona i Saveza za Srbiju okupile su se večeras ispred zgrade RTS-a zbog najavljenog gostovanja predsednika Srbije Aleksandra Vučića, a ulaz javnog medijskog servisa iz Aberdareve ulice je blokiran.Kako javlja reporter Bete, primetno je ogromno prisustvo policije u uniformama i civilu, kao i pripadnika Kobri. Jedan deo gradjana došao je do ulaza u RTS iz Aberdareve, gde su videli da je on potpuno blokiran.Gradjani koriste pištaljke, zvižde, a sa sobom nose i transparente na kojima piše &quot;Da li ćete smeniti Nebojšu Stefanovića zato što je slagao da je diplomirao&quot;, &quot;Da li ćete smeniti Sinišu Malog jer je ukrao doktorat&quot; i &quot;Prevaranti vraćajte novac penzionerima&quot;.Ispred RTS-a su prisutni i potpredsednik Narodne stranke Nikola Jovanović i lider Dveri Boško Obradović.Prisutan je i Simo Spasić kome je masa odgovorila &quot;Simo, Srbine&quot;.Udruženje &quot;Jedan od pet miliona&quot; saopštilo je da će večeras čekati predsednika Srbije Aleksandra Vučića ispred zgrade RTS-a gde treba da gostuje, kako bi…"/>
  </head>
  <body>
    <article>
      <h1>Pristalice Jedan od pet miliona ispred RTS-a, ulaz iz Aberdareve blokiran</h1>
      <address>
        <time datetime="2019-11-05T19:25:04+00:00">05 Nov 2019, 19:25</time>
      </address>
      <slideshow>
        <figure>
          <img src="https://static.beta.rs/thumbs/191105e6_1572990307.557x371.jpg"/>
        </figure>
        <figure>
          <img src="https://static.beta.rs/thumbs/191105e3_1572990257.660x371.jpg"/>
        </figure>
        <figure>
          <img src="https://static.beta.rs/thumbs/191105e4_1572990287.557x371.jpg"/>
        </figure>
      </slideshow>
      <p><b>Pristalice udruženja Jedan od pet miliona i Saveza za Srbiju okupile su se večeras ispred zgrade RTS-a zbog najavljenog gostovanja predsednika Srbije Aleksandra Vučića, a ulaz javnog medijskog servisa iz Aberdareve ulice je blokiran.</b><br/><br/>Kako javlja reporter Bete, primetno je ogromno prisustvo policije u uniformama i civilu, kao i pripadnika Kobri. Jedan deo gradjana došao je do ulaza u RTS iz Aberdareve, gde su videli da je on potpuno blokiran.<br/><br/>Gradjani koriste pištaljke, zvižde, a sa sobom nose i transparente na kojima piše "Da li ćete smeniti Nebojšu Stefanovića zato što je slagao da je diplomirao", "Da li ćete smeniti Sinišu Malog jer je ukrao doktorat" i "Prevaranti vraćajte novac penzionerima".<br/><br/>Ispred RTS-a su prisutni i potpredsednik Narodne stranke Nikola Jovanović i lider Dveri Boško Obradović.<br/><br/>Prisutan je i Simo Spasić kome je masa odgovorila "Simo, Srbine".<br/><br/>Udruženje "Jedan od pet miliona" saopštilo je da će večeras čekati predsednika Srbije Aleksandra Vučića ispred zgrade RTS-a gde treba da gostuje, kako bi mu i oni postavili neka pitanja. <b>Obradović: Režimski mediji javljaju da će večeras biti atentat na Vučića</b> Lider Pokreta Dveri Boško Obradović upitao je pred okupljenim gradjanima ispred RTS-a kakvo ludilo vlada u Srbiji kada na većini medija pod kontrolom vlasti teče priča kako će ispred te televizije večeras biti atentat na predsednika Srbije Aleksandra Vučića.<br/><br/>"Dosta nam je više Aleksandra Vučića i njegovih gostovanja na svim televizijama, moramo da pokažemo zube ovom kriminalnom režimu i da ovo u Srbiji nije moralno i da nešto mora da se menja", rekao je Obradović.<br/><br/>Obradović je pokušao da udje u Aberdarevu ulicu, ali mu je onemogućeno da tu prodje.<br/><br/>On je u jednom trenutku ušao u verbalni okršaj sa novinarem televizije Pink kojem je rekao da ta televizija "širi lažne vesti i da će biti zatvorena".<br/><br/>"Došli smo da pružimo podršku studentima i pošaljemo poruku da godinu dana od protesta Jedan od pet miliona nijedan od organizatora nije pozvan da gostuje ni u jednoj emisiji", rekao je Obradović..</p>
    </article>
  </body>
</html>