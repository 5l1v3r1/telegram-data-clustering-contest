<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/458892/%E0%A6%85%E0%A6%A7%E0%A6%BF%E0%A6%95%E0%A6%BE%E0%A6%B0-%E0%A6%86%E0%A6%A6%E0%A6%BE%E0%A7%9F%E0%A7%87%E0%A6%B0-%E0%A6%B8%E0%A6%82%E0%A6%97%E0%A7%8D%E0%A6%B0%E0%A6%BE%E0%A6%AE-%E0%A6%95%E0%A6%B0%E0%A6%BE%E0%A7%9F-%E0%A6%96%E0%A6%BE%E0%A6%B2%E0%A7%87%E0%A6%A6%E0%A6%BE%E0%A6%95%E0%A7%87-%E0%A6%95%E0%A6%B0%E0%A6%BE%E0%A6%97%E0%A6%BE%E0%A6%B0%E0%A7%87-%E0%A6%86%E0%A6%9F%E0%A6%95%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-05T19:58:00+00:00"/>
    <meta property="og:title" content="অধিকার আদায়ের সংগ্রাম করায় খালেদাকে করাগারে আটকে রাখা হয়েছে : ফখরুল"/>
    <meta property="og:description" content="স্টাফ রিপোর্টার ॥ মানুষের অধিকার আদায়ের সংগ্রাম করায় বিএনপি চেয়ারপার্সন খালেদা জিয়াকে করাগারে আটকে রাখা হয়েছে বলে অভিযোগ করেছেন বিএনপি মহাসচিব মির্জা ফখরুল ইসলাম আলমগীর। মঙ্গলবার সন্ধ্যায় জাতীয় প্রেসক্লবে বিএনপির স্থায়ী কমিটির সদস্য তরিকুল ইসলামের স্মরণ সভায় সভাপতির বক্তব্যে তিনি এ অভিযোগ করেন। স্মরণ সভার ..."/>
  </head>
  <body>
    <article>
      <h1>অধিকার আদায়ের সংগ্রাম করায় খালেদাকে করাগারে আটকে রাখা হয়েছে : ফখরুল</h1>
      <address>
        <time datetime="2019-11-05T19:58:00+00:00">05 Nov 2019, 19:58</time>
      </address>
      <figure>
        <img src="http://www.dailyjanakantha.com/files/201911/1572987471_77.jpg"/>
      </figure>
      <p>স্টাফ রিপোর্টার ॥ মানুষের অধিকার আদায়ের সংগ্রাম করায় বিএনপি চেয়ারপার্সন খালেদা জিয়াকে করাগারে আটকে রাখা হয়েছে বলে অভিযোগ করেছেন বিএনপি মহাসচিব মির্জা ফখরুল ইসলাম আলমগীর। মঙ্গলবার সন্ধ্যায় জাতীয় প্রেসক্লবে বিএনপির স্থায়ী কমিটির সদস্য তরিকুল ইসলামের স্মরণ সভায় সভাপতির বক্তব্যে তিনি এ অভিযোগ করেন। স্মরণ সভার আয়োজন করে তরিকুল ইসলাম স্মৃতি সংসদ।</p>
      <p>মির্জা ফখরুল বলেন, বর্তমান সরকার বিএনপির ২৬ লাখ নেতাকর্মীকে আসামি করেছে। ৫শ’র অধিক মানুষকে গুম করে দিয়েছে। ১ হাজারের বেশি মানুষকে পঙ্গু করে করেছে। রাষ্ট্রযন্ত্রকে ব্যবহার করে গতবছর ২৯ ডিসেম্বর রাতে ক্ষমতা দখল করে নিয়েছে। গণতন্ত্র ও বিরোধী দলের রাজনীতিকে ধ্বংস করার জন্য সর্বশক্তি নিয়োগ করেছে। এ সরকার ৭১’র পাকিস্তানিদের নির্যাতনকেও ছাড়িয়ে গেছে।</p>
      <p>ফখরুল বলেন, এ সরকার সচেতনভাবে দেশের অর্থনীতিকে ধ্বংস করছে, গণতান্ত্রিক প্রতিষ্ঠানগুলোকে ধ্বংস করছে। এভাবে তারা দেশটিকে অকার্যকর করতে চায়। তিনি বলেন, বিচার ব্যবস্থা ধ্বংস, প্রশাসন ধ্বংস ও গণমাধ্যমকে নিয়ন্ত্রণ করা হয়েছে। মানুষের সকল অধিকার হরণ করা হয়েছে।</p>
      <p>সিপিডির গবেষণা প্রতিবেদনের কথা উল্লেখ করে ফখরুল বলেন, কয়েকদিন আগে সিপিডির একটা গবেষণা প্রতিষ্ঠান বলেছে, দেশের যে প্রবৃদ্ধির কথা বলা হয়েছে তা সঠিক নয়। ব্যাংক লুট, শেয়ারবাজার লুট, ১ লাখ হাজার কোটি টাকা পাচার হয়ে গেছে। যা দিয়ে পাঁচটি পদ্মা সেতু নির্মান করা যেতো।</p>
      <p>ফখরুল বলেন, আমরা যদি তরিকুল ইসলাম ও সাদেক হোসেন খোকার প্রতি শ্রদ্ধা জানাতে চাই তাহলে অবশ্যই বিএনপি চেয়ারপার্সন খালেদা জিয়াকে মুক্ত করতে হবে। তাই, খালেদা জিয়ার মুক্তি, নিরপেক্ষ সরকারের অধীনে নির্বাচন এবং একটি নিরপেক্ষ নির্বাচন কমিশন গঠন করে ভোট গ্রহণের মাধ্যমে জনগণের সরকার প্রতিষ্ঠা করাই আমাদের লক্ষ্য। আসুন সে লক্ষ্যে আমরা সবাই আত্মত্যাগ করি, আন্দোলন সংগ্রাম শুরু করি।</p>
      <p>বিএনপি মহাসচিব বলেন, খেটে খাওয়া মানুষের নেতা ছিলেন তরিকুল ইসলাম। সোমবার একই দিনে আমরা আরেকজন জনদরদী নেতা ঢাকা সিটি কর্পোরেশনের সাবেক মেয়র সাদেক হোসেন খোকাকে হারিয়েছি। তাদের চলে যাওয়া যদি সুস্থ স্বাভাবিক পরিবেশে হতো তাহলে আমরা কিছু মনে করতাম না। কিন্তু তাদের মৃত্যু কষ্টের।</p>
      <p>স্মরণ সভায় বিএনপির স্থায়ী কমিটির সদস্য ড. খন্দকার মোশাররফ হোসেন বলেন, তরিকুল ইসলাম ছিলেন ত্যাগী ও পরীক্ষিত রাজনীতিবিদ। তার সঙ্গে কারাগারে একসঙ্গে জেল খেটেছি। কখনো দুশ্চিন্তা না করে উৎসাহ প্রদান করতেন, সাহস যোগাতেন। ছাত্র জীবন থেকে জীবনের শেষ পর্যন্ত তরিকুল ইসলাম একজন সাচ্চা জাতীয়তাবাদের সৈনিক। আজকে দেশ বাঁচাতে হলে তার মতো রাজনীতিবিদদের আদর্শ সামনে রেখে এগিয়ে যেতে হবে।</p>
      <p>বিএনপির ভাইস চেয়ারম্যান শামস্জ্জুামান দুদু বলেন, ভোটাধিকার ও গণতন্ত্র প্রতিষ্ঠা করেই আমরা তরিকুল ইসলামের প্রতি সম্মান জানাবো। তরিকু ইসলাম সারা জীবন কষ্ট করেছেন। দেশে গণতন্ত্র প্রতিষ্ঠার জন্য জেল জুলুম অত্যাচার নির্যাতন সহ্য করেছেন। তার মতো সাধারণ মানুষের সাথে মেশা, কথা বলার ক্ষমতা অনেকেরই ছিল না। তিনি যদি কখনো কারো সাথে একটু রাগ করতেন পরবর্তীতে তাকে কাছে ডেকে নিয়ে ভালোবাসতেন এবং বলতেন— তোমার সাথে একটু রাগ করেছি তখন মাথা গরম ছিল মনে কিছু করো না। তিনি বলতেন কম জানতেন অনেক। তিনি দেশে গণতন্ত্র, ভোটার অধিকার ও সুষ্ঠু বিচার ব্যবস্থার জন্য আন্দোলন করে গেছেন এবং আন্দোলন করতে করতেই মরে গেছেন।</p>
      <p>স্মরণ সভায় আরও বক্তব্য রাখেন বিএনপির স্থায়ী কমিটির সদস্য ড. খন্দকার মোশাররফ হোসেন, ব্যারিস্টার মওদুদ আহমদ, মির্জা আব্বাস, গয়েশ্বর চন্দ্র রায়, নজরুল ইসলাম খান, ইকবাল হাসান মাহমুদ টুকু, সেলিমা রহমান, ভাইস চেয়ারম্যান বরকত উল্লাহ বুলু, ডা. এ জেড এম জাহিদ হোসেন, নিতাই রায় চৌধুরী, যুগ্ম মহাসচিব মোয়াজ্জেম হোসেন আলাল, খায়রুল কবির খোকন, হাবিব-উন-নবী খান সোহেল, যুবদলের সাধারণ সম্পাদক সুলতান সালাউদ্দিন টুকু, তরিকুল ইসলামের স্ত্রী যশোর জেলা বিএনপির আহবায়ক অধ্যাপিকা নার্গিস ইসলাম প্রমুখ।</p>
    </article>
  </body>
</html>