<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kasni-golove-donesoha-cenna-pobeda-na-cska-vav-varna.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:32:00+00:00"/>
    <meta property="og:title" content="Късни голове донесоха ценна победа на ЦСКА във Варна"/>
    <meta property="og:description" content="Кристиян Малинов и Али Соу бележат за 2:0 срещу &quot;Черно море&quot;"/>
  </head>
  <body>
    <article>
      <h1>Късни голове донесоха ценна победа на ЦСКА във Варна</h1>
      <h2>Кристиян Малинов и Али Соу бележат за 2:0 срещу "Черно море"</h2>
      <address>
        <time datetime="2019-11-05T19:32:00+00:00">05 Nov 2019, 19:32</time>
      </address>
      <p>Късни голове донесоха ценни три точки за ЦСКА при гостуването на "Черно море" във Варна. Резервата Кристиян Малинов и Али Соу бяха точни за успеха с 2:0. И двете попадения паднаха в заключителните минути на двубоя.</p>
      <p>На "Тича" интересни ситуации пред вратите почти липсваха. За сметка на това острите сблъсъци и жълтите картони бяха в изобилие.</p>
      <p>В самия край на първото полувреме Рубен Пинто уцели страничната греда с мощен шут извън наказателното поле. След почивката ЦСКА наложи натиск, а домакините разчитаха на редки контраатаки.</p>
      <p>Мачът вървеше към нулево равенство, когато "червените" изрисуваха впечатляваща комбинация, а Малинов се възползва от подаването на Пинто и откри резултата. Малко след това вратарят Густаво Бусато блесна за гостите, като спаси с една ръка техничен изстрел на Исмаил Иса. Точка на спора с чудесен индивидуален пробив сложи Али Соу.</p>
      <p>Така ЦСКА запази на 11 точки изоставането си от лидера "Лудогорец" и съкрати на 5 аванса на втория "Левски", който обаче е с мач по-малко и в сряда приема "Етър".</p>
    </article>
  </body>
</html>