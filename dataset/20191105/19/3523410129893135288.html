<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638398/%D8%A7%D8%B2-%D9%85%D9%85%D9%86%D9%88%D8%B9%DB%8C%D8%AA-%D9%88%D8%B1%D9%88%D8%AF-%DA%A9%D8%A7%D9%84%D8%A7%D9%87%D8%A7%DB%8C-%D8%AF%D8%A7%D8%B1%D8%A7%DB%8C-%D9%85%D8%B4%D8%A7%D8%A8%D9%87-%D8%AF%D8%A7%D8%AE%D9%84%DB%8C-%D8%AA%D8%A7-%D8%AA%D9%88%D8%AC%D9%87-%D8%A8%D9%87-%D8%B5%D8%A7%D8%AF%D8%B1%D8%A7%D8%AA-%D9%85%D8%AD%D8%B5%D9%88%D9%84%D8%A7%D8%AA-%D8%A8%D8%A7%DA%A9%DB%8C%D9%81%DB%8C%D8%AA-%D8%A7%DB%8C%D8%B1%D8%A7%D9%86%DB%8C-%D8%A7%D9%82%D8%AF%D8%A7%D9%85%D8%A7%D8%AA-%D8%AF%D9%88%D9%84%D8%AA-%D8%A8%D9%87-%D9%86%D9%81%D8%B9-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T19:43:00+00:00"/>
    <meta property="og:title" content="از ممنوعیت ورود کالاهای دارای مشابه داخلی تا توجه به صادرات محصولات باکیفیت ایرانی/ اقدامات دولت به نفع تولیدکنندگان است"/>
    <meta property="og:description" content="ممنوعیت ورود کالاهای دارای مشابه داخلی و صادرات محصولات باکیفیت ایرانی چقدر به نفع تولیدکنندگان و فعالان اقتصادی کشور است؛ فعالان حوزه تولید، تبلیغات و صادرات در این‌باره چه می‌گویند؟"/>
  </head>
  <body>
    <article>
      <h1>
        <a href="https://www.bultannews.com/fa/news/638398/%D8%A7%D8%B2-%D9%85%D9%85%D9%86%D9%88%D8%B9%DB%8C%D8%AA-%D9%88%D8%B1%D9%88%D8%AF-%DA%A9%D8%A7%D9%84%D8%A7%D9%87%D8%A7%DB%8C-%D8%AF%D8%A7%D8%B1%D8%A7%DB%8C-%D9%85%D8%B4%D8%A7%D8%A8%D9%87-%D8%AF%D8%A7%D8%AE%D9%84%DB%8C-%D8%AA%D8%A7-%D8%AA%D9%88%D8%AC%D9%87-%D8%A8%D9%87-%D8%B5%D8%A7%D8%AF%D8%B1%D8%A7%D8%AA-%D9%85%D8%AD%D8%B5%D9%88%D9%84%D8%A7%D8%AA-%D8%A8%D8%A7%DA%A9%DB%8C%D9%81%DB%8C%D8%AA-%D8%A7%DB%8C%D8%B1%D8%A7%D9%86%DB%8C-%D8%A7%D9%82%D8%AF%D8%A7%D9%85%D8%A7%D8%AA-%D8%AF%D9%88%D9%84%D8%AA-%D8%A8%D9%87-%D9%86%D9%81%D8%B9-%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B3%D8%AA">از ممنوعیت ورود کالاهای دارای مشابه داخلی تا توجه به صادرات محصولات باکیفیت ایرانی/ اقدامات دولت به نفع تولیدکنندگان است</a>
      </h1>
      <h2>ممنوعیت ورود کالاهای دارای مشابه داخلی و صادرات محصولات باکیفیت ایرانی چقدر به نفع تولیدکنندگان و فعالان اقتصادی کشور است؛ فعالان حوزه تولید، تبلیغات و صادرات در این‌باره چه می‌گویند؟</h2>
      <address><time datetime="2019-11-05T19:43:00+00:00">05 Nov 2019, 19:43</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> تحریم‌های ناجوانمردانه آمریکا و دولت‌های غربی اگرچه شرایط سختی را برای کشور به وجود آورد، اما فرصت و کلیدی برای توجه به تولید داخل، خودکفایی و قطع وابستگی‌ها شد. دولت تدبیر و امید نیز از همین فرصت به‌درستی و با برنامه‌ریزی‌های مناسب و کارشناسی شده برای رونق دادن به حوزه تولید استفاده کرد.</p>
      <p> </p>
      <p> </p>
      <p>به گزارش بولتن نیوز، در دوره‌های قبل به‌واسطه درآمدهایی که از فروش منابع نفتی به دست می‌آمد، فرصت و زمان مناسب به تولیدکننده داخلی برای ارتقای کیفیت محصول تولیدی خود داده نمی‌شد. به‌محض اینکه کالایی هم کیفیت لازم را نداشت با استفاده از همین منابع ارزی حاصل از فروش نفت، مشابه خارجی آن وارد می‌شد.</p>
      <p> </p>
      <p>حالا با به وجود آمدن شرایط تحریمی دیگر آن منابع نفتی وجود ندارد. همین موضوع سبب شده است تا به تولیدکننده داخلی فرصت و زمان کافی برای عرض‌اندام، بهبود و ارتقای کیفیت محصول تولیدی خود داده شود.</p>
      <p> </p>
      <p>همه این‌ها، در کنار توجهی است که دولت تدبیر و امید و به‌ویژه وزارت صنعت، معدن و تجارت به موضوع خودکفایی و تعمیق ساخت داخل برای قطع وابستگی به بیگانگان داشته.</p>
      <p> </p>
      <p>راه‌اندازی نهضت ساخت داخل، برگزاری چندین میز تخصصی تعمیق ساخت داخل و اجرای نمایشگاه «فرصت‌های ساخت داخل و رونق تولید» برای نخستین بار در کشور، ازجمله برنامه‌های اجراشده‌ای است که در کنار تلاش وزیر صنعت، معدن و تجارت برای ممنوعیت واردات کالاهای دارای امکان ساخت داخل، تمجید و تحسین رهبر معظم انقلاب اسلامی را نیز برانگیخت.</p>
      <p> </p>
      <p>
        <b>طرح توسعه صنایع نساجی و پوشاک به نفع تولیدکننده شد</b>
      </p>
      <p>آل‌صادق به‌عنوان یکی از تولیدکننده موفق پوشاک داخلی، در این خصوص می‌گوید: وزارت صمت امسال طرح توسعه و تحول در صنایع نساجی و پوشاک را به اجرا درآورد که در این طرح ضمن حمایت از تولید داخلی پوشاک برای ممانعت از ورود پوشاک و البسه قاچاق به کشور اقدامات خوبی نیز انجام شد.</p>
      <p> </p>
      <figure>
        <img src="https://www.bultannews.com/files/fa/news/1398/8/14/1192690_452.jpg"/>
      </figure>
      <p> </p>
      <p>او معتقد است که اگر تولید پوشاک داخل حمایت شود، قابلیت رقابت با تولیدکنندگان برتر دنیا را دارد و همین کشور ترکیه نیز در بسیاری زمینه‌ها، پشت سر کشورمان قرار می‌گیرد.</p>
      <p> </p>
      <p>این در حالی است که توجه به تولید داخل و زمینه‌سازی برای تحول آن بی‌شک بدون توجه به برند سازی برای صادرات کامل نیست. این مهم نیز به‌خوبی در دستور کار وزارت صمت واقع‌شده است و در برنامه‌های ابلاغی که در 7 محور تنظیم‌شده است جایگاه ویژه‌ای دارد.</p>
      <p> </p>
      <p>
        <b>توجه وزارت صمت به برندینگ هوشمندانه بود</b>
      </p>
      <p>سلطانی، فعال حوزه تبلیغات معتقد است که توسعه متوازن تعمیق داخل در کنار و همگام با توجه به برند سازی سکوی پرتاب تولید داخلی به سمت بازارهای هدف جهانی است.</p>
      <p> </p>
      <p>او در خصوص اقداماتی که وزارت صمت در این زمینه انجام داده است، می‌افزاید: موضوع برندینگ هوشمندانه ذیل برنامه‌های صادرات محور وزارت صمت قرارگرفته است. این وزارتخانه جلسات مختلفی هم برگزار کرد و رویکرد اصلی آن این است که چندین تولیدکننده حول یک برند واحد جمع بشوند و حول این برند محصولات خود را صادر کنند که به نظر ایده بسیار جالب و هوشمندانه‌ای است.</p>
      <p> </p>
      <p>بر اساس این گزارش، صادرات رمز موفقیت تولید است و وزارت صمت برای نیل به این هدف توجه به صادرات را از محورهای هفت‌گانه برنامه امسال خود قرار داده و روی صادرات به 15 کشور همسایه برنامه‌ریزی کرده است. افزایش مقاصد صادراتی برای کالاهای تولید داخل در کنار ارتقای حجم و ارزش صادرات کالاها برای افزایش سهم صادرات غیرنفتی در سبد صادراتی در این محور برنامه‌ریزی‌شده است.</p>
      <p> </p>
      <p>
        <b>صادرکنندگان از ایده تشکیل کنسرسیوم صادراتی استقبال می‌کنند</b>
      </p>
      <p>سالاری، صادرکننده ایرانی در این خصوص به یکی از جلساتی که در وزارت صمت داشت، اشاره می‌کند و می‌گوید: ایده تشکیل کنسرسیوم متمرکز صادراتی برای صادرات یک محصول از چندین تولیدکننده تحت یک شرکت و یک نام و نشان در آن جلسه از سوی مسئولان دولتی مطرح شد که مورد استقبال صادرکنندگان نیز قرار گرفت.</p>
      <p> </p>
      <figure>
        <img src="https://www.bultannews.com/files/fa/news/1398/8/14/1192689_423.jpg"/>
      </figure>
      <p> </p>
      <p>او معتقد است که تمرکز بر روی یک نشان و صادرات به‌صورت کنسرسیومی سبب یافتن بازارهای جدید هدف می‌شود و به‌نوعی از سردرگمی صادراتی رها خواهیم شد.</p>
      <p> </p>
      <p>همه این اقدامات در شرایطی منجر به نتیجه می‌شود که تولید و محصول تولیدکننده وطنی به نحو واقعی حمایت شود و از ورود کالاهای مشابه به بازار داخل جلوگیری شود.</p>
      <p> </p>
      <p>
        <b>عزم جدی برای ممنوعیت کالاهای دارای امکان ساخت داخل</b>
      </p>
      <p>این مهم نیز هوشمندانه از سوی رضا رحمانی «وزیر صمت» پیگیری شد و تاکنون واردات حدود 1650 قلم کالا که نمونه مشابه داخلی و باکیفیت آن ساخته می‌شد، ممنوع اعلام شد و حتی رهبر معظم انقلاب از تلاش‌های این وزارتخانه در راستای ارج نهادن به تولید داخلی تمجید کردند.</p>
      <p> </p>
      <p>ممنوعیت واردات دیگر کالاهایی که در داخل امکان ساخت آن‌ها وجود دارد، همچنان ادامه دارد. در آینده نیز اگر محرز شد که کالایی امکان ساخت داخل دارد جلوی واردات آن گرفته می‌شود.</p>
      <p> </p>
      <figure>
        <img src="https://www.bultannews.com/files/fa/news/1398/8/14/1192691_705.jpg"/>
      </figure>
      <p> </p>
      <p>هادی‌پور که یکی از تولیدکنندگان لوازم‌خانگی است، ضمن تحسین این اقدام وزارت صمت برای پیگیری موضوع تعمیق ساخت داخل و جلوگیری از واردات کالای مشابه داخلی، می‌گوید: «در سال‌های قبل ورود محصولات مشابه کمر تولید ما را شکسته بود. ما کالای با استانداردهای روز جهانی را تولید می‌کردیم، اما از آن‌طرف نمونه مشابه محصول ما وارد کشور می‌شد که البته گاهاً نیز از کیفیت پایین‌تری برخوردار بود. این کار وزارت صمت به زنده‌بودن خط تولید و حفظ وضعیت تولید و اشتغالمان کمک کرد.»</p>
      <p> </p>
      <p>بی‌شک تداوم این اقدامات در کنار حمایت‌های مردمی می‌تواند زمینه‌ساز تحولی عظیم در تولید داخلی و حمایت از کالاهای ساخت داخل شود.</p>
      <p> </p>
      <p>به‌خصوص در شرایطی که دشمنان هوشمندانه با القای ناامیدی سعی در ایجاد جو بی‌اعتمادی در جامعه دارند، رسانه‌ها با انعکاس مطلوب و دلسوزانه این‌گونه اقدامات می‌توانند زمینه حمایت مردم را از تولید مهیا سازند.</p>
      <p> </p>
      <p>انتهای پیام/#</p>
    </article>
  </body>
</html>