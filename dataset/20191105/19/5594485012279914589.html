<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/ikonomika/donchev-komentira-klyuchoviya-otrasl-koyto-se-razviva-po-moshchno-i-ot-energetikata-ni_news707572.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T19:13:00+00:00"/>
    <meta property="og:title" content="Дончев коментира ключовия отрасъл, който се развива по-мощно и от енергетиката ни"/>
    <meta property="og:description" content="Техническото оборудване, машините, съоръженията, технологиите стават все по-сложни и високи, заяви той"/>
  </head>
  <body>
    <article>
      <h1>Дончев коментира ключовия отрасъл, който се развива по-мощно и от енергетиката ни</h1>
      <h2>Техническото оборудване, машините, съоръженията, технологиите стават все по-сложни и високи, заяви той</h2>
      <address>
        <time datetime="2019-11-05T19:13:00+00:00">05 Nov 2019, 19:13</time>
      </address>
      <p>https://blitz.bg/ikonomika/donchev-komentira-klyuchoviya-otrasl-koyto-se-razviva-po-moshchno-i-ot-energetikata-ni_news707572.html Blitz.bg</p>
      <figure>
        <img src="https://static.blitz.bg/documents/thumbnails/730/201801/1516358987-img-6462jpg.jpg"/>
        <figcaption>Снимка: Георги КОЛЕВ, БЛИЦ</figcaption>
      </figure>
      <p><b>"Това, което ме радва е, че все по-малко произвеждаме първична суровина и все повече - сложно преработена продукция, с много по-висока добавена стойност". </b><br/><br/>Това каза вицепремиерът <b>Томислав Дончев</b> на честването,<b> посветено на Деня на металурга и на 20-годишното устойчиво развитие на металургичния завод в Шумен</b> - един от големите производители на алуминиеви изделия.<br/><br/><a href="https://blitz.bg/ikonomika/klyuchov-otrasl-ot-ikonomikata-ni-se-razviva-moshchno-i-izprevari-energetikata_news707446.html"><b>Ключов отрасъл от икономиката ни се развива мощно и изпревари енергетиката</b></a><br/><br/>"Когато някой ми каже, че в България не се произвежда нищо и няма инвестиции, едно от местата където искам да го доведа е тук".<br/><br/>Металургията "е един от най-важните и значими дялове на българската икономика. Близо <b>8-9% от брутния вътрешен продукт е стойността на произведената продукция, експорт за 8 милиарда.</b> Това е индустрия, която има славно минало, убеден съм, че има и славно бъдеще", отбеляза Дончев.<br/><br/>Той заяви, че е радостен и от факта, че<b> "техническото оборудване, машините, съоръженията, технологиите стават все по-сложни и високи</b>.<br/><br/>И днес с гордост можем да кажем, че това е дял от българската икономика, това е индустрия, която не просто оцелява, тя плува свободно на международните пазари и най-важното е, че всеки ден сме по-добри от предишния.<br/><br/>Всичко това е и смелост на инвеститорите, и, надявам се, на добро сътрудничество с всички държавни органи - местна власт и държавни институции", посочи Дончев.<br/><br/><a href="https://blitz.bg/obshtestvo/klyuchov-otrasl-ot-ikonomikata-ni-se-razviva-moshchno-i-izprevari-energetikata_news707446.html"><b>По повод предходно изказване на Антон Петров - председател на УС на Българската асоциация</b></a> на металургичната индустрия, за високата цена на тока за индустрията в България, вицепремиерът каза:<br/><br/>"Няма да се направя, че не съм чул повдигнатия въпрос за цената на тока, само да уточня, че не държавата продава ток. Това е пазар и се случва един ден цената да е висока, друг ден да е ниска.<br/><br/>Ако има каквито и да е било данни за несъвършенство на този пазар, аз се надявам да ги открием заедно и да ги отстраним. Това е въпрос и на контролни органи, въпрос е и на законодателна инициатива.<br/><br/>Няма причина да не променим законодателството, за да гарантира истински, конкурентен, честен, прозрачен пазар", заяви Томислав Дончев.<br/> </p>
    </article>
  </body>
</html>