<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-triple-campanya-Miquel-Iceta-PSC_0_2338566319.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T19:38:13+00:00"/>
    <meta property="og:title" content="La triple campanya de Miquel Iceta"/>
    <meta property="og:description" content="Protagonista accidental del PSC per al 10-N, també es reivindica per al congrés del partit i les catalanes"/>
  </head>
  <body>
    <article>
      <h1>La triple campanya de Miquel Iceta</h1>
      <h2>Protagonista accidental del PSC per al 10-N, també es reivindica per al congrés del partit i les catalanes</h2>
      <address>
        <time datetime="2019-11-05T19:38:13+00:00">05 Nov 2019, 19:38</time>
      </address>
      <p>Durant <a href="https://www.ara.cat/politica/campanya-insulsa-efectiva-busca-PSC_0_2214978665.html">la campanya del 28-A</a> Miquel Iceta va estar desaparegut. A excepció dels grans mítings, el líder del PSC va mantenir un perfil baix per no eclipsar la cap de llista, Meritxell Batet, segons defensava oficialment el partit. Altres fonts socialistes, però, admetien que el seu paper secundari responia a la necessitat d'evitar les polèmiques sortides de guió que havia protagonitzat anteriorment –<a href="https://www.ara.cat/eleccions21d/Miquel-Iceta-condemnes-moment-dindults_0_1919808075.html"> parlant d'indults</a> o <a href="https://www.ara.cat/politica/PSOE-inapropiades-reflexions-Iceta-referendum_0_2205379588.html">obrint la porta a un referèndum</a>– i que neguitejaven un PSOE amb bones perspectives electorals. El 10-N ha canviat radicalment la situació del líder del PSC: els problemes de salut de Batet l'han convertit en protagonista accidental de la campanya, i aquest paper principal l'ajuda a reivindicar-se per revalidar la primera secretaria a finals d'any i visualitzar-se de nou com a candidat a la presidència de la Generalitat. "Jo vull ser president", insistia aquest vespre en un acte a Sant Boi de Llobregat.</p>
      <figure>
        <img src="https://www.ara.cat/2019/09/27/politica/direccio-del-PSC-celebrat-novembre_2315178687_66178355_117x66.jpg"/>
      </figure>
      <p>
        <a href="https://www.ara.cat/politica/PSC-aspira-Catalunya-bandera-federalisme_0_2315168607.html">El PSC aspira a ser el "primer partit de Catalunya" fent bandera del federalisme</a>
      </p>
      <p>Fonts de la direcció socialista admeten que és "positiu" que Iceta tingui un paper destacat al congrés del partit –previst per als dies 13, 14 i 15 de desembre– i en un context de "precampanya permanent" a Catalunya, amb un Govern dèbil i amb la impressibilitat d'un avançament actual. La sensació al partit, a més, és que Iceta està "en forma", i les seves intervencions en campanya són de les més aplaudides per la militància. Ja fa temps, però, que el líder socialista ha iniciat aquesta precampanya personal. Tant al Parlament com en diverses conferències ha reclamat la dimissió del president de la Generalitat, Quim Torra, i la convocatòria de nous comicis. I, desgranant els punts principals de l'alternativa de govern constitucionalista que s'ofereix a encapçalar, s'ha envalentit quan ha hagut de <a href="https://www.ara.cat/politica/Iceta-replica-Cs_0_2321168005.html">contraposar-se a la líder de Cs</a> i principal rival a les futures eleccions catalanes, Lorena Roldán.</p>
      <p>Aprofitant que la situació a Catalunya té un paper central en la campanya del 10-N, Iceta repeteix a cada ocasió les bases del seu projecte: "No dividir" els catalans, com assegura que ha fet el Procés, i "no mentir" per no "aixecar falses expectatives", com considera que han fet els independentistes. "Quan sigui president, els Mossos dependran de mi", ha afirmat a Sant Boi, novament al costat de les forces de seguretat. I en un moment en què el PSOE redueix la seva proposta per Catalunya al manteniment de l'autogovern –tot i amenaçar amb el 155 davant eventuals il·legalitats del Govern–, Iceta aixeca les banderes de la plurinacionalitat i el federalisme que Pedro Sánchez evita reivindicar. Conscient que el model federal és un dels pilars del projecte del PSC de cara a les pròximes catalanes –així consta al programa marc del congrés del partit–, el líder socialista va forçar el PSOE a <a href="https://www.ara.cat/politica/programa-electoral-PSOE-autogovern-referendum-independencia-federalisme_0_2334366761.html">incloure al seu programa les declaracions de Granada i Barcelona</a>.</p>
      <h3>Sense oposició interna</h3>
      <p>Aquest gest també ha tingut una traducció en els actes de campanya. Dilluns va tornar a defensar la necessitat de millorar l'autogovern i <a href="https://www.ara.cat/politica/eleccions-generals-2019-10-novembre_0_2337966363.html">avançar cap a un estat federal</a> després que l'alcaldessa de Santa Coloma de Gramenet, Núria Parlon, defensés anar més enllà de la mà dura de PP, Cs i Vox per resoldre el conflicte entre Catalunya i Espanya. Però aquest serà, ara per ara, l'únic moviment que el portarà a fer la seva rival a les primàries del PSC ara fa tres anys. Parlon descarta per ara tornar a competir amb ell pel lideratge del PSC, i cap altre dirigent ha fet el pas per ocupar el lloc d'Iceta quan falten deu dies perquè s'acabi el termini de presentació de candidatures. "El Miquel no té rival", diu un càrrec, resumint el suport intern d'Iceta. Ell, però, busca l'extern, i això <a href="https://www.ara.cat/politica/PSC-Sanchez-aconseguir-position-catalanes_0_2335566619.html">dependrà tant de la continuïtat o no de Sánchez a la Moncloa</a> com dels límits del PSOE amb la repressió a Catalunya. En aquest últim sentit, fins ara el PSC ha demostrat que té poc marge de maniobra, i aquest dimarts Iceta ja <a href="https://www.ara.cat/politica/eleccions-generals-2019-10-novembre-Iceta-tipificar-referendum-unilateral_0_2338566255.html">ha avalat la mà dura del candidat del PSOE</a> contra l'independentisme.</p>
      <figure>
        <img src="https://www.ara.cat/2019/10/31/politica/PSC-Hospitalet-Llobregat-Miquel-Manuel_2335576708_67040119_117x66.jpg"/>
      </figure>
      <p>
        <a href="https://www.ara.cat/politica/PSC-Sanchez-aconseguir-position-catalanes_0_2335566619.html">El PSC rema amb Sánchez per aconseguir la ‘pole position’ a les catalanes</a>
      </p>
    </article>
  </body>
</html>