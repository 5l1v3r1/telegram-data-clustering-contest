<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kubrat-pulev-predstoi-naj-vazhnata-bitka-v-karierata-mi-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T19:53:00+00:00"/>
    <meta property="og:title" content="Кубрат Пулев: Предстои най-важната битка в кариерата ми (ВИДЕО)"/>
    <meta property="og:description" content="Кътмен №1 в света Руди Ернандес отново сяда в ъгъла на Кобрата"/>
  </head>
  <body>
    <article>
      <h1>Кубрат Пулев: Предстои най-важната битка в кариерата ми (ВИДЕО)</h1>
      <h2>Кътмен №1 в света Руди Ернандес отново сяда в ъгъла на Кобрата</h2>
      <address><time datetime="2019-11-05T19:53:00+00:00">05 Nov 2019, 19:53</time> by <a rel="author" href="https://btvnovinite.bg/author/?author=2001762" target="_blank">Петър Бакърджиев</a></address>
      <figure>
        <video src="https://vid.btv.bg/btvnews/2019/11/05/kubrat_1_1572977007-1.mp4"/>
      </figure>
      <p>„Всеки ме пита колко важен е този мач срещу Райдел Букър. Знаете ли, това е най-важната битка в кариерата ми. Само победа ще съхрани жива мечтата ми за световната титла, а аз мечтая още от дете да стана световен шампион“, призна Кубрат Пулев в "Скайп" интервю пред bTV от Лас Вегас.</p>
      <p>В неделя призори българинът излиза на ринга в калифорнийския град Фресно срещу изключително опасния американец Райдел Букър, който, за разлика от Кобрата, няма какво да губи. Букър е устремен да се завърне сред най-добрите в тежка категория на професионалния бокс след 12-годишен престой в затвора за трафик на наркотици.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015502.jpg"/>
      </figure>
      <p>Негативна развръзка за Пулев ще отнеме незабавно статута му на официален претендент за пояса на Международната боксова федерация (IBF) и той ще се прости с шансовете през пролетта на следващата година да се изправи срещу победителя от реванша между Антъни Джошуа и настоящия шампион на планетата Анди Руис.</p>
      <p>„Залагам всичко в мача срещу Букър. Това е цялата ми кариера. Не съм се отпускал нито за миг. Не съм се лигавил, не съм бушувал, тренирал съм сериозно и отговорно и съм изцяло концентриран за предстоящия двубой. Нищо друго не ме интересува в момента. От три месеца се готвя за този мач – първо в Германия, после в Испания, а след това и тук, в Америка“, каза още Кобрата, който през април постигна драматичен успех с нокаут над румънеца Богдан Дину отвъд океана.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015499.jpg"/>
      </figure>
      <p>Освен с германския си треньор Ули Вегнер, Пулев работи от известно време насам и с американски треньор, който за първи път ще застане в ъгъла му по време на мача с Букър. Там ще бъде и Руди Ернандес – един от най-добрите кътмени в света на бойните спортове, превърнал се в приятел на България, след като затвори като същински магьосник зловещата аркада на Кубрат от срещата му с Дину. За пръв път от дълго време насам, в ъгъла на Кобрата няма да бъде брат му Тервел, а причината е основателна – ден по-рано самият той се боксира в Германия.</p>
      <figure>
        <img src="https://img.bg.sof.cmestatic.com/media/images/640x/Nov2019/2112015498.jpg"/>
      </figure>
      <p>Другата любопитна новина от последните дни преди двубоя с Букър е отново по-ниското лично тегло, което от известно време насам поддържа българският боксьор. Той тежи 112 кг, с килограм по-лек е от двубоя срещу Дину и с 3 кг по-тежък от мача срещу Хюи Фюри.</p>
      <p>Пулев има 28 мача на профиринга, 27 от тях победи, 1 загуба – от Владимир Кличко в мача за световната титла през ноември 2014 г. в Хамбург. Букър също има 28 професионални битки, 26 успеха и 2 поражения.</p>
      <p>
        <b>Гледайте цялото интервю с Кобрата в сряда сутрин в „Тази сутрин“, малко преди 7:00 ч.</b>
      </p>
    </article>
  </body>
</html>