<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/medvedchuk_za_5_rokiv_pravoohorontsi_nichogo_ne_zrobyly_dlya_rozsliduvannya_1684355"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T19:10:00+00:00"/>
    <meta property="og:title" content="Медведчук: За 5 років правоохоронці нічого не зробили для розслідування подій 2 травня в Одесі"/>
    <meta property="og:description" content="Створення Тимчасової слідчої комісії у Верховній Раді щодо розслідування подій 2 травня 2014 року в Одесі означало б наявність політичної волі у ВРУ парламентсько-президентської держави зосередити увагу правоохоронних органів на тому, що цей злочин слід розслідувати."/>
  </head>
  <body>
    <article>
      <h1>Медведчук: За 5 років правоохоронці нічого не зробили для розслідування подій 2 травня в Одесі</h1>
      <address>
        <time datetime="2019-11-05T19:10:00+00:00">05 Nov 2019, 19:10</time>
      </address>
      <p>
        <b>Створення Тимчасової слідчої комісії у Верховній Раді щодо розслідування подій 2 травня 2014 року в Одесі означало б наявність політичної волі у ВРУ парламентсько-президентської держави зосередити увагу правоохоронних органів на тому, що цей злочин слід розслідувати.</b>
      </p>
      <p>Про це в ексклюзивному інтерв’ю в ефірі інформаційно-аналітичного проєкту «<a href="https://zik.ua/tv/project/%D1%81hudova_chetvirka/">Чудова четвірка</a>» на телеканалі <a href="https://zik.ua/">ZIK</a> заявив голова політради партії «Опозиційна платформа – За життя», народний депутат України Віктор Медведчук.</p>
      <p>Ведуча адресувала політику запитання про ініціативи щодо створення у ВРУ тимчасової слідчої комісії для розслідування подій 2 травня 2014 року в Одесі. Нагадаємо, відповідну ініціативу «Опозиційної платформи – За життя» у Раді не підтримали, натомість альтернативний проєкт від «Слуги народу» іще не ставили на голосування. Тож ведуча поцікавилася, чому політичні сили не об’єдналися у цьому питанні, адже проблема – одна й та ж сама. Також вона поцікавилася, який сенс створення ТСК, оскільки попередні комісії, створені у ВРУ, результатів не давали.</p>
      <p>Віктор Медведчук наголосив, що у парламенті був один проєкт щодо створення тимчасової слідчої комісії з розслідування подій 2 травня 2014 року в Одесі.</p>
      <p>«Підкреслюю – один проєкт, який обговорювався на комітеті і був повністю погоджений, у тому числі представниками «Слуги народу». І в зал вносився лише один проєкт постанови про створення тимчасової слідчої комісії. Попередньо, коли це питання включалося у порядок дня, була більшість голосів, у тому числі і більшість фракції «Слуги народу». І тільки під час голосування, яке ставило за мету затвердження складу і постанови щодо діяльності тимчасової слідчої комісії, виникло якесь питання. Причому коли за постанову проголосували лише 32 народні обранці з фракції «Слуги народу», а більшість фракції не підтримала. І тим самим підтримала те, що ситуація нерозслідування цього жахливого злочину, коли було спалено живими 48 громадян в Одесі 2 травня, убивці, організатори цього вбивства залишилися непритягненими до відповідальності», – наголосив Віктор Медведчук.</p>
      <figure>
        <iframe src="https://www.youtube.com/embed/EQ9Et003FmA" width="640" height="360" data-service="Youtube" scrolling="no"/>
      </figure>
      <p>Парламентар продовжив, що цілком справедливим є зауваження щодо відсутності прикладів ефективності роботи тимчасових комісій, проте наголосив, що річ в іншому.</p>
      <p>«Пан Зеленський не підписав закон щодо тимчасових слідчих комісій і щодо тимчасових спеціальних комісій, і цим він, мабуть, мав рацію для себе і для влади, яку він представляє, у тому контексті, що ці слідчі комісії, якби закон щодо них був прийнятий, це контролююча функція парламенту, яка може впливати у тому числі на правоохоронні органи. Цього зроблено не було, але сам факт створення у політичному аспекті ТСК означає привернення уваги і зосередження політичної волі щодо розслідування цього страшного вбивства. Чому? Та тому, що правоохоронні органи за більш як 5 років абсолютно нічого не зробили», – наголосив Віктор Медведчук.</p>
      <p>Він зауважив, що створення ТСК у Верховній Раді означало б наявність політичної волі у ВРУ парламентсько-президентської держави, якою є Україна, зосередити увагу правоохоронних органів на тому, що цей злочин слід розслідувати.</p>
      <p>А ось альтернатива щодо ТСК виникла під час голосування у ВРУ, додав Віктор Медведчук.</p>
      <p>«Пан Ткаченко, представник фракції «Слуга народу», заявив: «Ми створимо іншу слідчу комісію». І ця «іншість» тієї майбутньої комісії, яку вони хочуть або пан Ткаченко хоче створити, бо ми ще не отримали підтвердження, що цього хоче вся фракція «Слуги народу», полягає у тому, що треба притягнути до відповідальності саме тих, хто були живцем спалені у будинку профсоюзу», – сказав Віктор Медведчук.</p>
      <p>Як повідомляли, 30 жовтня <a href="https://zik.ua/news/2019/10/30/partiya_zelenskogo_zablokuvala_nezalezhne_rozsliduvannya_odeskoi_tragedii_2_1679825">парламент відмовився створити Тимчасову слідчу комісію для розслідування трагічних подій в Одесі 2 травня 2014 року</a>. Комісія повинна була відповісти на питання – з чиєї вини сталася трагедія і чому досі гальмується слідство у цій справі.</p>
      <p>Додамо, один із лідерів фракції «Слуги народу» <a href="https://zik.ua/news/2019/11/01/nove_rozsliduvannya_tragedii_v_odesi_tkachenko_robyt_vse_shchob_nihto_ne_1681573">Олександр Ткаченко обіцяє створити свою тимчасову слідчу комісію</a> щодо Одеської трагедії.</p>
      <related>
        <h4>читайте також</h4>
        <a href="https://zik.ua/news/2019/11/05/medvedchuk_skandaly_u_sluzi_narodu__tse_vidvolikannya_uvagy_vid_realnyh_1684423"/>
        <a href="https://zik.ua/news/2019/10/31/viktor_medvedchuk_u_zakonah_pro_osvitu_ta_pro_movu_dopushchena_dyskryminatsiya_1680997"/>
        <a href="https://zik.ua/news/2019/11/05/anna_skorohod_u_programi_hard_z_vlashchenko_v_efiri_telekanalu_zik__1684207"/>
        <a href="https://zik.ua/news/2019/11/05/u_zhytomyri_sud_tymchasovo_zakryv_hutrovu_fermu_u_seli_singury_1684467"/>
      </related>
    </article>
  </body>
</html>