<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/doncic-prekasa-celo-magica-johnsona-245535"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T06:20:00+00:00"/>
    <meta property="og:title" content="Dončić prekaša celo Magica Johnsona"/>
    <meta property="og:description" content="NEW YORK – Po dveh tednih rednega dela lige NBA sta ekipi slovenskih zvezdnikov pod samim vrhom. Miami Gorana Dragića je z izkupičkom petih zmag in enega poraza drugo najboljše moštvo lige tako..."/>
  </head>
  <body>
    <article>
      <h1>Dončić prekaša celo Magica Johnsona</h1>
      <h2>Dallasovemu Slovencu v ligi NBA uspel enajsti trojni dvojček. Tekmeci ga hvalijo, da je pravi košarkarski čarovnik z žogo.</h2>
      <address><time datetime="2019-11-05T06:20:00+00:00">05 Nov 2019, 06:20</time> by <a rel="author">M. U.</a></address>
      <p>NEW YORK – Po dveh tednih rednega dela lige NBA sta ekipi slovenskih zvezdnikov pod samim vrhom. Miami <b>Gorana Dragića</b> je z izkupičkom petih zmag in enega poraza drugo najboljše moštvo lige takoj za še neporaženo Philadelphio 76ers,<b> Luka Dončić </b>z Dallasom pa vsak večer poskrbi za nove presežke in rekorde. Mavericks so se po nesrečnem porazu proti Los Angeles Lakers hitro vrnili v zmagovalne tirnice. Zasedba trenerja <b>Ricka Carlisla</b> je v Clevelandu z izidom 131:111 četrtič zmagala in se utrdila na četrtem mestu na zahodu. Glavni akter je bil znova Dončić. Dosegel je svoj drugi trojni dvojček v nizu – 29 točk, 14 skokov, 15 podaj. Neverjetne številke je zaokrožil z odličnim metom iz igre – 9:17 oziroma 5:10 za tri točke. To je bil njegov enajsti trojni dvojček v karieri in tretji v sezoni. Hkrati je postal prvi igralec po <b>Oscarju Robertsonu</b> leta 1965, ki je zaporedoma zbral več kot 25 točk, 10 skokov in 10 podaj. Enajst trojnih dvojčkov je tudi največ v ligi NBA pri košarkarjih, ki še niso praznovali 21. rojstnega dne. <b>Magic Johnson</b>, ki je držal prejšnji mejnik, je v Dončićevi starosti dosegel sedem trojnih dvojčkov. »Res uživam v igranju košarke, in tokrat sem se spet zelo zabaval. Na vsaki tekmi želim igrati dobro,« je po tekmi proti Cavaliers povedal Dončić. Pri Clevelandu je imel <b>Kevin Love</b> prav tako 29 točk, po dvoboju pa se je zaradi nove sanjske predstave priklonil Dončiću. »Je čarovnik z žogo in res ga je težko ustaviti,« ga je pohvalil. S povprečjem 26,7 točke na tekmo je 20-letni Ljubljančan ta čas deveti najučinkovitejši igralec lige, po statističnem indeksu (32) je četrti, po številu podaj pa celo tretji (9,5). Njegovo povprečje po šestih tekmah je torej 26,7 točke, 10,3 skoka in 9,5 podaje v povprečno 35,5 minute igre. Za Dallas je proti Clevelandu Latvijec <b>Kristaps Porzingis</b> zbral 18 točk in šest blokad.</p>
      <h3>Dallasa zanima Paul</h3>
      <p>V zakulisju lige NBA pa se šušlja, da se bo zgodila trgovina med Dallasom in moštvom Oklahoma City Thunder. Grmenje za uvod sezone rezultatsko ne blesti, Maverickse pa zanima njihov zvezdnik <b>Chris Paul</b>, 34-letni devetkratni udeleženec tekme All-Star. Paul bi torej lahko igral za ekipo, ki se poteguje za končnico, poleg tega bi skupaj z Dončićem in Porzingisom tvoril veliki trojec. Edina težava za Dallas bi lahko bila Paulova masivna pogodba, v naslednjih treh sezonah naj bi zaslužil več kot 100 milijonov dolarjev. Uspeha v ligi NBA se je veselil tudi <b>Goran Dragić</b>, ki je za zmago Miami Heat nad Houston Rockets (129:100) prispeval 15 točk, štiri podaje in dva skoka. Nekdanji slovenski reprezentančni kapetan ima po prvih šestih tekmah povprečje 16,2 točke, 4,2 podaje in 3,3 skoke. Miami ima pred seboj niz treh gostovanj, najprej bo odšel v Denver, kjer tretji Slovenec v ligi NBA <b>Vlatko Čančar</b> še vedno čaka na prve točke. <b>LeBron James</b> je tako kot Dončić na drugi zaporedni tekmi dosegel trojni dvojček. Njegova ekipa Los Angeles Lakers je s 103:96 premagala San Antonio Spurs za še peto zmago po vrsti. James je vpisal 21 točk, 11 skokov in 13 podaj za jezernike.</p>
    </article>
  </body>
</html>