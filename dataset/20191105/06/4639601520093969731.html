<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/metanasteytiko-prosfygiko-apaiteitai-amesi-lysi-oi-skepseis-tou-maksimou/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T06:15:39+00:00"/>
    <meta property="og:title" content="Το προσφυγικό απειλεί την κυβέρνηση Μητσοτάκη – Αντιδράσεις στην ενδοχώρα – Πού επενδύει το Μαξίμου"/>
    <meta property="og:description" content="Οι κυβερνητικοί βουλευτές και τα αυτοδιοικητικά στελέχη της ΝΔ εισπράττουν το αρνητικό κλίμα που υπάρχει στην ενδοχώρα"/>
  </head>
  <body>
    <article>
      <h1>Το προσφυγικό απειλεί την κυβέρνηση Μητσοτάκη – Αντιδράσεις στην ενδοχώρα – Πού επενδύει το Μαξίμου</h1>
      <h2>Οι κυβερνητικοί βουλευτές και τα αυτοδιοικητικά στελέχη της ΝΔ εισπράττουν το αρνητικό κλίμα που υπάρχει στην ενδοχώρα</h2>
      <address><time datetime="2019-11-05T06:15:39+00:00">05 Nov 2019, 06:15</time> by <a rel="author">Ραβανός Αρης</a></address>
      <p>Σε «μαύρη τρύπα» της κυβέρνησης τείνει να εξελιχθεί το μεταναστευτικό – προσφυγικό με τον Πρωθυπουργό <a href="https://www.tovima.gr/tag/%CE%BA%CF%85%CF%81%CE%B9%CE%AC%CE%BA%CE%BF%CF%82-%CE%BC%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82/">Κυριάκο Μητσοτάκη</a> να έχει μπροστά του ένα ιδιαίτερα σοβαρό πρόβλημα που δεν λύνεται εύκολα και χρειάζεται και η εξωτερική βοήθεια.</p>
      <p>Το πρόβλημα γιγαντώνεται μέρα με τη μέρα, όσο συνεχίζουν να καταφθάνουν στην Ελλάδα ομάδες μεταναστών κατά βάση, αλλά και προσφύγων και η διαχείριση της κατάστασης είναι ιδιαίτερα προβληματική.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>Παρά τις εκκλήσεις που γίνονται από κορυφαίους υπουργούς για αλλαγή στάσης των τοπικών κοινωνιών και αποδοχή των προσφύγων και μεταναστών, η κατάσταση δεν βελτιώνεται. Και αυτό διότι σε πάρα πολλές περιοχές οι κάτοικοι αρνούνται να δεχτούν την μετεγκατάσταση προσφύγων και μεταναστών για να υπάρξει αποσυμφόρηση των νησιών.</p>
      <p>Οι κυβερνητικοί βουλευτές και τα αυτοδιοικητικά στελέχη της ΝΔ εισπράττουν το αρνητικό κλίμα που υπάρχει στην ενδοχώρα και τα μηνύματα μεταφέρονται στο Μέγαρο Μαξίμου και στον γραμματέα της Κ.Ο. Σταύρο Καλαφάτη.</p>
      <p>Και το πρόβλημα για την κυβέρνηση είναι πώς θα καταφέρει να αλλάξει το αρνητικό περιβάλλον και να προχωρήσει η μετεγκατάσταση των προσφύγων και μεταναστών. Την ίδια στιγμή θα τρέξει γρήγορα η υλοποίηση των μέτρων που προώθησε η κυβέρνηση, ενώ θα εντείνει τις προσπάθειές της σε ευρωπαϊκό επίπεδο να δοθεί μεγαλύτερη βοήθεια στη χώρα μας.</p>
      <h3>Στις Βρυξέλλες ο Μιχάλης Χρυσοχοΐδης</h3>
      <p>Ήδη, ο υπουργός Προστασίας του Πολίτη Μιχάλης Χρυσοχοΐδης θα βρεθεί αύριο στις Βρυξέλλες όπου θα έχει κύκλο επαφών για το συγκεκριμένο θέμα, ενώ ο Πρωθυπουργός που βρίσκεται στην Κίνα είναι ενήμερος για την κατάσταση και αναμένεται με την επιστροφή του να έχει κύκλο επαφών.</p>
      <p>Για το θέμα θα υπάρξει και ενημέρωση του Μιχ. Χρυσοχοΐδη προς τους βουλευτές της ΝΔ το προσεχές Σάββατο σε ειδική συνεδρίαση της Κ.Ο., όπου εκτός από τον προϋπολογισμό, θα συζητηθεί και το μεταναστευτικό – προσφυγικό, ενώ θα έχει ενδιαφέρον και η ομιλία του Πρωθυπουργού και τα μηνύματα που θα στείλει.</p>
      <p>Εξάλλου, στο Μέγαρο Μαξίμου αναγνωρίζουν ότι παρά τη μεγάλη διαφορά της ΝΔ έναντι του ΣΥΡΙΖΑ που καταγράφονται σε δημοσκοπήσεις, το μεταναστευτικό – προσφυγικό απειλεί την κυβέρνηση Κυριάκου Μητσοτάκη και έρχεται να δημιουργήσει μείζον θέμα για τον ίδιο τον Πρωθυπουργό που βλέπει να καταγράφει θετικά αποτελέσματα στο πεδίο της οικονομίας, της ασφάλειας και της βελτίωσης σε τομείς της καθημερινότητας.</p>
      <p>Τα τελευταία εικοσιτετράωρα η κυβέρνηση ζητά δημόσια, όπως είπε ο υπουργός Εσωτερικών Τάκης Θεοδωρικάκος, να βάλουν οι τοπικές κοινωνίες πλάτη, μια άποψη που δεν ασπάζονται πάρα πολλοί βουλευτές της ΝΔ, αλλά και δήμαρχοι και περιφερειάρχες που ανήκουν στις τάξεις του κυβερνώντος κόμματος.</p>
      <p>Σε αυτό το κλίμα, η κυβέρνηση επενδύει πολλά και στην παρουσία του υφυπουργού Αμυνας Αλκιβιάδη Στεφανή που έχει αναλάβει το δύσκολο έργο της επιχειρησιακής διαχείρισης του προβλήματος.</p>
      <p>
        <a href="https://www.tovima.gr/2019/11/05/politics/ti-epidiokei-giati-anisyxei-o-karamanlis/">Τι επιδιώκει, γιατί ανησυχεί ο Κώστας Καραμανλής</a>
      </p>
    </article>
  </body>
</html>