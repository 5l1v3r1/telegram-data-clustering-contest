<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/delitev-na-zgornji-in-spodnji-razred"/>
    <meta property="og:site_name" content="Primorske novice"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="Delitev na zgornji in spodnji razred"/>
    <meta property="og:description" content="Že lep čas ni bilo v prvi slovenski nogometni ligi tako izrazite delitve na zgornjo in spodnjo polovico. Tudi na vrhu je gneča. Prvo četverico ločita le dve točki, kar v preostalih štirih jesenskih krogih obeta še zanimivo dogajanje na domačih zelenicah."/>
  </head>
  <body>
    <article>
      <h1>Delitev na zgornji in spodnji razred</h1>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">Aleš Sorta</a></address>
      <p>
        <b>Že lep čas ni bilo v prvi slovenski nogometni ligi tako izrazite delitve na zgornjo in spodnjo polovico. Tudi na vrhu je gneča. Prvo četverico ločita le dve točki, kar v preostalih štirih jesenskih krogih obeta še zanimivo dogajanje na domačih zelenicah.</b>
      </p>
      <figure>
        <img src="https://static.primorske.si/foto/highres/sport/718399_253-sikimika.jpg"/>
        <figcaption>Predrag Sikimić (v belem dresu) je z 11. prvenstvenim golom priigral točko Sežancem proti Rudarju.  Foto: Matej Glavina</figcaption>
      </figure>
      <p><b>NOVA GORICA</b> &gt; Vodilna Olimpija in branilec naslova Maribor pričakovano krojita vrh, precej bolj presenetljivo pa jima delata družbo Mura in še zlasti Aluminij. Sobočani in Kidričani se lahko pravzaprav pohvalijo z najboljšim izkupičkom na slovenski sceni. Ne gre pozabiti, da so se oboji prebili v polfinale slovenskega pokala. Imajo pa tudi lepe možnosti, da prihodnjo pomlad dvignejo lovoriko. Med pokalno četverico sta namreč še drugoligaša Radomlje in Nafta. Prav uspeha v pokalnem tekmovanju sta Muri in Aluminiju očitno vlila novih moči. Vsaj tako gre sklepati po razpletih 16. kroga. Gotovo ekipama, ki se bosta za prvenstvene točke pomerili v nedeljo, ni zmanjkalo strelskih nabojev.</p>
      <p>Zmagi Mure in Aluminija pa vendarle ne sodita v kategorijo presenečenj. Domžalčani so tudi v Kidričevem potrdili ranljivost v obrambi, potem ko se je že zdelo, da so strnili vrste. Na povratnem pokalnem obračunu z Muro in gostovanju v Kidričevem so skupaj prejeli sedem golov. Nič jim ni pomagalo, da so v 180 minutah štirikrat zatresli mrežo tekmeca. Izpad iz pokalnega tekmovanja in občuten točkovni zaostanek za mesti, ki vodijo v Evropo, bržkone že pomeni, da bodo po daljšem času ostali brez evropske vozovnice.</p>
      <blockquote><b>10<br/></b>točk je razlike med petimi Celjani in šestimi Sežanci</blockquote>
      <p>Pri Olimpiji po porazu z Muro, ki ji je že v Stožicah odščipnila dve točki, vendarle ni te bojazni. So pa drugi pomisleki, vezani na organizacijski in finančni ustroj kluba, potem ko se bo poslovil mecen <b>Milan Mandarić</b>. Že zimski premor bi utegnil dati določene odgovore, v kakšne vode bo spomladi zaplula ljubljanska barka. Tekmovalna izhodišča vendarle niso slaba. Resda so Olimpiji Aluminij, Mura in Maribor po enkrat sneli skalp v dosedanjem delu prvenstva. V Stožicah so remizirali tudi petouvrščeni Celjani.</p>
      <p>Sicer pa Olimpija ni oddala niti točke proti moštvom iz spodnjega dela lestvice, kar ni najboljša popotnica za Cherrybox24 Tabor, ki bo v Stožicah gostoval v nedeljo. Sežanski točki doma proti Rudarju vendarle ne gre gledati pretirano v zobe, zlasti po razvoju dogodkov in izenačujočem golu, ki so ga dosegli v sodnikovem dodatku. Šestouvrščeni Tabor je pred Velenjčani ohranil enajst točk naskoka, pred devetim Bravom pa je še nekoliko povečal prednost.</p>
      <p>Štiri točke dobropisa sicer še ne pomenijo brezskrbne popotnice za preostanek jeseni, v katerem bo Bravo poskušal zasukati trend. V soboto je doživel tretji zaporedni poraz, Maribor je po sežanski zaušnici očitno spet utrdil obrambne okope. Proti Celjanom in Bravu je vknjižil minimalni zmagi, s katerima še naprej diha za ovratnik Olimpiji, pri čemer se privrženci prvakov vendarle nadejajo, da se bodo vijolice razcvetele spomladi.</p>
    </article>
  </body>
</html>