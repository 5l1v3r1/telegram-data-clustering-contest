<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/ferrara/cronaca/plastic-tax-1.4869851"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T06:10:35+00:00"/>
    <meta property="og:title" content="Plastic tax Ferrara, preoccupa 48 aziende"/>
    <meta property="og:description" content="L’accisa andrebbe a colpire un settore rilevante anche in città. Il punto con sindacati, Confindustria e politica"/>
  </head>
  <body>
    <article>
      <h1>Plastic tax Ferrara, preoccupa 48 aziende</h1>
      <h2>L’accisa andrebbe a colpire un settore rilevante anche in città. Il punto con sindacati, Confindustria e politica</h2>
      <address><time datetime="2019-11-05T06:10:35+00:00">05 Nov 2019, 06:10</time> by <a rel="author">FRANCESCO ZUPPIROLI</a></address>
      <figure>
        <video src="https://vr-media.storage.googleapis.com/video/cre_80/encoded/8ae17767-19fc-4b57-91ed-de70640fc0fc.mp4"/>
        <figcaption>Manovra, che cosa bisogna sapere della Plastic Tax&amp;pub_custom_params=department=ferrara</figcaption>
      </figure>
      <p>Ferrara, 5 novembre 2019 - <b>È bufera</b> attorno alla <b><a href="https://www.quotidiano.net/economia/video/manovra-che-cosa-bisogna-sapere-della-plastic-tax-1.4868872">plastic tax (video)</a></b>. Inserita nella manovra finanziaria presentata ieri al Senato, l’accisa sulla plastica andrebbe a colpire un settore che in Emilia-Romagna rappresenta un fiore all’occhiello per l’economia, con 9.909 le imprese coinvolte, di cui 947, un decimo, in Emilia-Romagna e 48 a Ferrara, dove rappresentano il 2% delle aziende manifatturiere. Perciò la misura ha destato la preoccupazione anche del governatore della Regione <b><a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318">Stefano Bonaccini</a></b><b>,</b> che allerta: «In Emilia Romagna il futuro piano regionale ‘plastic free’ lo stiamo condividendo anche con le imprese del settore – ha spiegato Bonaccini –, studiando meccanismi di compensazione e incentivi che non danneggino il comparto, per una svolta ecologica assolutamente necessaria, ma che non deve colpire imprese e lavoro. La stessa logica di gioco di squadra dovrebbe essere adottata a livello nazionale».</p>
      <p>
        <b>IL COMMENTO <a href="https://www.quotidiano.net/commento/plastic-tax-1.4870124">E Bonaccini sa chi deve ringraziare</a> <i>di Paolo Giacomin</i></b>
      </p>
      <p>
        <b>IL COMMENTO <a href="https://www.ilrestodelcarlino.it/commento/palstic-tax-1.4870036">Cittadini e aziende usati come bancomat</a><i> di Beppe Boni</i></b>
      </p>
      <p>Ferrara, che con Bologna e Modena va a comporre una rete allargata d’interazioni e sinergie che contribuiscono a rendere la Regione una vera e propria <b><a href="https://www.ilrestodelcarlino.it/economia/plastic-tax-emilia-romagna-1.4869168">Packaging Valley, con 17mila occupati</a> e un fatturato di circa cinque miliardi di euro</b> (il 63% del totale prodotto dal settore) stando ai dati di Confindustria. È considerata questa mole industriale, che spaventa una tassa come questa, che si stima andrà ad accresce di un euro al chilo la produzione della plastica: «È preoccupante il rischio che il materiale d’imballaggio si aggravi di una tassa equivalente al costo della materia prima che lo genera, incidendo così anche sul costo del prodotto finale – ammonisce <b>Claudio Mingozzi</b> , presidente della filiera chimica farmaceutica di Confindustria Emilia –. In questo modo si va a penalizzare un’eccellenza industriale che al contrario necessiterebbe di incentivi. D’altronde, l’accisa si presenta come eco-tassa, ma non tiene conto che nell’imballaggio i prodotti oggi a sostituzione della plastica vanno ad accrescere il peso dei prodotti di quasi dieci volte, con un conseguente aumento dei trasporti necessari e perciò di emissioni. Non si può demonizzare la plastica senza prima considerarne i benefici, perché è ovvio che l’ambiente necessita di un miglioramento sotto questo punto di vista, ma il lavoro è da fare sulla popolazione, le imprese pagano già un contributo finalizzato a favorire il riciclaggio e smaltimento della plastica».</p>
      <p>«Trovo non sia solo tramite una tassa che si possa cambiare l’abitudine della cittadinanza – ammonisce anche il sindacalista Uil <b>Vittorio Caleffi</b> –. Va fatto un lavoro di sensibilizzazione sul corretto smaltimento e utilizzo della plastica. Sono le nostre abitudini a renderla dannosa». Preoccupazione anche nel mercato estense dove a rischio sono «i trasformatori – continua –, quei soggetti che vanno a fornirsi del materiale per poi lavorarlo per la sua destinazione al dettaglio».</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.quotidiano.net/commento/plastic-tax-1.4870124"/>
        <a href="https://www.ilrestodelcarlino.it/commento/palstic-tax-1.4870036"/>
        <a href="https://www.quotidiano.net/economia/video/manovra-che-cosa-bisogna-sapere-della-plastic-tax-1.4868872"/>
        <a href="https://www.ilrestodelcarlino.it/politica/elezioni-emilia-romagna-2020-bonaccini-1.4867318"/>
        <a href="https://www.ilrestodelcarlino.it/economia/plastic-tax-emilia-romagna-1.4869168"/>
        <a href="https://www.quotidiano.net/politica/manovra-2020-ultimissime-1.4868424"/>
      </related>
    </article>
  </body>
</html>