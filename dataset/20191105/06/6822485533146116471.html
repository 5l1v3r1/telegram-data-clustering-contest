<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813121.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T06:30:00+00:00"/>
    <meta property="og:title" content="روایت پایگاه خبری لبنانی از چرایی هدف قراردادن پهبادهای اسراییلی از سوی حزب الله"/>
    <meta property="og:description" content="به گزارش"/>
  </head>
  <body>
    <article>
      <h1>روایت پایگاه خبری لبنانی از چرایی هدف قراردادن پهبادهای اسراییلی از سوی حزب الله</h1>
      <address>
        <time datetime="2019-11-05T06:30:00+00:00">05 Nov 2019, 06:30</time>
      </address>
      <p>پایگاه خبری العهد لبنان در گزارشی نوشت که پس از حمله به پهپاد جاسوسی صهیونیستی در جنوب لبنان توسط حزب‌الله٬ چندین سوال مطرح شده است. اول اینکه چرا حزب‌الله اکنون و در این زمان پهپادهای جاسوسی دشمن را مورد هدف قرار می‌دهد؟ سوال دوم این است که آیا ارتباطی میان این اتفاق و تحولات اخیر لبنان وجود دارد و اینکه حزب‌الله قصد دارد چه پیامی به دشمن صهیونیستی بدهد؟</p>
      <p>به گزارش <b>الف </b>نویسنده پایگاه خبری فوق در ادامه مطلب خود به این پرسش ها پاسخ داده است:<br/><br/>« با توجه به این مطالب٬ می‌توان گزینه‌هایی را که موجب عقب‌نشینی رژیم صهیونیستی از پاسخ به این اقدام حزب‌الله شده٬ تخمین زد.</p>
      <p>همانطور که در بیانیه مقاومت اسلامی آمده است٬ سید حسن نصرالله مورد هدف قراردادن هواپیماهای جاسوسی دشمن با یک سلاح مناسب که طبق محاسبات ارتش صهیونیستی٬ این حمله با یک موشک زمین به هوا بوده است٬ در راستای ماموریت‌های عادی و معمول مقاومت است.</p>
      <p>در واقع باید بگوییم مقاومت که همواره با تجاوز زمینی دشمن به خاک لبنان مقابله کرده و در برابر فشارهای صهیونیست‌ها بر کشور از طریق محاصره دریایی ایستادگی می‌کند؛ لذا کاملا طبیعی است که در برابر نقض حریم هوایی لبنان توسط صهیونیست‌ها واکنش نشان دهد، به‌ ویژه که دشمن با این اقدامات به دنبال جاسوسی از مقاومت و عرصه داخلی لبنان است.</p>
      <p>به طور طبیعی اقدامات مقاومت در این خصوص٬ در درجه اول مرتبط با توانایی‌های آن است که امکان انجام چنین عملیات‌هایی را به آن می‌دهد. اما این اقدامات از سوی دیگر به این مسئله برمی‌گردد که ممکن است مردم لبنان در سایه مشغله‌های مربوط به تحولات اخیر این کشور٬ فراموش کنند که دشمن صهیونیستی به دنبال تغییر معادله در لبنان است. این امر٬ پس از تجاوز صهیونیست‌ها به ضاحیه جنوبی بیروت و اظهارات آویو کوخافی رئیس ستاد ارتش رژیم صهیونیستی مبنی بر تغییر معادله در مقابله با حزب‌الله مشخص شد.</p>
      <p>البته در همین راستا کاملا روشن است که اقدام حزب‌الله ضد پهپاد صهیونیستی در جنوب لبنان٬ هیچ ارتباطی با تحولات داخلی لبنان ندارد. همچنین این موضوع٬ مسئله‌ای است که دبیرکل حزب‌الله به آن اشاره و تاکید کرد که موضوع مقاومت کاملا جدا از تحولات داخلی لبنان است و این دو مسئله‌ هیچ ارتباطی به هم ندارند٬ قابل توجه است که این اقدام مقاومت همچنین محاسبات رژیم صهیونیستی را مبنی بر اینکه تحولات داخلی لبنان٬ ابتکار عمل حزب‌الله را محدود می‌کند٬ به هم ریخت.</p>
      <p>مقاومت لبنان در مقابله با رژیم صهیونیستی یک واقعیت پایدار است و از هرگونه اتفاق و تحولی جدا بوده و هرگز نه خود را درگیر آن می‌کند و نه تحت تاثیر آن قرار می‌گیرد.</p>
      <p>باید اشاره کنیم که محاسبات رژیم صهیونیستی تنها در حد حدس و گمان نبود؛ بلکه یوسی میلمان تحلیلگر امور امنیتی صهیونیست‌ها به نقل از آویو کوخافی رئيس ستاد ارتش رژیم صهیونیستی ادعا کرد که حزب‌الله پس از ۱۷ اکتبر سال جاری درگیر تظاهرات‌های مردمی لبنان است. لذا مهم‌ترین پیام اقدام اخیر حزب‌الله ضد پهپاد جاسوسی صهیونیستی این بود که نشان داد چنین عملیات‌هایی همچنان ادامه خواهد داشت؛ سید حسن نصرالله نیزدر همین راستا تاکید کرد که در همین مسیر باقی می‌مانیم.</p>
      <p>همچنین دبیرکل حزب‌الله تصریح کرد که هدف اصلی ما تنها سرنگون کردن این پهپادها نیست٬ بلکه هدفمان مقابله با نقض حریم هوایی لبنان توسط دشمن است. سید نصرالله خاطرنشان کرد که اگر بتوانیم این پهپادها را ساقط کنیم خوب است؛ اما اگر هم نتوانیم آنها را سرنگون کنیم٬ قطعا آنها را از آسمان کشور دور کرده و حاکمیت و امنیت مقاومت و نیز کشور را حفظ می‌کنیم که هدف اصلی ما همین است.</p>
      <p>پیام دیگر اقدام اخیر حزب‌الله ضد پهپاد جاسوسی صهیونیست‌ها در جنوب لبنان٬ مربوط به عامل بازدارندگی بود که سید حسن نصرالله در این خصوص خاطرنشان کرد که دشمن سکوت کرده والبته حق هم دارد در این مرحله سکوت کند. دشمن صهیونیستی گمان می‌کرد که مقاومت جرأت استفاده از این سلاح را ندارد، درصورتی که با استفاده از این سلاح در مورد هدف قرار دادن پهپاد جاسوسی دشمن٬ ثابت کرد که جسارت استفاده از آن را داشته و به همه وعده‌ها و تصمیم‌ها در حمایت از کشور و حفظ حاکمیت مقاومت پایبند است.</p>
      <p>همچنین این اتفاق٬ همه محاسبات رژیم صهیونیستی در خصوص تاثیر پیام‌‌‌های تهدیدآمیز آن ضد مقاومت را به هم ریخته و قطعا این مفهوم به نهاد تصمیم‌گیری سیاسی و امنیتی در تل‌آویو نیز خواهد رسید.</p>
      <p>واضح است که ممانعت دشمن از پاسخ به پیام بازدارندگی مقاومت٬ اتفاقی نبوده است. صهیونیست‌ها در نتیجه این حمله دریافتند که هرگونه اقدامی در خصوص نقض حریم هوایی لبنان٬ با پاسخ مقاومت مواجه خواهد شد و به همین دلیل بود که دشمن برای جلوگیری از تکرار چنین اقدامی از سوی حزب‌الله٬ هیچ واکنشی نشان نداد.</p>
      <p>البته در همین راستا باید اشاره کنیم که صهیونیست‌ها در خصوص تحقیق درباره نوع موشکی که حزب‌الله توسط آن٬ پهپاد صهیونیستی را مورد هدف قرار داد، دچار سردرگمی و نگرانی شده‌اند. این حالت را می‌توان به خوبی در واکنش رسانه‌های آن نسبت به این اتفاق مشاهده کرد.</p>
      <p>برای مثال روزنامه اسرائيل‌الیوم با اشاره به تغییر سیاست‌های حزب‌الله که در پرتاب یک موشک به سمت پهپاد صهیونیستی در روز پنجشنه گذشته در جنوب لبنان منعکس شد٬ تاکید کرد که إسرائيل باید در ارزیابی سیاست‌های خود در منطقه تجدید نظر کند.</p>
      <p>طبق گزارش‌های این روزنامه٬ رژیم صهیونیستی به این نتیجه رسیده که سیدحسن نصرالله دبیرکل حزب‌الله این بار در عملی کردن تهدیدهایش بسیار جدی و قاطع است.</p>
      <p>این روزنامه اشاره کرد که حزب‌الله در خصوص نوع سلاحی که پهپاد صهیونیستی را هدف قرار داد چیزی نگفته است؛ در حالی‌ که طبق اطلاعات چندین گزارش از سوی صهیونیست‌ها٬ این یک موشک از نوع استرلا بوده است.</p>
      <p>روزنامه اسرائيل‌الیوم نتیجه گیری کرد که حزب‌الله در راستای تلاش برای ایجاد موازنه‌ های بازدارندگی جدید در مقابل ارتش صهیونیستی سیاست‌های خود را تغییر داده است.»</p>
    </article>
  </body>
</html>