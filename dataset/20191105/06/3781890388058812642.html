<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740079"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="ตุรกีอ้างจับกุม &quot;พี่สาวอดีตกาหลิบไอเอส&quot;"/>
    <meta property="og:description" content="รัฐบาลตุรกีเผยการจับกุมหญิงวัย 65 ปี ว่าเป็น “พี่สาว” ของอดีตผู้นำสูงสุดแห่งกลุ่มไอเอส ซึ่งเสียชีวิตระหว่างการเผชิญหน้ากับหน่วยรบพิเศษของสหรัฐ เมื่อปลายเดือนที่แล้ว"/>
  </head>
  <body>
    <article>
      <h1>ตุรกีอ้างจับกุม "พี่สาวอดีตกาหลิบไอเอส"</h1>
      <address>
        <time datetime="2019-11-05T06:00:00+00:00">05 Nov 2019, 06:00</time>
      </address>
      <p>
        <b>รัฐบาลตุรกีเผยการจับกุมหญิงวัย 65 ปี ว่าเป็น “พี่สาว” ของอดีตผู้นำสูงสุดแห่งกลุ่มไอเอส ซึ่งเสียชีวิตระหว่างการเผชิญหน้ากับหน่วยรบพิเศษของสหรัฐ เมื่อปลายเดือนที่แล้ว</b>
      </p>
      <p>สำนักข่าวต่างประเทศรายงานจากเมืองอิสตันบูล ประเทศตุรกีเมื่อวันที่ 5 พ.ย.ว่านายฟาห์เรตตุน อัลตุน ผู้อำนวยการฝ่ายสื่อสารของประธานาธิบดีเรเซป เทย์ยิป เออร์โดกัน ผู้นำตุรกี กล่าวเมื่อวันจันทร์ ว่าเจ้าหน้าที่ฝ่ายความมั่นคงของรัฐบาลอังการาจับกุมนางราสมิยา อาวาด อายุ 65 ปี ได้ที่เขตชานเมืองอาซาซ ในจังหวัดอเลปโป ทางตอนเหนือของซีเรีย โดยผู้ช่วยของเออร์โดกันกล่าวว่าอาวาดเป็นพี่สาวของนายอาบู บาการ์ อัล-บักห์ดาดี อายุ 48 ปี อดีตผู้นำสูงสุดของกลุ่มไอเอส ขณะที่ตอนนี้เธออยู่ภายใต้การควบคุมตัวของทางการตุรกีเพื่อสอบปากคำ พร้อมสามีและลูกสะใภ้ซึ่งถูกควบคุมตัวมาด้วยพร้อมกัน<br/> </p>
      <figure>
        <iframe data-src="https://twitter.com/TRTWorldNow/status/1191520504550703104?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>นอกจากนี้ รัฐบาลอังการาประกาศว่าการจับกุมอาวาดและบุคคลใกล้ชิดอีก 2 คน สะท้อนความมุ่งมั่นของตุรกีในการเดินหน้ากวาดล้าง “กลุ่มก่อการร้าย” อย่างไรก็ตาม ตุรกีปฏิเสธให้ข้อมูลเพิ่มเติมอีกเกี่ยวกับบุคคลทั้งสาม ขณะที่รัฐบาลวอชิงตันซึ่งประกาศการเสียชีวิตของบักห์ดาดีจากปฏิบัติการของหน่วยรบพิเศษสหรัฐในจังหวัดอิดลิบ ทางเหนือของซีเรีย เมื่อคืนวันที่ 26 ต.ค. ที่ผ่านมา ยังสงวนท่าทีต่อเรื่องนี้ และยังไม่มีฝ่ายใดแม้แต่กลุ่มไอเอสออกมาร่วมยืนยันว่า บุคคลซึ่งถูกจับกุมทั้งสามคนมีความเชื่อมโยงกับบักห์ดาดีในทางใดหรือไม่<br/> </p>
      <figure>
        <iframe data-src="https://twitter.com/ABCPolitics/status/1189650468093300736?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/ABCPolitics/status/1189652447871979520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้  กลุ่มไอเอสออกแถลงการณ์เกี่ยวกับการเสียชีวิตของบักห์ดาดีเพียงฉบับเดียวเมื่อสัปดาห์ที่แล้ว โดยยกย่องบักห์ดาดีเป็น “กาหลิบอิบราฮิม” และระบุว่าสภาที่ปรึกษาของกลุ่มไอเอสได้ประชุมหารือกัน และลงมติแต่งตั้งนายอาบู อิบราฮิม อัล-ฮาชีมี อัล-กูไรชี ให้ดำรงตำแหน่งกาหลิบหรือผู้นำสูงสุดคนใหม่ และนายอาบู ฮัมซา อัล-กูไรชี ดำรงตำแหน่งโฆษกซึ่งเป็นตำแหน่งรองจากกาหลิบ พร้อมทั้งขอให้สาวกและเครือข่าย ตลอดจนพันธมิตรของกลุ่มไอเอสทั่วโลกร่วมกัน "แสดงความสวามิภักดิ์" ต่อฮาชีมีและฮัมซาอย่างพร้อมเพรียงกัน.<br/><br/><b>เครดิตภาพ : REUTERS</b></p>
    </article>
  </body>
</html>