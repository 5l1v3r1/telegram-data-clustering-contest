<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/cpm-mouthpiece-daily-against-cpi-uapa-arrest.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T06:26:00+00:00"/>
    <meta property="og:title" content="കോലാഹലക്കാരുടെ ലക്ഷ്യം മുതലെടുപ്പ്: സിപിഐയ്ക്കു മറുപടിയുമായി സിപിഎം പത്രം"/>
    <meta property="og:description" content="തിരുവനന്തപുരം∙ അട്ടപ്പാടിയിലെ മാവോയിസ്റ്റ് ഏറ്റുമുട്ടലിൽ സിപിഐ നിലപാടിന് മറുപടിയുമായി സിപിഎം മുഖപത്രം. സര്‍ക്കാരിനെ വിമര്‍ശിക്കുന്ന കോലാഹലക്കാരുടെ.Maoist Encounter. maoist killing. Attapadi Maoist Killing. Malayalam News. manorama online. Latest News. CPI. CPM. Deshabhimani.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കോലാഹലക്കാരുടെ ലക്ഷ്യം മുതലെടുപ്പ്: സിപിഐയ്ക്കു മറുപടിയുമായി സിപിഎം പത്രം</h1>
      <address><time datetime="2019-11-05T06:26:00+00:00">05 Nov 2019, 06:26</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ അട്ടപ്പാടിയിലെ മാവോയിസ്റ്റ് ഏറ്റുമുട്ടലിൽ സിപിഐ നിലപാടിന് മറുപടിയുമായി സിപിഎം മുഖപത്രം. സര്‍ക്കാരിനെ വിമര്‍ശിക്കുന്ന കോലാഹലക്കാരുടെ ലക്ഷ്യം മുതലെടുപ്പ് മാത്രമാണ്. മാവോയിസ്റ്റ് ഭീകരതയെ ഇവര്‍ നിസാരവല്‍ക്കരിക്കുന്നു. പൊലീസിനേയും സര്‍ക്കാരിനേയും പ്രതിക്കൂട്ടിലാക്കുന്നതിലൂടെ ആര്‍ക്കാണ് ഗുണം. യുഎപിഎ ദുരുപയോഗം അനുവദിക്കരുത്. </p>
      <p>നിലമ്പൂരില്‍  കുപ്പു ദേവരാജ്  കൊല്ലപ്പെട്ടപ്പോഴും വ്യാജ ഏറ്റുമുട്ടലെന്ന ആരോപണം ഉയര്‍ന്നിരുന്നെന്നും പിന്നീട് അത് അങ്ങനയല്ലെന്ന് തെളിഞ്ഞെന്നും പാർട്ടി മുഖപത്രത്തിൽ ചൂണ്ടിക്കാട്ടുന്നു. അട്ടപ്പാടിയിൽ തിരച്ചിലിനിടയിലും ഇൻക്വസ്റ്റ് വേളയിലും പൊലീസിനു നേരെ നടന്ന ആക്രമണങ്ങളുടെ തെളിവുകൾ ഇതിനകം പുറത്തുവന്നിട്ടുണ്ട്. ഉന്നത ഉദ്യോഗസ്ഥരടക്കം തലനാഴിരയ്ക്കാണു രക്ഷപ്പെട്ടത്. എകെ 47 ഉൾപ്പെടെ കണ്ടെത്തിയിട്ടുമുണ്ട്. </p>
      <p>യുഎപിഎ കരിനിയമമാണ്. അതുകൊണ്ടുതന്നെ ദുരുപയോഗ സാധ്യത മുൻനിർത്തി പാസാക്കുന്ന ഘട്ടത്തിൽ തന്നെ എതിർത്തത് സിപിഎമ്മും ഇടതുപക്ഷവുമാണ്. യുഡിഎഫ് സർക്കാർ ചുമത്തിയ എട്ട് യുഎപിഎ കേസുകൾ ഈ സർക്കാർ റദ്ദാക്കിയിട്ടുണ്ട്. ഇവിടെ വിശദമായ പരിശോധന നടന്നുവരികയാണെന്നും ഒരു തരത്തിലുള്ള നീതിനിഷേധത്തിനും സർക്കാർ കൂട്ടിനിൽക്കില്ലെന്നു മുഖ്യമന്ത്രി ഉറപ്പുനൽകിയിട്ടുണ്ടെന്നും മുഖപത്രത്തിൽ വ്യക്തമാക്കുന്നു.</p>
      <p>യുഎപിഎ കേസിൽ പൊലീസിനെ വിമര്‍ശിച്ച് ഇന്നലെ സിപിഐ മുഖപത്രം ലേഖനം എഴുതിയിരുന്നു. ലഘുലേഖയുടെ പേരില്‍ മാവോയിസ്റ്റ് ബന്ധം ആരോപിക്കുന്നത് ദുരൂഹമെന്നും അറസ്റ്റ് അട്ടപ്പാടിയിലെ മാവോയിസ്റ്റ് വേട്ടയില്‍നിന്ന് ശ്രദ്ധ തിരിക്കാനെന്നും ഇന്നലെ പത്രം റിപ്പോർട്ട് ചെയ്തു. അറസ്റ്റിലായവരുടെ മാവോയിസ്റ്റ് ബന്ധം തെളിയിക്കാനായിട്ടില്ലെന്നും ലേഖനത്തിൽ ചൂണ്ടിക്കാട്ടുന്നു.</p>
      <p><b>English Summary</b> : CPM mouthpiece daily against CPI</p>
    </article>
  </body>
</html>