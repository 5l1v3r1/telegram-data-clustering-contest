<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740048"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="ตร.ยันจับเด็กทำกระทง ทำตามหน้าที่แถมช่วยไกล่เกลี่ย"/>
    <meta property="og:description" content="ผกก.สภ.เมืองนครราชสีมา ยันตำรวจทำตามหน้าที่จับเด็กทำกระทงละเมิดลิขสิทธิ์ ไม่งั้นจะโดนละเว้น และยังช่วยไกล่เกลี่ยเจรจาต่อรองระหว่างตัวแทนลิขสิทธิ์กับผู้ปกครองจาก 5 หมื่น เหลือ 5 พัน "/>
  </head>
  <body>
    <article>
      <h1>ตร.ยันจับเด็กทำกระทง ทำตามหน้าที่แถมช่วยไกล่เกลี่ย</h1>
      <address>
        <time datetime="2019-11-05T06:00:00+00:00">05 Nov 2019, 06:00</time>
      </address>
      <p>
        <b>ผกก.สภ.เมืองนครราชสีมา ยันตำรวจทำตามหน้าที่จับเด็กทำกระทงละเมิดลิขสิทธิ์ ไม่งั้นจะโดนละเว้น และยังช่วยไกล่เกลี่ยเจรจาต่อรองระหว่างตัวแทนลิขสิทธิ์กับผู้ปกครองจาก 5 หมื่น เหลือ 5 พัน </b>
      </p>
      <p>เมื่อวันที่ 5 พ.ย. จากกรณีตัวแทนลิขสิทธิ์การ์ตูนไปล่อซื้อหลอกสั่งให้เด็กนักเรียนหญิงอายุ 15 ปี ทำกระทงรูปการ์ตูนต่างๆ ก่อนโอนเงินมัดจำมาให้ 200 บาท พอนัดเอากระทงมาส่งก็แสดงตัวและให้เจ้าหน้าที่ตำรวจจับกุม ก่อนเรียกเงินค่าปรับ 50,000 บาท แลกกับการที่ไม่ต้องติดคุก ต่อมามีการเจรจาไกล่เกลี่ยโดยพ่อของเด็กนักเรียนหญิงยอมจ่ายค่าปรับเป็นเงิน 5,000 บาท เพื่อแลกกับการจบเรื่อง ทั้งที่ลูกสาวไม่มีเจตนาละเมิดลิขสิทธิ์แต่มีการล่อซื้อ และที่ทำเพื่อต้องการหารายได้เสริมช่วยแบ่งเบาภาระพ่อแม่ ตามที่ได้เสนอข่าวไปแล้วนั้น<br/><br/>ล่าสุด พ.ต.อ.คเชนท์ เสตะปุตตะ ผกก.สภ.เมืองนครราชสีมา เปิดเผยว่า เรื่องดังกล่าวเกิดขึ้นจริงในพื้นที่ โดยมีตัวแทนลิขสิทธิ์และตำรวจไปล่อซื้อจับกุมเด็กนักเรียนหญิงอายุ 15 ปี ในข้อหาละเมิดลิขสิทธิ์ เบื้องต้นทางพนักงานสอบสวนและได้ช่วยเจรจาไกล่เกลี่ยจนสุดท้ายตกลงค่าเสียหายกันที่ 5,000 บาท โดยเจ้าหน้าที่ตำรวจได้ปฏิบัติหน้าที่ไปตามกฎหมาย เพราะหากไม่ดำเนินการก็จะเป็นการละเว้นการปฏิบัติหน้าที่ ขณะที่เหตุการณ์ที่เกิดขึ้นก็ถือเป็นช่องโหว่ของกฎหมายเช่นเดียวกัน จึงอยากฝากเตือนนักเรียน นักศึกษา หากจะกระทำการใดๆ ควรคิดไตร่ตรองให้รอบคอบเสียก่อนเพราะอาจเกิดเหตุการณ์แบบนี้ขึ้นมาอีกได้<br/><br/>ขณะที่ชาวเน็ตยังคงวิพากษ์วิจารณ์เรื่องดังกล่าวอย่างต่อเนื่องถึงการที่เจ้าหน้าที่มาล่อซื้อสั่งทำกระทงรูปการ์ตูนต่างๆ และเข้าจับกุมนั้น เป็นลักษณะของการตบทรัพย์หรือไม่ และฝากถึงเจ้าหน้าที่ตำรวจช่วยพิจารณาก่อนดำเนินคดี อีกทั้งเรียกร้องให้ตัวแทนลิขสิทธิ์ออกมาขอโทษเด็กนักเรียนหญิงด้วย <br/><br/><br/><b><a href="https://www.dailynews.co.th/regional/740003">ทนายชี้"ลิขสิทธิ์"จ้างเด็กทำกระทง มีความผิดฐานกรรโชก</a>                 <br/><br/><a href="https://www.dailynews.co.th/regional/739970">คาใจจ้างเด็กทำ'กระทง' ลิขสิทธิ์แอบตลบหลังจับละเมิด</a>          </b></p>
    </article>
  </body>
</html>