<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/pomemben-del-turizma"/>
    <meta property="og:site_name" content="Primorske novice"/>
    <meta property="article:published_time" content="2019-11-05T06:00:00+00:00"/>
    <meta property="og:title" content="Pomemben del turizma"/>
    <meta property="og:description" content="Konec tedna sta Javni zavod za šport Nova Gorica in Kajakaški center Solkan gostila prireditve tretjega čezmejnega gorskega teka treh vrhov. Kraljevsko preizkušnjo na 58 kilometrov sta dobila Ivan Hrastovec in Urša Trobec."/>
  </head>
  <body>
    <article>
      <h1>Pomemben del turizma</h1>
      <address><time datetime="2019-11-05T06:00:00+00:00">05 Nov 2019, 06:00</time> by <a rel="author">Igor Mušič</a></address>
      <p>
        <b>Konec tedna sta Javni zavod za šport Nova Gorica in Kajakaški center Solkan gostila prireditve tretjega čezmejnega gorskega teka treh vrhov. Kraljevsko preizkušnjo na 58 kilometrov sta dobila Ivan Hrastovec in Urša Trobec.</b>
      </p>
      <figure>
        <img src="https://static.primorske.si/foto/highres/sport/718398_254_top_moski_58.jpg"/>
        <figcaption>Najboljši na 58 km (z leve): Andrej Lindič, Ivan Hrastovec in Ajet Mani. Foto: Igor Mušič</figcaption>
      </figure>
      <p><b>SOLKAN</b> &gt; Organizatorji, na čelu z goriškim tekaškim zanesenjakom <b>Miho Repičem</b>, so na tretjo izvedbo mednarodnega čezmejnega teka po poteh treh vrhov bojev prve svetovne vojne (Škabrijel, Sveta Gora in Sabotin) privabili 336 gorskih tekačev iz sedmih držav.</p>
      <p>Udeležencem so bili na voljo trije teki. Najzahtevnejši je na 58 kilometrih tekače utrujal še z 2864 višinskimi metri vzponov in s prav takšno količino spustov. Tekači so na tej preizkušnji morali med skoraj 700 metrov visokima Škabrijelom in Sabotinom preteči še nekakšno veliko podkev: ves rob Banjške planote do Kanalskega vrha, se spustiti v dolino Soče (sto metrov nad morjem) in se nato dvigniti na najvišjo točko teka, dobrih 812 metrov visoko Korado, ter se nato vračati proti Solkanu. Na poti so se morali spoprijeti tudi s plazenjem skozi kaverne in z veslanjem čez Sočo, katere gladina je le 50 metrov nad morsko.</p>
      <p>Kljub vetru, dežju, spolzkim skalam in megli so na najdaljši progi odstopili le štirje tekači, zmagal pa je prekaljeni štajerski gorski ultramaratonec <b>Ivan Hrastovec</b> z Vranskega, ki je s progo opravi v šestih urah, minuti in devetih sekundah. Izvrstno se je odrezal član društva Postojna teče <b>Andrej Lindič</b>, ki je osvojil absolutno drugo mesto s časom 6:55,49. Na cilju je povedal: “Zmagati nisem mogel, saj se z dolgimi teki v naravi ne ukvarjam tako resno kot Ivan. Tečem predvsem za zdravje. Vesel sem, da se je dirka razpletla tako, da smo imeli zanimiv boj za mesta med drugim in petim in da sem ostal na čelu te skupine.”</p>
      <p>Ženska zmaga je šla na Gorenjsko. Slavila je članica Kluba gorskih tekačev Papež iz Kamnika <b>Urša Trobec</b> (8:11,16), srebro pa si je priborila <b>Tina Medved </b>(ŠD Soške elektrarne, 8:40,45).</p>
      <p>“Atraktivna in tehnično zahtevna proga mi je ustrezala. Na njej sem kar uživala. Imela sem tudi podporo navijačev. Organizatorji so se izkazali z lepo razporejenimi okrepčevalnicami in oznakami,” je svojo tekmo komentirala Tolminka. Bila je del manjšine tekačev, ki so v cilj prišli pred temo. Ostali so se morali skozi gozdove in med iskanjem oznak dve do tri ure prebijati tudi s prižganimi čelnimi svetilkami.</p>
      <p>Tek na 28 km je postregel s 1672 metri višinske razlike vzponov in spustov. Tudi na tej progi so bili primorski tekači izvrstni, saj je absolutno zmagal<b> Janez Žen</b> iz Budanj, ki je v cilj pritekel po dveh urah 48 minutah in 52 sekundah. Dokaj prepričljivo je ugnal prvega zasledovalca <b>Aleša Debeljaka</b> iz ŠD Ljubljanske mlekarne (2:52,24).</p>
      <p>“Trasa je bila zanimiva, precej energije pa je pobrala spolzka podlaga. Brez krčev in padcev ni šlo, a sem se srečno izvlekel in se v drugem delu proge z dvigom ritma otresel konkurence,” je povedal primorski zmagovalec.</p>
      <p>V ženski konkurenci so vse stopničke zmagovalnega odra zasedle Primorke. Zmagala je <b>Kristina Kržišnik</b> (3:44,10) pred <b>Asto Gregorič</b> (3:48,37) in <b>Tino Oberstar</b> (3: 52,46).</p>
      <p>Tek na 12 kilometrov s 600 metri višinske razlike je dobil član KD Brda <b>Matic Plaznik</b>, ki je bil v cilju v manj kot uri (57,58). Drugo mesto je osvojil Ajdovec <b>Elis Filipič</b> (59,44). V ženski konkurenci je bila najhitrejša <b>Nika Mazi</b> iz okolice Ljubljane (1:13,48), najboljši primorski dosežek pa je s tretjim mestom prispevala Vipavka <b>Kristina Vanceta</b> (1:19,33).</p>
      <p>Organizator Miha Repič je bil z mislimi hitro že pri četrtem Teku treh vrhov: “Tekači so dobro sprejeli uvedbo tretjega najdaljšega teka. Škoda je le vremena, ki je nekoliko zmanjšalo število udeležencev. Naš osnovni namen je pokazati tekačem naše hribe, poti, zgodovino, kulturno in naravno dediščino. Tek v naravi je namreč postal pomemben del turizma, tu pa smo še daleč od tega, da bi v polnosti izkoristili vse, kar naše območje lahko ponudi. Vesel sem, da se je tek končal brez zdravstvenih težav in da se je dober glas o njem razširil. Za to gre posebna zahvala več kot sto prostovoljcem iz društev z obeh strani meje.”</p>
      <h3>Sledi tekaški pozdrav jeseni</h3>
      <p>Ljubitelji teka in hitre hoje se bodo lahko spet tekmovalno srečali v soboto pri sežanskem stadionu, kjer domači zavod za šport, turizem in prosti čas prireja Tekaški pozdrav jeseni na Krasu. Program se bo začel ob 9.40 z otroškimi teki na razdaljah od 300 do 1100 metrov. Uro kasneje bo od tam organiziran prevoz na startno mesto teka odraslih na 5800 metrov, ob 11. uri pa bo v Sežani še start desetkilometrskega teka. Zadnje športno dejanje bo ob 12.30, ko se bodo pomerili še specialisti za hitro hojo.</p>
      <p>Prijave in informacije: elektronska p0šta <i>info@sport-sezana.com </i>in telefon051/339-759.</p>
      <slideshow>
        <figure>
          <img src="https://static.primorske.si/foto/highres/sport/718398_254_tek_3_v_veslanje.jpg"/>
          <figcaption>Tekači (v belem je zmagovalec na 28 km Janez Žen) so morali tudi veslati čez Sočo. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/sport/718398_254_tek_3_v_cilj_veselje.jpg"/>
          <figcaption>Za večino tekačev je v slabem vremenu zmago predstavljal že prihod v cilj. Foto: Igor Mušič</figcaption>
        </figure>
        <figure>
          <img src="https://static.primorske.si/foto/highres/sport/718398_254_tek_3_v_miha_repic.jpg"/>
          <figcaption>Organizator Miha Repič Foto: Igor Mušič</figcaption>
        </figure>
      </slideshow>
    </article>
  </body>
</html>