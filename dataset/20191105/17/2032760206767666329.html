<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88786"/>
    <meta property="og:site_name" content="Denník politika"/>
    <meta property="article:published_time" content="2019-11-05T17:35:05+00:00"/>
    <meta property="og:title" content="Sudcovská rada Najvyššieho súdu SR preveruje stranu Vlasť a pozíciu Harabina v nej"/>
    <meta property="og:description" content="5.11.2019 (Webnoviny.sk) – Sudcovská rada Najvyššieho súdu Slovenskej republiky preveruje, či je politická strana Vlasť už oficiálne zaregistrovaná a či je ako jej štatutárny orgán zapísaný Štefan Harabin. Skúma tiež, či je Harabin registrovaný ako volebný líder kandidátky tejto politickej strany. Pre agentúru SITA to uviedla hovorkyňa najvyššieho súdu Alexandra Važanová s tým, že sudcovská rada si vyžiadala oficiálnu informáciu od ministerstva vnútra v súvislosti s Harabinovým vystúpením v relácii televízie TA3 V politike dňa 13. októbra 2019."/>
  </head>
  <body>
    <article>
      <h1>Sudcovská rada Najvyššieho súdu SR preveruje stranu Vlasť a pozíciu Harabina v nej</h1>
      <address><time datetime="2019-11-05T17:35:05+00:00">05 Nov 2019, 17:35</time> by <a rel="author">Webnoviny</a></address>
      <p>5.11.2019 (Webnoviny.sk) – Sudcovská rada Najvyššieho súdu Slovenskej republiky preveruje, či je politická strana Vlasť už oficiálne zaregistrovaná a či je ako jej štatutárny orgán zapísaný Štefan Harabin. Skúma tiež, či je Harabin registrovaný ako volebný líder kandidátky tejto politickej strany. Pre agentúru SITA to uviedla hovorkyňa najvyššieho súdu Alexandra Važanová s tým, že sudcovská rada si vyžiadala oficiálnu informáciu od ministerstva vnútra v súvislosti s Harabinovým vystúpením v relácii televízie TA3 V politike dňa 13. októbra 2019.</p>
      <p>Na Ministerstve spravodlivosti Slovenskej republiky sa zase rada informovala, či Harabin požiadal o prerušenie výkonu funkcie sudcu. <i>„Po doručení a oboznámení sa s vyžiadanými informáciami bude sudcovská rada ďalej konať,“</i> dodala pre SITA Važanová.</p>
      <p>Podľa novely zákona o sudcoch a prísediacich má sudca kandidujúci v parlamentných voľbách alebo eurovoľbách prísť o funkciu sudcu. Sudcovia tak nebudú môcť figurovať na kandidačnej listine politickej strany alebo hnutia. Zákon dostal označenie Lex Harabin.</p>
      <p>Na facebookovom profile Štefana Harabina a jeho strany Vlasť sa začiatkom týždňa objavilo niekoľko politických príspevkov. Agentúra SITA sa u najvyššieho súdu zaujímala, či sudca vyvíja svoje politické aktivity počas pracovnej doby. NS SR informoval, že si Harabin aktuálne čerpá dovolenku.</p>
      <p>O tom, že Harabin vstupuje do vrcholovej politiky informoval na brífingu 1. októbra. Vyhlásil, že v najbližších parlamentných voľbách bude kandidovať ako líder strany Vlasť. Sudca kandidoval neúspešne aj v tohtoročných prezidentských voľbách.</p>
      <p>Viac k témam: <a href="https://www.webnoviny.sk/tag/parlamentne-volby-na-slovensku/"><u>Parlamentné voľby do NRSR na Slovensku 2020</u></a><br/>Zdroj: Webnoviny.sk – <a href="https://www.webnoviny.sk/sudcovska-rada-najvyssieho-sudu-sr-preveruje-stranu-vlast-a-poziciu-harabina-v-nej/"><u>Sudcovská rada Najvyššieho súdu SR preveruje stranu Vlasť a pozíciu Harabina v nej</u></a> © SITA Všetky práva vyhradené.</p>
    </article>
  </body>
</html>