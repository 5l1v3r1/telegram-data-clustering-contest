<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/inspektorovi-policiyi-ogolosili-pidozru-u-vbivstvi-5-richnogo-kirila-tlyavova-328591_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T17:28:00+00:00"/>
    <meta property="og:title" content="Інспекторові поліції оголосили підозру у вбивстві 5-річного Кирила Тлявова"/>
    <meta property="og:description" content="Слідчі ДБР отримали результати експертизи і змогли точно встановити, чий постріл став для дитини смертельним."/>
  </head>
  <body>
    <article>
      <h1>Інспекторові поліції оголосили підозру у вбивстві 5-річного Кирила Тлявова</h1>
      <h2>Слідчі ДБР отримали результати експертизи і змогли точно встановити, чий постріл став для дитини смертельним.</h2>
      <address>
        <time datetime="2019-11-05T17:28:00+00:00">05 Nov 2019, 17:28</time>
      </address>
      <p>Слідчі Державного бюро розслідувань отримали результати експертизи у справі про вбивство п'ятирічного Кирила Тлявова з Переяслава, і змогли точно встановити, хто <b><a href="https://dt.ua/UKRAINE/slidchi-dbr-dnyami-nazvut-prizvische-togo-vid-chiyeyi-kuli-zaginuv-p-yatirichniy-kirilo-tlyavov-327953_.html">з підозрюваних зробив смертельний постріл</a></b>.</p>
      <p>Директор ДБР Роман Труба на брифінгу 5 листопада розповів, що це інспектор поліції, йому вже оголосили підозру у вбивстві, скоєному з необережності - ч. 1 ст. 119 Кримінального кодексу України.</p>
      <p>"Слідство встановило, що він стріляв по мішені, яка знаходилася перед лісосмугою, не бачив будинків за нею і дітей, які там гралися, але повинен був усвідомлювати, що стріляє з вогнепальної зброї і може завдати шкоди людям", - пише <a href="https://lb.ua/news/2019/11/05/441465_sledovateli_ustanovili_sdelal.html">LB.ua</a>.</p>
      <p>Унаслідок стрілянини одна з куль пролетіла 50 метрів, зрикошетила об камінь, пролетіла ще 30 метрів і поцілила голову хлопчика. За словами Романа Труби, відсутність зброї не вплине на перебіг розслідування, у детективів є свідчення підозрюваних і дані експертиз, які підтверджують, що "дитину вбила куля, і зробив це інспектор поліції".</p>
      <p>Нагадаємо, підозрюваними у справі проходять одразу двоє патрульних поліцейських: Володимир Петровець та Іван Приходько. Хто з них є підозрюваним у вбивстві з необережності, директор бюро не повідомив. Крім інспектора підозру сьогодні оголосили ще трьом підозрюваним:</p>
      <p>1. Одному з поліцейських - у хуліганстві (стаття 296 КК України);</p>
      <p>2. Цивільному Дмитру Кривошею – у хуліганстві та незаконному поводженні зі зброєю (стаття 263 КК України);</p>
      <p>3. 16-річному підлітку (за даними ЗМІ, сину одного з патрульних – ред.) – у хуліганстві та незаконному поводженні зі зброєю.</p>
      <p>"У вбивстві Кирила Тлявова оголошено підозри 4 особам. Лише одному з правоохоронців оголошено підозру у вбивстві, скоєному з необережності. Усі підозри оголошено сьогодні. Ще кілька слідчих дій і ми зможемо говорити про завершення судового розслідування", - цитує директора ДБР "<a href="https://hromadske.ua/posts/vbivstvo-5-richnogo-kirila-tlyavova-pidozru-ogolosili-4-osobam?tg-group">Громадське</a>".</p>
      <figure>
        <iframe src="https://www.youtube.com/embed/4o2bp9UowWg" width="640" height="360" data-service="Youtube" scrolling="no"/>
      </figure>
      <p>Нагадаємо, 3 червня в київській лікарні, не приходячи до тями, <a href="https://dt.ua/UKRAINE/u-likarni-pomer-hlopchik-yakogo-poranili-policeyski-313343_.html"><b>помер п'ятирічний Кирило Тлявов</b></a>. Смертельне вогнепальне поранення голови він дістав біля двору свого будинку у Переяславі 31 травня. За даними слідства, в дитину влучила куля, випущена п'яними співробітниками патрульної поліції, які стріляли по банках у сусідньому дворі.</p>
      <p>4 червня Голосіївський райсуд Києва обрав підозрюваним поліцейським запобіжний захід у вигляді <a href="https://dt.ua/UKRAINE/vbivstvo-ditini-v-pereyaslav-hmelnickomu-odnogo-z-pidozryuvanih-zaareshtuvali-313403_.html"><b>утримання під вартою строком на два місяці без застави</b></a>. 18 липня суд <a href="https://dt.ua/UKRAINE/sud-vidpraviv-pid-aresht-tretogo-pidozryuvanogo-u-vbivstvi-p-yatirichnoyi-ditini-317850_.html"><b>відправив під арешт третього підозрюваного</b></a> у вбивстві дитини.</p>
      <p>Докладніше про трагедію <a href="https://dt.ua/family/zapros-na-bezopasnoe-obschestvo-314526_.html"><b>читайте у матеріалі Юлії Дузь "Запит на безпечне суспільство"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a> / <a href="https://dt.ua/go/aHR0cDovL2xiLnVhLw==">LB.ua</a> / <a href="https://dt.ua/go/aHR0cDovL2hyb21hZHNrZS51YS8=">Hromadske.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>