<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88784"/>
    <meta property="og:site_name" content="Denník politika"/>
    <meta property="article:published_time" content="2019-11-05T17:35:03+00:00"/>
    <meta property="og:title" content="Akvapark v Senci má nového vlastníka, ten ho zmodernizuje a rozšíri"/>
    <meta property="og:description" content="5.11.2019 (Webnoviny.sk) – Česká firma STAVCOM-HP, ktorá začiatkom tohto roka kúpila na Slovensku hotelovú sieť TRINITY, do ktorej patrí Hotel Senec v Senci, Hotel Atrium vo Vysokých Tatrách a Hotel Sitno vo Vyhniach, ďalej rozširuje svoje portfólio. Teraz sa stala vlastníkom slovenského akvaparku v Senci, ktorý je neďaleko Bratislavy. Spoločnosť tak využíva svoje skúsenosti, ktoré má s vedením najväčšieho a najmodernejšieho akvaparku v Českej republike – Aqualandom Moravia. Práve ten patrí k najnavštevovanejším turistickým miestam v Česku."/>
  </head>
  <body>
    <article>
      <h1>Akvapark v Senci má nového vlastníka, ten ho zmodernizuje a rozšíri</h1>
      <address><time datetime="2019-11-05T17:35:03+00:00">05 Nov 2019, 17:35</time> by <a rel="author">Webnoviny</a></address>
      <p>5.11.2019 (Webnoviny.sk) – <b>Česká firma STAVCOM-HP, ktorá začiatkom tohto roka kúpila na Slovensku hotelovú sieť TRINITY, do ktorej patrí Hotel Senec v Senci, Hotel Atrium vo Vysokých Tatrách a Hotel Sitno vo Vyhniach, ďalej rozširuje svoje portfólio. Teraz sa stala vlastníkom slovenského akvaparku v Senci, ktorý je neďaleko Bratislavy. Spoločnosť tak využíva svoje skúsenosti, ktoré má s vedením najväčšieho a najmodernejšieho akvaparku v Českej republike – Aqualandom Moravia. Práve ten patrí k najnavštevovanejším turistickým miestam v Česku.</b></p>
      <p>Firma STAVCOM-HP, ktorá v susednom Česku vybudovala unikátny akvapark s ubytovacím zariadením, prenáša skúsenosti na slovenský trh. <i>„Rozhodli sme sa kúpiť akvapark v Senci, ktorý sa nachádza pár krokov od hotela Senec, ktorý prevádzkujeme od tohto roku. Ich prepojením získa akvapark chýbajúce ubytovacie kapacity a hoteloví hostia zas príležitosť pre plnohodnotné vyžitie a relax, ktoré máme overené zo susedného Česka. Tam vedieme akvapark vyše šesť rokov,“</i> konštatuje podpredseda predstavenstva firmy STAVCOM-HP <b>Michal Chovanec</b>. Aktuálne je akvapark v Senci dobre známy najmä klientele zo západného Slovenska a Bratislavy.</p>
      <p><i>„V najbližšej dobe plánujeme hneď niekoľko investícií, vďaka ktorým slovenský akvapark zmodernizujeme. V nasledujúcich rokoch počítame s investíciami vo výške až tri milióny eur. V prvom rade sa zameriame na celkové skvalitnenie služieb, súčasťou bude otvorenie novej reštaurácie, či rozšírenie Sai Wellness. Veríme, že našimi investíciami potešíme rodiny s deťmi a na svoje si prídu aj wellness klienti,“</i> doplňuje k plánom <b>Chovanec</b>. Návštevnícku štruktúru je možné porovnať tiež s českým Aqualandom Moravia, ktorý ročne navštívi 800-tisíc ľudí a polovicu tvoria práve rodiny s deťmi.</p>
      <p>Predaj akvaparku prebehol po niekoľkomesačných rokovaniach v prvej polovici októbra.</p>
      <p>Inzercia</p>
      <p>Viac k témam: <a href="https://www.webnoviny.sk/tag/aqualand-moravia/"><u>Aqualand Moravia</u></a>, <a href="https://www.webnoviny.sk/tag/aquapark/"><u>aquapark</u></a>, <a href="https://www.webnoviny.sk/tag/pr/"><u>PR</u></a>, <a href="https://www.webnoviny.sk/tag/trinity/"><u>Trinity</u></a><br/>Zdroj: Webnoviny.sk – <a href="https://www.webnoviny.sk/akvapark-v-senci-ma-noveho-vlastnika-ten-ho-zmodernizuje-a-rozsiri/"><u>Akvapark v Senci má nového vlastníka, ten ho zmodernizuje a rozšíri</u></a> © SITA Všetky práva vyhradené.</p>
    </article>
  </body>
</html>