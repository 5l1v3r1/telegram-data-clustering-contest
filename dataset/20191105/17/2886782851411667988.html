<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/erdogan-ugy-latszik-meg-mindig-nem-tudjak-szamunkra-allah-az-egyetlen-buntetoerovel-biro-h"/>
    <meta property="og:site_name" content="euronews"/>
    <meta property="article:published_time" content="2019-11-05T17:47:56+00:00"/>
    <meta property="og:title" content="Erdoğan: &quot;Úgy látszik még mindig nem tudják, számunkra Allah az egyetlen büntetőerővel bíró hatóság&quot;"/>
    <meta property="og:description" content="A török elnök ezt azután mondta, hogy az amerikai képviselőház népírtásnak minősítette az örmény genocídumot, és elítélte a török offenzívát Szíriában."/>
  </head>
  <body>
    <article>
      <h1>Erdoğan: "Úgy látszik még mindig nem tudják, számunkra Allah az egyetlen büntetőerővel bíró hatóság"</h1>
      <address><time datetime="2019-11-05T17:47:56+00:00">05 Nov 2019, 17:47</time> by <a rel="author">MTI </a></address>
      <p>Telefonon akar egyeztetni Recep Tayyip Erdoğan török elnök Donald Trump amerikai elnökkel, mielőtt eldöntené, hogy elutazik-e Washingtonba a jövő héten.</p>
      <p>Donald Trump november 13-ára hívta meg a török elnököt a washingtoni Fehér Házba. Erdoğannak sűrű lesz így a programja, hiszen november 7-én még Budapestre is ellátogat.</p>
      <h3>De miért kell telefonálni?</h3>
      <p>A török elnököt két, az amerikai képviselőházban történt eset is felbosszanthatta. Október 29-én a képviselők ugyanis megszavazták, hogy népirtásnak ismerik el az örmények ellen száz évvel ezelőtt a törökök által elkövetett tömeges gyilkosságokat, illetve szankciókat sürgettek Törökország ellen az északkelet-szíriai offenzívája miatt.</p>
      <p>"Ezeket a határozatokat, amelyeket a parlamentjükben meghoznak, mi semmisnek tekintjük" - mondta Erdoğan, hozzátéve, hogy "azok, akik Törökországot szankciókkal fenyegetik, a jelek szerint nem tudják, hogy számunkra Allah az egyetlen büntetőerővel bíró hatóság".</p>
      <p>A nézeteltérések ellenére Trump és Erdoğan kapcsolata erős. Kettejük október 6-i telefonbeszélgetése után jelentette be az amerikai elnök, hogy kivonja az addig a helyi kurdokat támogató katonáit Északkelet-Szíriából, és ezzel utat nyit Törökország offenzívája előtt.</p>
      <h3>Soha nem volt még annyire népszerű, mint az offenzíva megindítása óta</h3>
      <p>Egy friss felmérés szerint Erdoğan soha nem volt még ennyire népszerű, mint az offenzíva utáni hetekben: a népszerűségi mutatója 3,7 százalékkal magasabb, összesen 48 százalékos volt októberben - a 2018-as választások óta ez a legmagasabb arány, amit mértek. Ezzel párhuzamosan negatív megítélése 9,3 százalékot zuhant, így a megkérdezettek 33,7 százaléka nem értett csak egyet a lépéssel - ez az arány utóljára 2016-ban, a júliusi, államcsínyként nyilvántartott tisztogatási hullám kitörése előtt volt ilyen alacsony. 18 százaléka a megkérdezetteknek nem nyilatkozott.</p>
      <p>A népszerűség növekedése rá is fér a török elnökre, ugyanis a török líra harminc százalékos leértékelődése, a valutaválság, az infláció, a recesszióba eső gazdaság és a magas munkanélküliségi ráták alaposan megtépázták azt. Az offenzíva megindításával azonban az öt parlamenti pártból négy egyetért, és támogatja azt.</p>
      <h3>A törökök szerint még mindig vannak amerikaiak és kurdok a "biztonsági zónában"</h3>
      <p>A török elnök arról is beszélt kedden a parlamentben, hogy az YPG kurd milícia nem vonult még ki teljesen a szíriai-török határ közeléből, és az amerikai erők - szemben a török-amerikai megállapodással - továbbra is közös járőrözéseket végeznek a kurdokkal.</p>
      <p>Csaknem egy hónappal ezelőtt a török haderő és szíriai szövetségesei offenzívát indítottak az YPG harcosai ellen Szíriában, ahol ellenőrzésük alá vonták a török határ mentén fekvő területeket. Ankara megállapodott az Egyesült Államokkal és Oroszországgal azzal a céllal, hogy az YPG erői vonuljanak ki abból a "biztonsági zónából", amelyet létre akar hozni a térségben, ezért cserébe Törökország leállítja a kurdok elleni műveleteket. Míg Washington és Moszkva azt állítja, hogy az YPG harcosai már távoztak a határ közeléből, Ankara szerint nem ez a helyzet.</p>
      <p>"A terroristák továbbra sem hagyták el Tel Rifaat és Manbidzs városát, és jelen vannak Rász al-Aintól keletre is" - mondta Erdoğan. Hozzétette: hogyan lehetséges, hogy az amerikaiak még mindig közösen járőröznek "a terrorszervezetekkel", miközben azt a döntést hozták korábban, hogy kivonulnak a térségből? Ez nincs benne a megállapodásunkban - mondta.</p>
    </article>
  </body>
</html>