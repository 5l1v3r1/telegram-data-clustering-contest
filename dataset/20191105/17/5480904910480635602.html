<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zakon-zrejme-vic-ochrani-spotrebitele-pri-preshranicnich-nakupech/1817586?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T17:43:00+00:00"/>
    <meta property="og:title" content="Zákon zřejmě víc ochrání spotřebitele při přeshraničních nákupech"/>
    <meta property="og:description" content="Praha - Zákon zřejmě zpřesní a sjednotí pravomoci a postupy úřadů zemí EU tak, aby mohly účinně odhalovat a trestat poškozování spotřebitelů. Mělo by to zlepšit i práva českých spotřebitelů při přeshraničních nákupech a platbách. Počítá s tím novela zákona o ochraně spotřebitele, kterou dnes podpořila Sněmovna. Vláda ji chtěla nechat schválit zrychleně již v prvním čtení, tento postup ale vetovaly kluby ODS a TOP 09, jak jim umožňuje jednací řád."/>
  </head>
  <body>
    <article>
      <h1>Zákon zřejmě víc ochrání spotřebitele při přeshraničních nákupech</h1>
      <address><time datetime="2019-11-05T17:43:00+00:00">05 Nov 2019, 17:43</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Zákon zřejmě zpřesní a sjednotí pravomoci a postupy úřadů zemí EU tak, aby mohly účinně odhalovat a trestat poškozování spotřebitelů. Mělo by to zlepšit i práva českých spotřebitelů při přeshraničních nákupech a platbách. Počítá s tím novela zákona o ochraně spotřebitele, kterou dnes podpořila Sněmovna. Vláda ji chtěla nechat schválit zrychleně již v prvním čtení, tento postup ale vetovaly kluby ODS a TOP 09, jak jim umožňuje jednací řád.</p>
      <p>Změna zákona má nabýt účinnosti 17. ledna příštího roku, kdy nabude účinnosti nové nařízení EU, na které novela reaguje. Podle dřívějšího vyjádření ministra průmyslu Karla Havlíčka (za ANO) bude možné lépe zakročit v případech, kdy spotřebitele poškodí firma sídlící v jiném státě EU. Evropská komise dospěla podle důvodové zprávy k závěru, že pro postih protiprávního jednání podnikatelů vůči spotřebitelům je nutné víc koordinovat činnost národních dozorových orgánů.</p>
      <p>Dozorový orgán země, kde jsou spotřebitelé poškozováni, se bude moci obrátit na dozorový orgán státu, odkud pochází pachatel, a požádat ho o přijetí opatření, aby protiprávní jednání skončilo. Spolupráce mezi unijními státy už funguje, ale tato novela by ji měla podle ministerstva průmyslu zlepšit tak, aby byl spotřebitel více ochráněn.</p>
      <p>Ústředním styčným orgánem pro přeshraniční spolupráci bude ministerstvo průmyslu a obchodu. Mezi správními úřady, které mají dohlížet na dodržování pravidel evropského nařízení, bude pak například Česká obchodní inspekce, Česká národní banka, Státní veterinární správa a krajské nebo obecní živnostenské úřady.</p>
    </article>
  </body>
</html>