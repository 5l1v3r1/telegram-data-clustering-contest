<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-35/guvernul-orban-il-va-propune-pe-siegfried-muresan-comisar-european-152579.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T17:21:00+00:00"/>
    <meta property="og:title" content="Guvernul Orban îl va propune pe Siegfried Mureșan comisar european"/>
    <meta property="og:description" content="Guvernul Orban va trimite marți sau miercuri o scrisoare Comisiei Europene, prin care îl va propune pe europarlamentarul liberal Siegfried Mureșan pentru funcția de comisar european, potrivit unor surse din PNL. "/>
  </head>
  <body>
    <article>
      <h1>Guvernul Orban îl va propune pe Siegfried Mureșan comisar european</h1>
      <address>
        <time datetime="2019-11-05T17:21:00+00:00">05 Nov 2019, 17:21</time>
      </address>
      <figure>
        <img src="https://www.ebihoreanul.ro/modules/news/files/siegfried-muresan-europafm-110519.jpg"/>
        <figcaption>(sursa foto: europalibera.ro)</figcaption>
      </figure>
      <p>Guvernul Orban va trimite marţi sau miercuri o scrisoare Comisiei Europene, prin care îl va propune pe europarlamentarul liberal Siegfried Mureşan la funcţia de comisar european, informează agenţia de ştiri Reuters, citând surse din cadrul PNL.</p>
      <p>România urmează să deţină portofoliul Transporturilor în cadrul Comisiei Europene.</p>
      <p>"O scrisoare va fi trimisă la Bruxelles astăzi sau miercuri devreme", a declarat, potrivit agenţiei, un membru PNL implicat în procesul de nominalizare.</p>
      <p>"S-a convenit că Mureşan este propunerea României", a transmis o altă sursă, din PNL, pentru Reuters.</p>
      <p>După respingerea Rovanei Plumb şi a lui Dan Nica, fosta şefă a Executivului, Viorica Dăncilă, l-a propus pe Victor Negrescu pentru funcţia de comisar european.</p>
      <p>Purtătoarea de cuvânt a Comisiei Europene, Mina Andreeva, a transmis în urmă cu o săptămână că sunt cunoscute neînţelegerile de la Bucureşti (n.r. între Guvern şi preşedinte), dar că există "dubii mari" referitoare la legitimitatea propunerii transmise de guvernul Dăncilă, indicând că preşedintele Klaus Iohannis s-a opus propunerii formulate de Dăncilă.</p>
      <p>Andreeva a mai precizat că "oricare va fi noul candidat român, el sau ea trebuie să fie acceptat de către preşedintele-ales şi trebuie să reuşească să obţină susţinerea necesară în Parlamentul European. Europa trebuie să meargă înainte".</p>
      <p>Premierul Ludovic Orban a declarat, încă de la preluarea mandatului, că nominalizarea unui comisar european este una dintre priorităţile noului guvern. Orban a arătat că va exista o procedură care va presupune consultarea cu preşedintele Iohannis, precum şi cu Parlamentul.</p>
      <p>Siegfried Mureşan, în vârstă de 38 de ani, este europarlamentar PNL şi se află la cel de-al doilea mandat. </p>
    </article>
  </body>
</html>