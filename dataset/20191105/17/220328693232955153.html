<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/lilyana-pavlova-stana-zam-shef-na-eib-405962.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T17:30:00+00:00"/>
    <meta property="og:title" content="Лиляна Павлова стана зам.-шеф на ЕИБ"/>
    <meta property="og:description" content="Павлова стана вицепрезидент и член на Управителния комитет на Европейската инвестиционна банка"/>
  </head>
  <body>
    <article>
      <h1>Лиляна Павлова стана зам.-шеф на ЕИБ</h1>
      <address><time datetime="2019-11-05T17:30:00+00:00">05 Nov 2019, 17:30</time> by <a rel="author">Редактори</a></address>
      <p>Бившият министър Лиляна Павлова встъпи в длъжност като вицепрезидент и член на Управителния комитет на Европейската инвестиционна банка (ЕИБ), съобщиха от Министерството на финансите.</p>
      <p>Павлова е първият вицепрезидент на Банката от България, като мандатът за длъжността е три години. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите.</p>
      <p>Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чехия, Унгария, Малта, Полша, Словакия и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката.</p>
    </article>
  </body>
</html>