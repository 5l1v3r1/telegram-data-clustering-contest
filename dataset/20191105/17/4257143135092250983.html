<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/05/elkezdodott-a-kampany-kemeny-kuzdelem-varhato-szlovakiaban"/>
    <meta property="og:site_name" content="infostart"/>
    <meta property="article:published_time" content="2019-11-05T17:45:00+00:00"/>
    <meta property="og:title" content="Elkezdődött a kampány, kemény küzdelem várható Szlovákiában"/>
    <meta property="og:description" content="Négy hónap múlva parlamenti választásokat tartanak Szlovákiában. A felvidéki magyarok számára azonban a kulcskérdésre még mindig nincs válasz."/>
  </head>
  <body>
    <article>
      <h1>Elkezdődött a kampány, kemény küzdelem várható Szlovákiában</h1>
      <address><time datetime="2019-11-05T17:45:00+00:00">05 Nov 2019, 17:45</time> by <a rel="author">Infostart / InfoRádió - Kiss Balázs (Pozsony)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/tudositoink/2019/11/06/osszeallt-a-felvideki-magyar-valasztasi-egyseg-egy-nagy-bokkenovel"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/10/29/nagyon-keves-idejuk-van-a-szlovakiai-magyar-partoknak-az-osszefogasra"/>
        <a href="https://infostart.hu/kulfold/2019/10/23/ujabb-lepes-a-kozos-magyar-valasztasi-lista-fele-szlovakiaban"/>
        <a href="https://infostart.hu/kulfold/2019/10/18/egyutt-indul-harom-magyar-part-a-szlovakiai-parlamenti-valasztason"/>
      </related>
      <h3>Négy hónap múlva parlamenti választásokat tartanak Szlovákiában. A választási kampány hivatalosan november 5-én, kedden kezdődik, s kemény küzdelemre számítanak a választópolgárok. Köztük azok a felvidéki magyarok is, akik számára még most sem teljesen világos, kikre adhatják le a voksukat, ha magyar pártokat, illetve képviselőket szeretnének látni a parlamentben.</h3>
      <p>2020. február 29-én lesznek a parlamenti választások Szlovákiában, jelentette be Andrej Danko szlovák házelnök, aki arra kéri a politikusokat, viselkedjenek sportszerűen. "Minden állampolgárnak és a nemzeti kisebbségek képviselőinek sok szerencsét kívánok ahhoz, hogy a megfelelő politikai pártot és vezetőt tudják választani. 2020. február 29-én Szlovákia további négy évéről döntünk. Nehéz korban élünk, tele ellenőrizetlen információkkal. Döntsenek felelősséggel, és semmiképpen ne engedjék, hogy szavazatuk kárba vesszen" – fogalmazott Andrej Danko.</p>
      <p>Hétfőtől a politikai pártok nem változtathatják meg a megnevezésüket.</p>
      <blockquote>Kampányra a pártok legfeljebb három millió eurót költhetnek, kiadásaikat transzparensen kell elszámolniuk.</blockquote>
      <p>A kampánycsend két nappal a választások előtt kezdődik, a jelöltek február 26-a éjféltől már nem kampányolhatnak. A pártok december 1-jéig adhatják le jelöltlistájukat, és december 21. után derül ki, hogy melyik párt milyen sorszámmal indul a választásokon.</p>
      <h4>Zátonyra futottak a tárgyalások a magyar pártok között</h4>
      <p>A magyar választók számára viszont még az sem derült ki, hogy az öt szlovákiai magyar politikai érdekképviselet – a Híd, az MKP, a Magyar Fórum, az Összefogás és az MKDSZ – között végül milyen egyezség születik. Az öt párt együttműködéséért folytatott tárgyalások múlt csütörtökön futottak zátonyra.</p>
      <blockquote>A tárgyalások megfeneklésének fő oka az volt, hogy az MKP, az Összefogás és a Magyar Fórum kizárta a maffiakapcsolatokkal vádolt Smerrel való kormányzati együttműködés lehetőségét.</blockquote>
      <p>A Híd, és az MKDSZ viszont azon a véleményen volt, hogy erről a kérdésről majd a parlamentbe bejutott képviselőknek kell döntést hozniuk konszenzusos alapon.</p>
      <p>Menyhárt József, az MKP elnöke ezt másképp gondolja. "Nem tudtunk egy alapvető kardinális kérdésen továbblendülni, az pedig a Smerrel való együttműködés. Ezt mi nem szeretnénk. Tízpercnyi tárgyalás után is világosan látható volt, hogy a Híd ebből a kérdésből most nem tud engedni. Az a három párt, amely megtalálta ebben az egy pontban az egyezséget, tovább tudott lépni, de ez még nem a helyzet megoldása. Egy megoldási lehetőség, amiben úgy gondolom, mindenkinek meg kell találni a szerepét” – fogalmazott Menyhárt József, az MKP elnöke.</p>
      <p>Ravasz Ábel, a Híd alelnöke így értékelt: "Nagyon komoly társadalmi elvárás volt, hogy megszülessen a megegyezés. Úgy érzem magam, mint az oltár előtt hagyott menyasszony. Ott voltunk a megegyezés küszöbén, és a másik fél nem tudott ezen a küszöbön átlépni."</p>
      <blockquote>Most már nem egész egy hónap van hátra, hogy végleges listát állítsanak a választáson induló pártok.</blockquote>
      <p>A szlovák parlament október végén megszavazta, hogy 14 napról 50 napra hosszabbodik a közvélemény-kutatásokra vonatkozó moratórium. Ez azt jelenti, hogy a választások előtt 50 nappal tilos lesz közzétenni a pártok preferenciáival kapcsolatos felmérések eredményeit. A törvény beterjesztői szerint a közvélemény-kutatások politikailag befolyásoltak. A múlt héten elvégzett felmérés szerint a lakosság 60 százaléka ellenzi a hosszú moratóriumot, mert az korlátozza a polgárok információkhoz való szabad hozzáférésének jogát, és ilyen tekintetben az afrikai országok szintjére taszítja Szlovákiát.</p>
      <p>
        <i>Nyitókép: pixabay</i>
      </p>
    </article>
  </body>
</html>