<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/sud-zakriv-spravu-gostinnogo-dvoru-kiyeva-328584_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T17:12:00+00:00"/>
    <meta property="og:title" content="Суд закрив справу Гостинного двору Києва"/>
    <meta property="og:description" content="Тепер доля історичної будівлі у руках уряду.  "/>
  </head>
  <body>
    <article>
      <h1>Суд закрив справу Гостинного двору Києва</h1>
      <h2>Тепер доля історичної будівлі у руках уряду.  </h2>
      <address>
        <time datetime="2019-11-05T17:12:00+00:00">05 Nov 2019, 17:12</time>
      </address>
      <p>Київський апеляційний суд закрив справу щодо арешту будівлі Гостинного двору. Як повідомила КМДА, таке рішення прийняли у зв'язку з тим, що прокурор відмовився від своєї апеляційної скарги. Тепер будівлю мають повернути у комунальну власність.</p>
      <p>"Тепер справа за Кабміном – передати будівлю Гостинного двору у комунальну власність задля її реставрації. Окремо хочу подякувати громадськості, яка підтримувала весь цей час місто. Тільки разом ми можемо досягти результату", – заявив директор Департаменту охорони культурної спадщини Олександр Никоряк.</p>
      <p>Навесні поточного року Печерський районний суд Києва відмовив у клопотанні про накладення арешту на будівлю Гостинного двору.</p>
      <p>Гостинний двір був збудований 1809 року та є пам'яткою архітектури місцевого значення. З 1994 року він перебував в оренді приватної структури ВАТ "Спеціальне науково-реставраційне проектне будівельно-виробниче підприємство" Укрреставрація ".</p>
      <p>Згідно з угодою від 1994 року "Укрреставрація" брала на себе повну відповідальність за збереження цієї пам'ятки архітектури і утримання будівель у належному санітарному, протипожежному і технічному стані. Однак, згідно з актом обстеження від 10 грудня 2015 року, було встановлено, що ніякі будівельні роботи на орендованому об'єкті не проводилися. В акті зафіксовано також відсутність настилу даху будівлі, вікон та дверей будівлі, зовнішнього та внутрішнього оздоблення будівлі, а також часткове (мінімальне) підтоплення підвальних приміщень.</p>
      <p>Впродовж цього часу постановою Кабінету міністрів № 1380 від 15 серпня 2011 року <a href="https://dt.ua/UKRAINE/sud-ne-zmig-povernuti-gostinnomu-dvoru-status-pam-yatnika-arhitekturi-120950_.html"><b>Гостинний двір вивели з Державного реєстру пам'яток архітектури</b></a>, але 24 листопада 2015 року Окружний адмінсуд Києва визнав незаконною та нечинною відповідну постанову Кабміну. У вересні 2016 року Господарський суд Києва відмовив фонду Держмайна у поверненні архітектурної пам'ятки Гостинного Двору у державну власність.</p>
      <p>Гостинний двір стоїть без даху, вікон і штукатурки ще з зими 2013 року. У 2014-2016 суди скасували дозвіл на виконання будівельних робіт, після чого роботи припинилися.</p>
      <p>У 2018 році суд розірвав договір оренди і <a href="https://dt.ua/UKRAINE/verhovniy-sud-zalishiv-u-derzhvlasnosti-gostinniy-dvir-na-podoli-277239_.html"><b>зобов'язав "Укрреставрацію" повернути будівлю – пам'ятку архітектури "Гостинний двір" Регіональному відділенню ФДМУ</b></a> по місту Києву.</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>