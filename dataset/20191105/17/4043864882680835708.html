<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231091/"/>
    <meta property="og:site_name" content="Українська правда"/>
    <meta property="article:published_time" content="2019-11-05T17:00:10+00:00"/>
    <meta property="og:title" content="Горбатюк припускає, що його експідлеглий з Портновим викрали матеріали по Майдану"/>
    <meta property="og:description" content="Колишній керівник у справах Майдану Сергій Горбатюк каже, що його експідлеглий разом із юристом Андрієм Портновим могли викрасти матеріали розслідування, щоб звинуватити його у злочині."/>
  </head>
  <body>
    <article>
      <h1>Горбатюк припускає, що його експідлеглий з Портновим викрали матеріали по Майдану</h1>
      <address>
        <time datetime="2019-11-05T17:00:10+00:00">05 Nov 2019, 17:00</time>
      </address>
      <p>Колишній керівник у справах Майдану Сергій Горбатюк каже, що його експідлеглий разом із юристом Андрієм Портновим могли викрасти матеріали розслідування, щоб звинуватити його у злочині.</p>
      <p><b>Джерело</b>: коментар Горбатюка "Українській правді" у відповідь на звинувачення Портнова про <a href="https://www.pravda.com.ua/news/2019/11/5/7231081/">"викрадення" двох томів</a> справи по розстрілам на Майдані</p>
      <p><b>Пряма мова</b>: "Це робиться умисно, не тільки для моєї дискредитації, але і для створення підстав, зокрема щодо проведення обшуків в мене та слідчих і прокурорів у цьому провадженні… </p>
      <p>Думаю, це зроблено не просто так, а саме для залякування мене у зв’язку з моїми останніми заявами про перешкоджання та блокування розслідування стосовно екс- і діючих високопосадовців… </p>
      <p>Хочу заявити про вчинення злочину саме Портновим А. у завідомо неправдивому повідомленні про злочин, вчинений мною, і ознаки організації саме ним спільно із прокурором викрадення матеріалів провадження. </p>
      <p>ДБР… мало б з’ясувати, звідки у Портнова А. ці матеріали (кримінальні провадження на дорозі не валяються), і перевірити версію про організацію саме ним викрадення матеріалів провадження".</p>
      <p><b>Деталі: </b>За словами Горбатюка, над розслідуванням розстрілів на Майдані тривалий час працював прокурор Ніколаєв Микола Павлович.</p>
      <p>З початку 2018 року <b>Горбатюк неодноразово подавав стосовно свого підлеглого скарги "про притягнення його до відповідальності за підозрою у зливі інформації у цьому провадженні та інших порушеннях"</b>.</p>
      <p>Прокурора до відповідальності не притягнули.</p>
      <p>Екскерівник Управління спецрозслідувань припускає, що частина матеріалів справи могла залишатися у Ніколаєва.</p>
      <p>Водночас, Горбатюк стверджує, що на момент його звільнення матеріали по вбивствам майданівців знаходились у приміщенні прокуратури, а не в нього.</p>
      <p><b>Передісторія</b>:</p>
      <ul>
        <li>23 жовтня генеральний прокурор Руслан Рябошапка підписав наказ про <a href="https://www.pravda.com.ua/news/2019/10/23/7229878/">звільнення</a> Сергія Горбатюка з посади керівника управління спеціальних розслідувань, яке займалось справами Майдану. </li>
        <li>5 листопада Державне бюро розслідувань відкрило кримінальне провадження стосовно слідчих управління спеціальних розслідувань ГПУ, які нібито допустили втрату матеріалів". Провадження відкрили за заявою заступника голови Адміністрації президента Віктора Януковича Андрія Портнова.</li>
        <li>Портнов заявив, що <a href="https://www.pravda.com.ua/news/2019/11/5/7231081/">Горбатюк</a> "вкрав два томи оригіналів кримінального провадження", що стосуються розстрілів співробітників міліції під час Революції Гідності.</li>
        <li>Пізніше у деяких ЗМІ було оприлюднено фотографії нібито цих двох томів. На них вказано, що йдеться про матеріали Головного слідчого управління ГПУ. Водночас Горбатюк очолював інший підрозділ ГПУ – управління спецрозслідувань.</li>
      </ul>
      <footer>Соня Лукашова, УП</footer>
    </article>
  </body>
</html>