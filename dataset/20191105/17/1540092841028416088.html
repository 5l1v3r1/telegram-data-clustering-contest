<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196351/leoforeiolorides-epanerxontai-oi-kameres-telos-stin-dieleysi-aytokiniton"/>
    <meta property="og:site_name" content="CNN.gr"/>
    <meta property="article:published_time" content="2019-11-05T17:03:07+00:00"/>
    <meta property="og:title" content="Λεωφορειολωρίδες: Επανέρχονται οι κάμερες - Τέλος στην διέλευση αυτοκινήτων"/>
    <meta property="og:description" content="Τέλος στην διέλευση των οδηγών στις λεωφορειολωρίδες αναμένεται να βάλει ο ΟΑΣΑ με την άμεση επανενεργοποίηση των καμερών που βρίσκονται στις λωρίδες..."/>
  </head>
  <body>
    <article>
      <h1>Λεωφορειολωρίδες: Επανέρχονται οι κάμερες - Τέλος στην διέλευση αυτοκινήτων</h1>
      <h2>Τέλος στην διέλευση των οδηγών στις λεωφορειολωρίδες αναμένεται να βάλει ο ΟΑΣΑ με την άμεση επανενεργοποίηση των καμερών που βρίσκονται στις λωρίδες αποκλειστικής κυκλοφορίας λεωφορείων.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 19:03 , 05 November 2019</p>
      <p>Μάλιστα τις επόμενες ημέρες συνεργεία του Οργανισμού θα προχωρήσουν στην<b> ειδική διαγράμμιση των λεωφορειολωρίδων</b> στην περιοχή ευθύνης του, μήκους περίπου 50 χιλιομέτρων, ώστε να <b>αποφεύγεται από τους οδηγούς η χρήση τους</b>. Στόχος είναι να μειώσει τις καθυστερήσεις των λεωφορείων και των τρόλεϊ.</p>
      <p>Συγκεκριμένα, με αποφάσεις που δημοσιεύτηκαν πρόσφατα στη Διαύγεια εγκρίνεται η δέσμευση πίστωσης ύψους 1.209 ευρώ σε βάρος της  πίστωσης του προϋπολογισμού εξόδων της Ο.Α.Σ.Α. Α.Ε. για τη χρήση 2019 που αφορά προμήθεια θερμογραφικού χαρτιού για την εκτύπωση φωτογραφιών από τις κάμερες παραβιάσεων σε Αποκλειστικές Λωρίδες Λεωφορείων. Επίσης, είχε προηγηθεί και απόφαση με την οποία εγκρινόταν στην εταιρεία ΟΔΟΣΗΜΑΝΣΗ - Κ.ΧΡΟΝΗΣ ΑΒΕΕ η ανάθεση εκτέλεσης εργασιών οριζόντια σήμανσης Αποκλειστικών λωρίδων Λεωφορείων στην περιοχή ευθύνης του ΟΑΣΑ. Η αμοιβή για την παραπάνω εργασία ορίζεται σε 14.794,30 ευρώ πλέον ΦΠΑ.</p>
      <p>Όπως επισημαίνουν στελέχη του ΟΑΣΑ «η βέλτιστη λειτουργία των λεωφορειολωρίδων <b>ενισχύει την αξιοπιστία εκτέλεσης των δρομολογίων του δικτύου των οδικών μέσων.</b> Με σκοπό τη βελτίωση της εξυπηρέτησης του επιβατικού κοινού, ο Οργανισμός προχωρά στην καλύτερη δυνατή αξιοποίηση του συστήματος ελέγχου της κυκλοφορίας στις λεωφορειολωρίδες».</p>
      <p>Το μέτρο αυτό εντάσσεται στο<b> πλαίσιο της αναθεώρησης και του ανασχεδιασμού του συγκοινωνιακού έργου</b> που βασικό στόχο έχουν την βελτίωση της κινητικότητας των πολιτών της Αττικής και την αποδοτική λειτουργία του συστήματος των αστικών συγκοινωνιών. Μάλιστα, προς την κατεύθυνση αυτή ήδη η διοίκηση του Οργανισμού έχει προχωρήσει σε εκπόνηση μελέτης που θα οριστικοποιήσει τις προδιαγραφές του νέου γενικού σχεδίου  Μεταφορών Αττικής, η οποία και εκτιμάται ότι θα ολοκληρωθεί το Φεβρουάριο του 2020. Η μελέτη κρίθηκεαπαραίτητη μιας και το υφιστάμενο δίκτυο αστικών συγκοινωνιών είναι βασισμένο σε στοιχεία μελετών ζήτησης μετακινήσεων και προέλευσης προορισμού προ 15 περίπου ετών με βάση τις τότε κοινωνικές, οικονομικές, μεταφορικές συνθήκες της Αττικής.</p>
      <p>Το 2009 εκπονήθηκε ένα <b>γενικό σχέδιο μεταφορών για την Αττική</b> που περιλάμβανε αριθμό προγραμματισμένων έργων υποδομής και σειρά προτεινομένων συγκοινωνιακών, οργανωτικών, λειτουργικών, θεσμικών μέτρων καθώς επίσης και την αξιοποίηση νέων τεχνολογιών. Ωστόσο η οικονομική κρίση ήταν ένας από τους κύριους λόγους που η πλειοψηφία από τα προτεινόμενα μέτρα δεν υλοποιήθηκαν, εξαιρουμένων  κυρίως των τροποποιήσεων των λεωφορειακών  γραμμών για την τροφοδότηση των μέσων σταθερής τροχιάς, και της υλοποίησης των 2 μεγάλων έργων, του Ηλεκτρονικού Εισιτηρίου και της Τηλεματικής.</p>
      <p>Ειδικότερα, σε ότι αφορά το μέτρο απαγόρευσης των λεωφορειολωρίδων και αυτό είχε  ατονήσει τα τελευταία χρόνια. Οι λεωφορειολωρίδες δεν αστυνομεύονται ενώ σε πολλές από αυτές οι φωτογραφικές μηχανές δεν είναι σε λειτουργία με αποτέλεσμα να χρησιμοποιούνται από όλα τα οχήματα. Το πρόστιμο εισόδου σε αυτές είναι 200 ευρώ ενώ σε περίπτωση στάθμευσης, επιπλέον του προστίμου εισόδου, αφαιρούνται και οι πινακίδες και απομακρύνονται τα οχήματα.</p>
      <p>Στην Αθήνα, σύμφωνα με τον ΟΑΣΑ υπάρχουν <b>14 κάμερες για την παρακολούθηση των λεωφορειολωρίδων,</b> οι οποίες τοποθετούνται σε <b>40 διαφορετικά σημεία, ανά διαστήματα.</b></p>
      <p>Τα σημαντικότερα οφέλη από την λειτουργία των Αποκλειστικών Λωρίδων Λεωφορείων(ΑΛΛ) συνοψίζονται στα εξής:</p>
      <p> -Αύξηση της ταχύτητας των λεωφορείων σε 23 χλμ /ώρα,</p>
      <p> -Βελτίωση της ποιότητας μεταφοράς των ΜΜΜ με αποτέλεσμα να είναι περισσότερο ελκυστικά για το επιβατικό κοινό,</p>
      <p> -Αύξηση της επιβατικής κίνησης των ΜΜΜ και μείωση της χρήσης των ΙΧ οχημάτων,</p>
      <p> -Μείωση της κατανάλωσης καυσίμων για τα ΜΜΜ,</p>
      <p> -Βελτίωση των περιβαλλοντικών συνθηκών.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/ellada/story/196266/leoforeiolorides-se-efarmogi-xana-oi-kameres-tsoyxtera-prostima-gia-toys-paravates">Λεωφορειολωρίδες: Σε εφαρμογή ξανά οι κάμερες - Τσουχτερά πρόστιμα για τους παραβάτες</a>
        </li>
        <li>
          <a href="https://www.cnn.gr/news/ellada/story/195572/oasa-paratasi-gia-tis-ananeoseis-ton-meiomenon-eisitirion-sta-mmm">ΟΑΣΑ: Παράταση για τις ανανεώσεις των μειωμένων εισιτηρίων στα ΜΜΜ</a>
        </li>
        <li>
          <a href="https://www.cnn.gr/news/ellada/story/193596/oasa-erxontai-allages-se-leoforeiogrammes-deite-analytika">ΟΑΣΑ: Έρχονται αλλαγές σε λεωφορειογραμμές - Δείτε αναλυτικά</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/38532/leoforeiolorides">ΛΕΩΦΟΡΕΙΟΛΩΡΙΔΕΣ</a>
        </li>
        <li>
          <a href="https://www.cnn.gr/eidhseis/tag/1014/oasa">ΟΑΣΑ</a>
        </li>
        <li>
          <a href="https://www.cnn.gr/eidhseis/tag/16201/kameres">ΚΑΜΕΡΕΣ</a>
        </li>
        <li>
          <a href="https://www.cnn.gr/eidhseis/tag/6726/leoforeia">ΛΕΩΦΟΡΕΙΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196346/snapshot/2425266.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196371/snapshot/2621133.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196375/snapshot/feta-1464873_1920.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196351/snapshot/2744346.jpg"/>
      </figure>
    </article>
  </body>
</html>