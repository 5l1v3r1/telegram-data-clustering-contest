<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/leykosia-den-ypirxe-prothesi-na-arxisoun-oi-geotriseis-apo-to-temaxio-7/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T17:47:45+00:00"/>
    <meta property="og:title" content="Λευκωσία : Δεν υπήρχε πρόθεση να αρχίσουν οι γεωτρήσεις από το τεμάχιο 7"/>
    <meta property="og:description" content="Απαντώντας σε δημοσιεύματα για υπαναχώρηση της κοινοπραξίας Eni – Total από το τεμάχιο 7 της κυπριακής Αποκλειστικής Οικονομικής Ζώνης (ΑΟΖ), ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα"/>
  </head>
  <body>
    <article>
      <h1>Λευκωσία : Δεν υπήρχε πρόθεση να αρχίσουν οι γεωτρήσεις από το τεμάχιο 7</h1>
      <h2>Απαντώντας σε δημοσιεύματα για υπαναχώρηση της κοινοπραξίας Eni – Total από το τεμάχιο 7 της κυπριακής Αποκλειστικής Οικονομικής Ζώνης (ΑΟΖ), ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα</h2>
      <address><time datetime="2019-11-05T17:47:45+00:00">05 Nov 2019, 17:47</time> by <a rel="author">ΤοΒΗΜΑ Team</a></address>
      <p>Δεν υπήρχε πρόθεση να αρχίσουν πρώτα οι γεωτρήσεις από το τεμάχιο 7, δήλωσε ο υπουργός Ενέργειας της Κυπριακής Δημοκρατίας, Γιώργος Λακκοτρύπης, σημειώνοντας ότι οι εταιρείες αποφασίζουν να αρχίσουν από τους πιο ενδιαφέροντες και ώριμους στόχους.</p>
      <p>Την ίδια ώρα, ανέφερε πως η ExxonMobil προσβλέπει σε επιβεβαιωτική γεώτρηση για τον «Γλαύκο» αυτό το χρόνο.</p>
      <p>
        <a href="https://www.in.gr/2019/11/05/world/peirateia-se-tanker-sygklonizei-o-pateras-tou-ellina-naytikou-pou-apixthi/">Διαβάστε ακόμη : Πειρατεία σε τάνκερ : Συγκλονίζει ο πατέρας του έλληνα ναυτικού που απήχθη</a>
      </p>
      <p>Απαντώντας σε δημοσιεύματα για υπαναχώρηση της κοινοπραξίας Eni – Total από το τεμάχιο 7 της κυπριακής Αποκλειστικής Οικονομικής Ζώνης (ΑΟΖ) κατά τη διάρκεια της ομιλίας του στο 15ο Συνέδριο του Economist, ο κ. Λακκοτρύπης είπε ότι οι αποφάσεις των εταιρειών λαμβάνονται με βάση κυρίως γεωλογικά δεδομένα και οι εταιρείες θα αρχίσουν από τους πιο ενδιαφέροντες και ώριμους στόχους που εντοπίζουν.</p>
      <p>Πρόσθεσε ότι μεταξύ της αδειοδότησης και της πρώτης γεώτρησης μεσολαβούν συνήθως 1,5 με 2 χρόνια.</p>
      <p>Σύμφωνα με το ΚΥΠΕ, ο κ. Λακκοτρύπης τόνισε ότι οι αποφάσεις για τους πιο ενδιαφέροντες στόχους έχουν βασιστεί και στην ανακάλυψη του «Γλαύκου», στο τεμάχιο 10. Δεν υπήρχε, πρόσθεσε, καμιά πρόθεση να αρχίσουν οι γεωτρήσεις από το τεμάχιο 7.</p>
      <h3>«Γλαύκος» και «Αφροδίτη»</h3>
      <p>Για το κοίτασμα «Γλαύκος» στο τεμάχιο 10 είπε ότι είναι μια από τις μεγαλύτερες ανακαλύψεις για το 2019 με 5-8 τρισ. κυβικά πόδια φυσικού αερίου και η μεγαλύτερη που είχαμε μέχρι σήμερα στην ΑΟΖ.</p>
      <p>Αναφορικά με την εκμετάλλευση του κοιτάσματος «Αφροδίτη», στο τεμάχιο 12 είπε ότι το υπουργείο βρίσκεται στα τελικά στάδια μιας συμφωνίας για το σχέδιο ανάπτυξης και παραγωγής, με την εκμετάλλευση της διαθεσιμότητας των τερματικών υγροποίησης στο Ίντκου της Αιγύπτου κάτι που αποτελεί ένα ουσιαστικό πρώτο βήμα για τον διάδρομο φυσικού αερίου της Α. Μεσογείου.</p>
      <p>Ανέφερε ότι ένας από τους ρόλους του East Med Gas Forum που δημιουργήθηκε στην Αίγυπτο με τη συμμετοχή 7 χωρών της περιοχής, συμπεριλαμβανομένης και της Κύπρου, είναι να εντοπίσει ποιες από τις υφιστάμενες υποδομές μπορούν να αξιοποιηθούν και για να γίνεις συζήτηση πως αξιοποιούνται μελλοντικές ανακαλύψεις, είτε αυτές αφορούν ένα τερματικό LNG στην Κύπρο, είτε τον αγωγό EastMed είτε και πλωτές μονάδες υγροποίησης.</p>
      <p>«Το αμέσως επόμενο διάστημα αναμένουμε ολοκλήρωση αυτών των εργασιών για να μπορέσει για πρώτη φορά η Κύπρος να γίνει παραγωγός φυσικού αερίου» είπε.</p>
      <p>
        <a href="https://www.tovima.gr/2019/11/05/society/leoforeiolorides-se-leitourgia-kai-pali-oi-kameres/">Λεωφορειολωρίδες : Σε λειτουργία και πάλι οι κάμερες</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/09/19/world/to-prosfygiko-piezei-ti-merkel/"/>
        <a href="https://www.tovima.gr/2019/09/18/politics/kypros-ypografes-me-total-eni-gia-to-temaxio-7/"/>
        <a href="https://www.tovima.gr/2019/08/14/opinions/o-ypourgos-pou-den-koimatai/"/>
        <a href="https://www.tovima.gr/2019/08/07/politics/ellada-kypros-israil-ipa-koini-aspida-energeias-kai-asfaleias/"/>
        <a href="https://www.tovima.gr/2019/08/06/politics/skaki-gia-dynatous-paixtes-i-kypriaki-aoz/"/>
        <a href="https://www.tovima.gr/2019/08/05/politics/energeiako-poker-me-aso-tis-ipa/"/>
        <a href="https://www.tovima.gr/2019/06/05/finance/kypros-esoda-94-dis-dol-apo-tin-ekmetalleysi-tou-afroditi/"/>
        <a href="https://www.tovima.gr/2019/05/17/politics/kazani-pou-vrazei-i-kypriaki-aoz-to-ypoulo-vretaniko-paixnidi-kai-o-fovos-thermou-epeisodiou/"/>
      </related>
    </article>
  </body>
</html>