<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/tenis,115/finaly-atp-roger-federer-w-grupie-z-novakiem-djokoviciem-tenis,983131.html"/>
    <meta property="og:site_name" content="TVN24"/>
    <meta property="article:published_time" content="2019-11-05T17:58:00+00:00"/>
    <meta property="og:title" content="Rozlosowano grupy Finałów ATP. Łukasz Kubot zagra już w niedzielę"/>
    <meta property="og:description" content="We wtorek rozlosowano grupy tegorocznych Finałów ATP, które w dniach 10-17 listopada rozegrane zostaną w londyńskiej O2 Arena. W tej samej grupie w grze pojedynczej znaleźli się Novak Djoković i Ro..."/>
  </head>
  <body>
    <article>
      <h1>Rozlosowano grupy Finałów ATP. Łukasz Kubot zagra już w niedzielę</h1>
      <address>
        <time datetime="2019-11-05T17:58:00+00:00">05 Nov 2019, 17:58</time>
      </address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/7af6266cc52234b5aa339b16695f7fc4/09a55d98-9adf-4186-b860-d04e0d17b3b9.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/e194f3fc-055e-4b83-9724-2c2cd93091a7-480p.mp4"/>
          <figcaption>Piękne zagranie w meczu Łukasza Kubota</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/9614ef6d-92c8-4a5b-87b0-f43b83a8c610-480p.mp4"/>
          <figcaption>Novak Djoković wygrał turniej w Paryżu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/6f2688a5fce7d48c8d19762b88c32c3b/e26578a5-bb1b-44b9-aca2-6880bc18bc8b-480p.mp4"/>
          <figcaption>Djoković w finale turnieju w Paryżu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/7af6266cc52234b5aa339b16695f7fc4/f6fa3208-be68-495d-960d-6b453426c0f2-480p.mp4"/>
          <figcaption>Kłótnia Rogera Federera z sędzią w Szanghaju</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/f22e4747da1aa27e363d86d40ff442fe/31deb9ec-921f-4ff7-b8c0-3ed7cd2724bc-480p.mp4"/>
          <figcaption>Federer i Nadal doradzają Zverevowi</figcaption>
        </figure>
        <figcaption>Piękne zagranie w meczu Łukasza Kubota Foto: Getty Images | Video: Eurosport</figcaption>
      </slideshow>
      <h3>We wtorek rozlosowano grupy tegorocznych Finałów ATP, które w dniach 10-17 listopada rozegrane zostaną w londyńskiej O2 Arena. W tej samej grupie w grze pojedynczej znaleźli się Novak Djoković i Roger Federer. Tytułu sprzed roku broni w singlu Niemiec Alexander Zverev. Łukasz Kubot i Marcelo Melo, jako deblowa para numer dwa, uniknęli świetnych w tym sezonie Kolumbijczyków Juana Sebastiana Cabala i Roberta Faraha.</h3>
      <related>
        <a href="https://eurosport.tvn24.pl/tenis,115/paryz-jego-drugim-domem-djokovic-bez-litosci-w-finale,982607.html"/>
      </related>
      <p>W tym roku grupa A nosi imię Andre Agassiego. W niej znalazł się Rafael Nadal, który decyzję o starcie ogłosi dopiero przed turniejem. Hiszpan narzeka na problemy zdrowotne. W pierwszym spotkaniu Rafa miałby spotkać się ze Zverevem.</p>
      <p>Grupę Agassiego uzupełniają Rosjanin Daniił Miedwiediew (finalista tegorocznego US Open) i Stefanos Tsitsipas z Grecji.</p>
      <h3>Wielki hit</h3>
      <p>W grupie B - Bjorna Borga - od razu dojdzie do klasyku. Roger Federer zmierzy się z Novakiem Djokoviciem. Szwajcar wygrał Turniej Mistrzów sześć razy, Djokovic ma na koncie pięć triumfów. Do Londynu przyjedzie jako zwycięzca ostatniego ATP Masters 1000 w Paryżu. W niedzielę pokonał Kanadyjczyka Denisa Shapovalova.</p>
      <p>Grupę Borga uzupełniają Dominic Thiem i Matteo Berrettini. Dla tego drugiego będzie to debiut w ATP Finals.</p>
      <p>Do półfinałów awansuje po dwóch najlepszych tenisistów z każdej grupy.</p>
      <h3>Kubot i Melo o pierwszy tytuł w Masters</h3>
      <p>Swoich rywali w grze podwójnej poznali też Łukasz Kubot i Marcelo Melo, którzy trafili do grupy Jonasa Bjorkmana. Polsko-brazylijska para, rozstawiona w imprezie z numerem dwa, zmierzy się z deblami: Rajeev Ram (USA)/Joe Salisbury (Wielka Brytania), Ravem Klaasen (RPA)/Michael Venus (Nowa Zelandia), Ivan Dodig (Chorwacja)/Filip Polasek (Słowacja).</p>
      <p>Kubot i Melo nie mają na swoim koncie triumfu w Finałach ATP. W 2017 roku dotarli razem do finału.</p>
      <p>Rywalizację w tegorocznym turnieju rozpoczną już w niedzielę. Ich pierwszymi przeciwnikami będą Dodig i Polasek.</p>
      <p>W drugiej grupie – Maksa Mirnyja – znaleźli się: Juan Sebastian Cabal (Kolumbia)/Robert Farah (Kolumbia), Kevin Krawietz (Niemcy)/Andreas Mies (Niemcy), Jean-Julien Rojer (Holandia)/Horia Tecau (Rumunia), Pierre-Hugues Herbert (Francja)/Nicolas Mahut (Francja).</p>
      <p>Autor: MSk / Źródło: Eurosport</p>
    </article>
  </body>
</html>