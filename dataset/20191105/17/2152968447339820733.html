<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/05/maikrosoft-iaponiia-rabotiat-po-malko-proizvejdat-poveche.428612"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T17:15:00+00:00"/>
    <meta property="og:title" content="Майкрософт Япония: Работят по-малко, произвеждат повече"/>
    <meta property="og:description" content="Компанията проведе експеримент с 4-дневни работна седмица | Dnes.bg"/>
  </head>
  <body>
    <article>
      <h1>Майкрософт Япония: Работят по-малко, произвеждат повече</h1>
      <h2>Компанията проведе експеримент с 4-дневни работна седмица</h2>
      <address><time datetime="2019-11-05T17:15:00+00:00">05 Nov 2019, 17:15</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>В Япония – страната, известна с допълнителните часове труд, местният филиал на Майкрософт неотдавна направи експеримент с обратен знак: да се работи по-малко време. И заключението бе, че работната седмица от четири дни е увеличила производителността на служителите на компанията, информира АФП.</p>
      <p>През август Майкрософт Япония затваряше офисите си всеки петък, предоставяйки допълнителен почивен ден през седмицата на своите 2300 местни служители.</p>
      <p>Компанията ограничи и работните срещи до 30 минути и максимум петима участници. Насърчи онлайн контактите пред физическите срещи и размяната на писма.</p>
      <p>Резултатът: производителността на служител е нараснала с 39,9 на сто през август спрямо същия месец година по-рано, потреблението на електроенергия е спаднало с 23,1 на сто, а на хартия за отпечатване - с 58,7 на сто, според Майкрософт Япония.</p>
      <p>Служителите искат да имат различни модели на труд, подчертава компанията. Тя предвижда да приложи подобна програма тази зима, но без да дава специален отпуск: служителите ще трябва да използват наличните си дни за отпуск.</p>
      <p>Този опит се провежда на фона на усилията на японското правителство да наложи по-гъвкави модели на труд като работа от вкъщи, работа при частична заетост и предварително обявени графици за работа в офиса, за да се избегнат пиковете часове в транспорта.</p>
      <p>Подобни инициативи целят да се сложи край на явлението "кароши" (смърт от преработване) и да се насърчи раждаемостта, която бележи спад в страната. При все това прилагането им от местните компании засега е ограничено, отбелязва АФП, цитирана от БТА.</p>
    </article>
  </body>
</html>