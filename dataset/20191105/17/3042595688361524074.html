<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet---baerer-preg-av-planlegging/71786913"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T17:10:16+00:00"/>
    <meta property="og:title" content="Politiet: - Bærer preg av planlegging"/>
    <meta property="og:description" content="Politiet mener det er forhold rundt drapet på Toten som bærer preg av planlegging. Tirsdag ble siktelsen mot guttens far utvidet."/>
  </head>
  <body>
    <article>
      <h1>Politiet: - Bærer preg av planlegging</h1>
      <h2>Politiet mener det er forhold rundt drapet på Toten som bærer preg av planlegging. Tirsdag ble siktelsen mot guttens far utvidet.</h2>
      <address><time datetime="2019-11-05T17:10:16+00:00">05 Nov 2019, 17:10</time> by <a rel="author">NTB I</a></address>
      <p>Mannen (45) som var siktet for drapsforsøk på sin 15 år gamle sønn på Kapp i Østre Toten kommune, er nå <a href="https://www.dagbladet.no/nyheter/mann-siktet-for-drap-pa-sin-15-ar-gamle-sonn/71784266">siktet for drap etter at gutten mandag døde av skadene han ble påført.</a></p>
      <p>Etterforskningsleder Melby bekrefter <a href="https://www.oa.no/faren-47-siktet-for-drap/s/5-35-985765">overfor Oppland Arbeiderblad</a> funn av strips og andre gjenstander i og ved boligen som kan tyde på at voldshendelsen ikke skjedde i affekt.</p>
      <p>
        <b>- Det er forhold som bærer preg av noe planlegging, sier Melbye til avisa.</b>
      </p>
      <h3>– Låst inne</h3>
      <p>45-åringen er også siktet for seksuelle overgrep mot gutten og for frihetsberøvelse av guttens mor.</p>
      <p>- Hun skal ha blitt låst inne på et soverom i huset da drapshandlingen skjedde. Hun kom seg ut på balkongen og fikk varslet en person som var i nærheten, sier politiadvokat Mari Lauritzen Hasle.</p>
      <p>
        <b>Etterforskningen er inne i en avsluttende fase, men Melbye tilføyer at det gjenstår avhør av noen få vitner.</b>
      </p>
      <p>- Siktede er blitt avhørt to ganger, og han har forklart seg i tråd med det vi mener er sannheten. Han har blant annet deltatt i en rekonstruksjon, sier etterforskningslederen.</p>
      <h3>Utvidet siktelse</h3>
      <p>Det er ennå ikke kjent hvordan 45-åringen stiller seg til den utvidede siktelsen.</p>
      <p>- Siktede blir om kort tid presentert for den nye siktelsen. Da blir han bedt om å ta stilling til den, sa etterforskningsleder John Eivind Melbye på en pressekonferanse tirsdag formiddag.</p>
      <p>Mannens forsvarer, advokat Håvard Fremstad, skriver i en SMS til NTB at han ikke har ytterligere kommentarer utover det han har uttalt tidligere.</p>
      <p>
        <b>- Han har gitt en lang og svært detaljert forklaring om hva som har skjedd, og har samarbeidet med politiet, har forsvareren tidligere sagt.</b>
      </p>
      <p>Politiet har tirsdag begjært forlenget varetektsfengsling av mannen. Den nåværende fengslingsperioden går ut torsdag.</p>
      <h3>Døde mandag</h3>
      <p>9. oktober rykket politiet ut til det som ble beskrevet som en voldshendelse i familiens hjem på Kapp i Østre Toten kommune.</p>
      <p>Kort tid etter voldshendelsen ble guttens far pågrepet og siktet for drapsforsøk. Senere ble han også siktet for seksuell omgang med barn under 14 år og for frihetsberøvelse av guttens mor.</p>
      <p>
        <b>Mannen ble varetektsfengslet 10. oktober og har erkjent drapsforsøk og seksuell omgang med sønnen. Han har også forklart seg om de faktiske forholdene rundt frihetsberøvelsen.</b>
      </p>
      <p>Gutten har siden voldshendelsen vært innlagt på sykehus med det som har blitt omtalt som både kritiske skader og senere uavklarte skader. Mandag kom nyheten <a href="https://www.dagbladet.no/nyheter/gutt-15-dode-etter-voldshendelse-pa-toten/71782893">om at gutten døde av skadene.</a></p>
    </article>
  </body>
</html>