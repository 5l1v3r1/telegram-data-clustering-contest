<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/bgfootball/lokomotivpd/skandalen-kraj-na-bitkata-mezhdu-slaviq-i-lokomotiv-(plovdiv)-1403254.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T17:25:00+00:00"/>
    <meta property="og:title" content="Скандален край на битката между Славия и Локомотив (Пловдив)"/>
    <meta property="og:description" content="В опит Локомотив (Пловдив) да се откъсне на 3 точки пред Левски на второто място в Пърав лига смърфовете успяха да поведат на Славия в София, но белите се добраха до равенството след изключително спорно отсъдена дузпа 8 минути преди края на срещата - 1:1 в столичния квартал Овча Купел  Мачът бе изключително важен и за двата отбора, като властваше битката в средата на терена, но все пак гостите от Пловдив показаха повече класа и имаха повече шансове да се доберат до успеха"/>
  </head>
  <body>
    <article>
      <h1>Скандален край на битката между Славия и Локомотив (Пловдив)</h1>
      <address><time datetime="2019-11-05T17:25:00+00:00">05 Nov 2019, 17:25</time> by <a rel="author">Sportlive.bg</a></address>
      <p>В опит <b><a href="https://www.sportlive.bg/bgfootball/lokomotivpd">Локомотив (Пловдив)</a></b> да се откъсне на 3 точки пред Левски на второто място в Пърав лига "смърфовете" успяха да поведат на Славия в София, но "белите" се добраха до равенството след изключително спорно отсъдена дузпа 8 минути преди края на срещата - 1:1 в столичния квартал "Овча Купел". </p>
      <p>Мачът бе изключително важен и за двата отбора, като властваше битката в средата на терена, но все пак гостите от Пловдив показаха повече класа и имаха повече шансове да се доберат до успеха. Още през първото полувреме Ожболт удари греда, а през втората част Локомотив усили натиска и все пак се стигна до дузпа за нарушение срещу Витанов в 74'. Новоизлюпеният национал Димитър Илиев беше точен и даде аванс на своите. </p>
      <p>В 81' обаче Славчо Шоколаров с изкусна симулация спечели дузпа за Славия, след като Ивайло Стоянов някак видя нарушение на Томашевич. Повторенията доказаха, че няма никакъв контакт, а "подложката" на защитника на всичкото отгоре е извън наказателното поле, ако предположим, че Стоянов действително е видял някакъв контакт в момента на симулацията. Галин Иванов бе точен в 82' и донесе точката на своите. </p>
      <p>Това обаче не беше край на недоброто представяне на Стоянов. До края на срещата футболистите на Загорчич избраха да бавят сериозно времето, за което реферът отсъди само 4 минути добавено време. Емил Виячки собственоръчно забави срещата с минута и половина след изиграните 90, но това очевидно остана неотбелязано от Стоянов, който свири край на мача цели 30 секунди преди да изтече минималното добавено време. </p>
      <p>33 точки събраха пловдивчани след равенството в София и може да бъдат изпреварени от Левски, ако "сините" спечелят домакинството си на Етър. Славия пък вече е на 5-о място с актив от 23 пункта. </p>
      <related>
        <h4>Още по темата</h4>
        <a href="https://www.sportlive.bg/bgfootball/national-team/Dimityr-Iliev-sled-povikvatelnata-Dano-tova-ne-e-edinichen-sluchaj-1393926.html"/>
        <a href="https://www.sportlive.bg/bgfootball/lokomotivpd/Loko-(Pd)-dava-dvama-ot-chuzhdencite-si-pod-naem-v-Pyrva-liga-1391058.html"/>
        <a href="https://www.sportlive.bg/bgfootball/lokomotivpd/celiqt-Loko-(Pd)-ubezhdava-Zhoro-Iliev-da-ne-okacha-butonite-sled-Nova-godina-1390717.html"/>
        <a href="https://www.sportlive.bg/bgfootball/lokomotivpd/Dermendzhiev-popravq-seriozna-greshka-na-Balykov---shte-povika-Dimityr-Iliev-1390686.html"/>
      </related>
    </article>
  </body>
</html>