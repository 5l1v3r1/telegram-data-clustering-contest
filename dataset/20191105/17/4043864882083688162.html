<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231094/"/>
    <meta property="og:site_name" content="Українська правда"/>
    <meta property="article:published_time" content="2019-11-05T17:17:51+00:00"/>
    <meta property="og:title" content="Льовочкін заплатив 2 млн євро за угоду з ЄС всупереч ув’язненню Тимошенко – ЗМІ"/>
    <meta property="og:description" content="Народний депутат від “Опозиційної платформи – За життя”, ексголова Адміністрації Президента Сергій Льовочкін фінансував лобістську кампанію Пола Манафорта в Європі."/>
  </head>
  <body>
    <article>
      <h1>Льовочкін заплатив 2 млн євро за угоду з ЄС всупереч ув’язненню Тимошенко – ЗМІ</h1>
      <address>
        <time datetime="2019-11-05T17:17:51+00:00">05 Nov 2019, 17:17</time>
      </address>
      <p>Народний депутат від "Опозиційної платформи – За життя", ексголова Адміністрації Президента Сергій Льовочкін фінансував лобістську кампанію Пола Манафорта в Європі.</p>
      <p>Лобісти Манафорта мали переконати європейських політиків, що ув’язнення опозиційної лідерки Юлії Тимошенко не заважає угоді про асоціацію між Україною та ЄС.</p>
      <p><b>Джерело:</b> "<a href="https://www.slidstvo.info/news/lovochkin-vytratyv-blyzko-dvoh-miljoniv-yevro-na-tayemnu-lobistsku-kampaniyu-manaforta-u-yevropi/">Слідство.Інфо</a>" з посиланням на матеріал Проекту з розслідування корупції та організованої злочинності OCCRP</p>
      <p><b>Деталі:</b> Адміністрація Януковича сподівалася підписати угоду про зону вільної торгівлі та асоціацію з ЄС у 2013 році.</p>
      <p>Ув’язнення Тимошенко поставило ці плани під загрозу.</p>
      <p>Водночас, Пол Манафорт запевняв Януковича, що "друзі на заході не відвернулися" від України – їм просто "потрібна допомога, щоб протистояти тиску прихильників Тимошенко".</p>
      <p>Слова Манафорта є у звіті "Стратегія з компенсації наслідків судового процесу над Тимошенко". Документ був вкладений до одного з тисяч електронних листів, які опинилися у журналістів.</p>
      <p>Як стверджують ЗМІ, листування між Манафортом і Льовочкіним тривало з 2008 року.</p>
      <p>Манафорт для лобіювання інтересів України в Європі залучив експрезидента Парламентської асамблеї Ради Європи Мевлюта Чавушоглу і  "Габсбурзьке тріо".</p>
      <p>До останнього входили експрезидент Польщі Александр Кваснєвський, ексканцлер Австрії Альфред Гусенбауер та експрем’єр Італії Романо Проді, який раніше обіймав посаду президента Єврокомісії.</p>
      <p>З отриманих журналістами електронних листів випливає, що Льовочкін через контрольовані Манафортом рахунки оплачував роботу лобістів, які переконували Європу, що ув’язнення Тимошенко не впливає на угоду про асоціацію.</p>
      <p>Льовочкін витратив на європейське лобі близько двох мільйонів євро.</p>
      <p>Кампанія Манафорта виявилася успішною: ЄС запропонував Україні угоду про асоціацію, Тимошенко залишалася у в’язниці.</p>
      <p>Водночас, Янукович під тиском Росії угоду не підписав і в розпал Революції Гідності втік з України.</p>
      <p>
        <b>Читайте також: <i><a href="https://www.pravda.com.ua/cdn/graphics/2016/08/manafort/">Рукописи не горять. Пол Манафорт у тіньовий бухгалтерії партії Януковича</a></i></b>
      </p>
      <p>
        <b>Нагадаємо:</b>
      </p>
      <ul>
        <li>Пол Манафорт <a href="https://www.pravda.com.ua/news/2019/02/9/7206179/">продовжував </a>займатися політичними питаннями в Україні у 2018 році, після того, як йому було винесено звинувачення у рамках слідства спецпрокурора Мюллера.</li>
        <li>31 липня 2018 року в США почався суд над Манафортом, якого звинувачують у відмиванні грошей, ухилянні від сплати податків за майже 10 років співпраці з колишнім керівництвом України.</li>
        <li>Слідство підрахувало, що за роботу політичного консультанта в Україні <a href="https://www.pravda.com.ua/news/2018/07/30/7187804/">Манафорт заробив понад 60 мільйонів</a> доларів.</li>
        <li>Слідча група <a href="https://www.pravda.com.ua/news/2018/07/28/7187656/">представила понад 300 документів</a>, які розкривають деталі співпраці Манафорта з "Партією регіонів" і "Опозиційним блоком".</li>
        <li>Після вироків двох судів Манафорт отримав <a href="https://www.pravda.com.ua/news/2019/03/13/7209096/">7,5 років в'язниці</a>.</li>
      </ul>
      <related>
        <a href="https://www.pravda.com.ua/news/2019/11/4/7230946/"/>
        <a href="https://www.pravda.com.ua/news/2019/11/4/7230945/"/>
        <a href="https://www.pravda.com.ua/articles/2019/11/4/7230881/"/>
      </related>
    </article>
  </body>
</html>