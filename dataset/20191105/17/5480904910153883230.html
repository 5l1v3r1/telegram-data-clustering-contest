<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mf-snizeni-dph-od-kvetna-by-melo-vetsinou-zlevnit-vodne-a-stocne/1817573?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T17:10:00+00:00"/>
    <meta property="og:title" content="MF: Snížení DPH od května by mělo většinou zlevnit vodné a stočné"/>
    <meta property="og:description" content="Plzeň - Snížení DPH na vodné a stočné od května příštího roku z 15 na deset procent by mělo mírně zlevnit vodu pro spotřebitele. Ministerstvu financí mu potvrdili velcí provozovatelé vodárenské struktury v ČR. Na konferenci Sdružení oboru vodovodů a kanalizací ČR (SOVAK) to ČTK řekl náměstek ministra Tomáš Vyhnánek."/>
  </head>
  <body>
    <article>
      <h1>MF: Snížení DPH od května by mělo většinou zlevnit vodné a stočné</h1>
      <address><time datetime="2019-11-05T17:10:00+00:00">05 Nov 2019, 17:10</time> by <a rel="author" href="http://www.ctk.cz/" target="_blank">ČTK</a></address>
      <p>Plzeň - Snížení DPH na vodné a stočné od května příštího roku z 15 na deset procent by mělo mírně zlevnit vodu pro spotřebitele. Ministerstvu financí mu potvrdili velcí provozovatelé vodárenské struktury v ČR. Na konferenci Sdružení oboru vodovodů a kanalizací ČR (SOVAK) to ČTK řekl náměstek ministra Tomáš Vyhnánek.</p>
      <p>"Máme signály z trhu, že drtivá většina společností v návaznosti na snížení DPH koncovou cenu sníží. Prioritou vlády je snížení celkové ceny vody pro konečného spotřebitele," uvedl. Ministerstvo podle něj nebude akceptovat, pokud budou firmy najednou více investovat a zdraží.</p>
      <p>Podle Vyhnánka budou důsledné kontroly specializovaného finančního úřadu a také ministerstva financí. "Takže spolu nebo oddělené to určitě budeme hlídat, protože je to vládní politika," uvedl. Kontroloři se budou firem ptát, proč zvýšily náklady na obnovu v době snižování DPH.</p>
      <p>"Vzhledem k tomu, že platnost zákona bude až od 1. května, tak určitě každý odběratel pitné vody zaznamená snížení. Vezmeme-li průměr kolem 90 korun za metr krychlový (za vodné a stočné), tak to snížení bude kolem čtyř korun," řekl ředitel SOVAK Oldřich Vlasák. Podle něj se ale neplní plán obnovy a je velký tlak na to, aby se dalo více prostředků do nových technologií. "Čili tlak na to, aby se zvyšovalo vodné a stočné, protože je to jediný zdroj příjmů. A proti tomu jde snížení DPH," uvedl.</p>
      <p>SOVAK po sesbírání informací z celé ČR k tomu začátkem ledna uspořádá tiskovou konferenci. "Teď se vlastně stanovují ceny ve vodárenských společnostech," uvedl Vlasák. Panují dva trendy. Jeden je zvýšení ceny o inflaci, tedy o minimum, a poté by bylo velké snížení v květnu. Některé společnosti, které neplní plán obnovy nebo před sebou mají velké investice, v lednu zdraží o větší procento a v květnu to pak sníží. "Těžko predikovat, protože ty společnosti jsou samostatné subjekty a rozhodují o tom představenstva, která jsou složená převážně ze zástupců obcí a měst," dodal Vlasák.</p>
      <p>Podle SOVAK si většina velkých firem dokáže investice naplánovat a rozvrhnout. Problémy jsou u menších, které neplní plán obnovy a mají vodné a stočné velmi nízké. "Budou kontroly a my se kloníme k tomu, že není možné majetek nespravovat, a měly by být postihy," uvedl Vlasák.</p>
    </article>
  </body>
</html>