<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118908-stefanovic-zapad-za-povratak-opozicije-u-institucije-ali-ne-shvata-da-institucija-nema?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T17:25:04+00:00"/>
    <meta property="og:title" content="Stefanović: Zapad za povratak opozicije u institucije, ali ne shvata da institucija nema"/>
    <meta property="og:description" content="Jedan od lidera Saveza za Srbiju (SzS) i zamenik predsednika Stranke slobode i pravde (SSP) Borko Stefanović izjavio je danas da je specijalni izaslanik SAD za Zapadni Balkan Metju Palmer na sastanku sa opozicijom poručio da je dijalog vlasti i opozicije u Srbiji neophodan, te da je potrebno vratiti se u institucije.Stefanović je u emisiji Pravi ugao naveo da je jasno da je stav Zapada da opozicija treba kroz institucije sistema da se bori, ali da Zapad ne shvata da u Srbiji nema institucija.Naveo je da jedan od razloga za takve stavove može da bude to da je Zapad svestan šta se dešava u Srbiji, ali im je potrebno da vlast bude stabilnija kako bi rešila kosovsko pitanje.&quot;Ne zanima ih suštinski to što ne možete da izrazite mišljenje u parlamentu, što imate medije gde nijedan lider opozicije nije bio preko četiri godine&quot;, rekao je Stefanović.Naveo je da je neophodno da se prihvate sve preporuke ekspertskog tima protesta Jedan od pet miliona, kao i da se one sprovedu devet meseci pre izbora i uz jasne garancije.On…"/>
  </head>
  <body>
    <article>
      <h1>Stefanović: Zapad za povratak opozicije u institucije, ali ne shvata da institucija nema</h1>
      <address>
        <time datetime="2019-11-05T17:25:04+00:00">05 Nov 2019, 17:25</time>
      </address>
      <p><b>Jedan od lidera Saveza za Srbiju (SzS) i zamenik predsednika Stranke slobode i pravde (SSP) Borko Stefanović izjavio je danas da je specijalni izaslanik SAD za Zapadni Balkan Metju Palmer na sastanku sa opozicijom poručio da je dijalog vlasti i opozicije u Srbiji neophodan, te da je potrebno vratiti se u institucije.</b><br/><br/>Stefanović je u emisiji Pravi ugao naveo da je jasno da je stav Zapada da opozicija treba kroz institucije sistema da se bori, ali da Zapad ne shvata da u Srbiji nema institucija.<br/><br/>Naveo je da jedan od razloga za takve stavove može da bude to da je Zapad svestan šta se dešava u Srbiji, ali im je potrebno da vlast bude stabilnija kako bi rešila kosovsko pitanje.<br/><br/>"Ne zanima ih suštinski to što ne možete da izrazite mišljenje u parlamentu, što imate medije gde nijedan lider opozicije nije bio preko četiri godine", rekao je Stefanović.<br/><br/>Naveo je da je neophodno da se prihvate sve preporuke ekspertskog tima protesta Jedan od pet miliona, kao i da se one sprovedu devet meseci pre izbora i uz jasne garancije.<br/><br/>On je ocenio i da je "besmislica" tvrdnja da je Stranka slobode i pravde za zamrznuti konflikt na Kosovu.<br/><br/>"Mi ne možemo i nećemo priznati nezavisnost Kosova", rekao je Stefanović i dodao da Srbija kada bi priznala Kosovo ne bi bila država u, kako je rekao, klasičnom smislu.</p>
    </article>
  </body>
</html>