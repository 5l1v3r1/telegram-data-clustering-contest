<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/raccolta-dei-rifiuti-torna-il-porta-a-porta-a-camerino/1321502/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T17:23:11+00:00"/>
    <meta property="og:title" content="Raccolta dei rifiuti, torna il porta a porta a Camerino"/>
    <meta property="og:description" content="MODIFICHE in arrivo nella città, ecco cosa cambierà"/>
  </head>
  <body>
    <article>
      <h1>Raccolta dei rifiuti, torna il porta a porta a Camerino</h1>
      <h2>MODIFICHE in arrivo nella città, ecco cosa cambierà</h2>
      <address><time datetime="2019-11-05T17:23:11+00:00">05 Nov 2019, 17:23</time> by <a rel="author">Giovanni De Franceschi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fraccolta-dei-rifiuti-torna-il-porta-a-porta-a-camerino%2F1321502%2F">Condividi8</a><a href="https://twitter.com/intent/tweet?text=Raccolta+dei+rifiuti%2C++torna+il+porta+a+porta+a+Camerino&amp;url=https%3A%2F%2Fwww.cronachemaceratesi.it%2F2019%2F11%2F05%2Fraccolta-dei-rifiuti-torna-il-porta-a-porta-a-camerino%2F1321502%2F">Tweet</a>Email8 Condivisioni</p>
      <p> </p>
      <p><b>Novità sulla raccolta rifiuti a Camerino. Dopo i tre incontri pubblici organizzati dal Comune in collaborazione col Cosmari, nel corso del mese di ottobre in diversi quartieri cittadini, come preannunciato a partire da questa settimana verranno apportate alcune modifiche al sistema di raccolta dei rifiuti.</b> Il mese di ottobre è stato una sorta di mese di formazione per la cittadinanza messa a conoscenza delle principali novità. In particolare, la maggiore riguarda il ritorno della raccolta porta a porta, quasi completamente sospesa dopo il sisma 2016, in ogni quartiere e nelle aree Sae. Il lunedì e il venerdì sarà ritirato il sacchetto giallo, il martedì sarà ritirata la carta, il mercoledì e il sabato il blu. Gli orari di conferimento sono indicativamente dalle 7 alle 8,30. I rifiuti organici (umido), il vetro ed i pannolini potranno essere conferiti in qualsiasi giorno ed orario negli appositi cassonetti. «Visto il nuovo assetto della città, nel caso in cui i sacchetti non fossero ritirati o si verifichi qualsiasi altro tipo di inconveniente, oppure nel caso vi siano esigenze particolari, chiediamo la collaborazione dei cittadini affinché segnalino subito la cosa agli uffici del Comune o al Cosmari – spiega l’assessore all’Ambiente Marco Fanelli – Nel corso delle prossime settimane saranno eliminati i cassonetti più grandi dislocati lungo le strade che erano stati introdotti dopo il terremoto e che ultimamente erano diventati spesso ricettacolo di ogni tipo di rifiuto. Dal momento che i mezzi del Cosmari non riescono a raggiungere tutte le abitazione delle aree Sae, lì saranno disposti dei punti di raccolta appositi in cui depositare i propri sacchetti. Sicuramente – prosegue Fanelli – quando ci sono dei cambiamenti è normale che si possano verificare degli inconvenienti, soprattutto all’inizio. Tuttavia chiediamo la massima collaborazione alla cittadinanza perché avere una città pulita e con un’immagine dignitosa è un obiettivo che dobbiamo avere tutti». Dal mese di novembre, inoltre, il Centro di raccolta comunale dei rifiuti in località Scalette osserverà un ampliamento dell’orario apertura: martedì e giovedì dalle 15 alle 18 sabato dalle 10 alle ore 12,30.</p>
    </article>
  </body>
</html>