<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425111/kanonika-h-epidothsh-ths-apasxolhshs-stis-perifereiakes-efhmerides"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T17:10:01+00:00"/>
    <meta property="og:title" content="Κανονικά η επιδότηση της απασχόλησης στις περιφερειακές εφημερίδες"/>
    <meta property="og:description" content="Μέχρι τέλους του 2019 θα ολοκληρωθεί η καταβολή της επιδότησης της πλήρους απασχόλησης στις επιχειρήσεις του περιφερειακού Τύπου, διαβεβαίωσε το Δ.Σ. του Συνδέσμου Ημερήσιων Περιφερειακών Εφημερίδων (ΣΗΠΕ), ο υφυπουργός στον πρωθυπουργό και κυβερνητικός εκπρόσωπος Στ. Πέτσας."/>
  </head>
  <body>
    <article>
      <h1>Κανονικά η επιδότηση της απασχόλησης στις περιφερειακές εφημερίδες</h1>
      <address>
        <time datetime="2019-11-05T17:10:01+00:00">05 Nov 2019, 17:10</time>
      </address>
      <p>
        <b>Μέχρι τέλους του 2019 θα ολοκληρωθεί η καταβολή της επιδότησης της πλήρους απασχόλησης στις επιχειρήσεις του περιφερειακού Τύπου, διαβεβαίωσε το Δ.Σ. του Συνδέσμου Ημερήσιων Περιφερειακών Εφημερίδων (ΣΗΠΕ), ο υφυπουργός στον πρωθυπουργό και κυβερνητικός εκπρόσωπος Στ. Πέτσας.</b>
      </p>
      <p>Μάλιστα όπως ανέφερε ο γ.γ. Ενημέρωσης και Επικοινωνίας, Γιάννης Μαστρογεωργίου, οι Υπηρεσίες έχουν ήδη ελέγξει τα δικαιολογητικά των εφημερίδων, που έχουν εγκριθεί στο 99% των περιπτώσεων.</p>
      <p>Ολόκληρη η παλέτα των θεμάτων που αφορούν τον περιφερειακό Τύπο ξεδιπλώθηκε στη συνάντηση της Διοίκησης του ΣΗΠΕ με τους δυο αρμόδιους κυβερνητικούς παράγοντες, το απόγευμα της Πέμπτης στο Μέγαρο Μαξίμου.</p>
      <p>Ειδικότερα για τα ζητήματα των φορολογικών και των ασφαλιστικών επιβαρύνσεων, ο κ. Πέτσας επιφυλάχθηκε να απαντήσει το συντομότερο και σε συνάρτηση με τις νομοθετικές πρωτοβουλίες που αναμένονται γενικότερα στους δύο αυτούς τομείς.</p>
      <p>Όσο για την κατάργηση του ειδικού τέλους 2% επί του τζίρου και υπέρ του ΕΔΟΕΑΠ, ο υφυπουργός δήλωσε ότι δεν θα προβεί σε οποιαδήποτε ενέργεια πριν την έκδοση της απόφασης επί της προσφυγής στο Συμβούλιο της Επικρατείας. Αμέσως μετά και αναλόγως της απόφασης θα υπάρξουν κυβερνητικές ενέργειες.</p>
      <p>Οι εκπρόσωποι του ΣΗΠΕ έδωσαν βάρος στις αναφορές τους για την αναδιαμόρφωση και τον εκσυγχρονισμό του νομοθετικού πλαισίου, που αφορά τη λειτουργία του Τύπου γενικώς, κυρίως του περιφερειακού (σ.σ. δείτε το υπόμνημα).</p>
      <p>Ο υφυπουργός και ο γ.γ. Ενημέρωσης και Επικοινωνίας υπογράμμισαν την κυβερνητική πρόθεση να υπάρξει συνεργασία ώστε το αποτέλεσμα των παρεμβάσεων και των ενεργειών να ικανοποιήσει τις προσδοκίες και να είναι αυτό τελικώς που θα κρίνει τις προθέσεις. Η συνάντηση εργασίας ξεπέρασε τη μια ώρα.</p>
      <p>Τον ΣΗΠΕ εκπροσώπησε ολόκληρο το διοικητικό του συμβούλιο, αποτελούμενο από τον πρόεδρό του, Β. Αθανασίου «Νέοι Αγώνες Ηπείρου», την αντιπρόεδρο, Ελένη Διαφωνίδου («Εμπρός» Ξάνθης), τον γ.γ. Γ. Κατσαΐτη («Ενημέρωση» Κερκύρας), την ταμία, Ν. Σαμαρά («Συνείδηση» Αγρινίου) και τον κοσμήτορα του δ.σ., Π. Περάκη («Χανιώτικα Νέα»).</p>
      <p><b>H EΠΙΣΤΟΛΗ ΠΡΟΣ ΥΦΥΠΟΥΡΓΟ ΚΑΙ Γ.Γ. ΕΝΗΜΕΡΩΣΗΣ</b><br/>Σε επιστολή του προς τον υφυπουργό και τον γ.γ. Ενημέρωσης και Επικοινωνίας, ο Σύνδεσμος Ημερήσιων Περιφερειακών Εφημερίδων αναφέρει:</p>
      <p>“Αξιότιμοι κύριοι,<br/>Η αύξηση της φορολογίας και των ασφαλιστικών εισφορών στον εκδοτικό κλάδο, πνίγει τις εφημερίδες, υποθηκεύει την αναγκαία μετάβαση των επιχειρήσεων Τύπου στη νέα εποχή, και σε συνδυασμό με τη διαρκή κατάργηση, τα τελευταία χρόνια, όποιων ρυθμίσεων υπήρξαν υπέρ του, απειλεί την υπόσταση όλων των επιχειρήσεων περιφερειακού Τύπου και την εργασία σ' αυτές.</p>
      <p><b>Εξοντωτικά νέα βάρη</b><br/>Οι εφημερίδες της Επαρχίας, οι οποίες στην πλειονότητά τους αποτελούν με ευθύνη, επαγγελματισμό και συνέπεια, βήμα έγκυρης ενημέρωσης και δημόσιου διαλόγου για τις τοπικές κοινωνίες, πέρα από τις υποχρεώσεις που έχουν όλες οι ελληνικές επιχειρήσεις, καλούνται να αντεπεξέλθουν στα εξής:</p>
      <p>α) εισφορά 2% επί του ετήσιου τζίρου τους υπέρ του ΕΔΟΕΑΠ.<br/>β) αύξηση εργοδοτικών εισφορών σε διψήφιο ποσοστό στον ΕΔΟΕΑΠ.</p>
      <p>Οι αυξήσεις αυτές δημιουργούν οικονομικά βάρη τα οποία αδυνατούν να σηκώσουν ακόμα και οι πιο υγιείς επιχειρήσεις του κλάδου μας, γεγονός που πλήττει και την αγορά εργασίας, ωθώντας σε περικοπές και απολύσεις.</p>
      <p><b>Ζητάμε:</b><br/>• Την εφαρμογή των προβλεπομένων για την επιδότηση της εργασίας στις επιχειρήσεις Τύπου της ελληνικής περιφέρειας, που καθυστέρησαν λόγω των πολιτικών εξελίξεων.</p>
      <p>• Τη μείωση των φορολογικών συντελεστών συμπεριλαμβανομένου του ΦΠΑ.</p>
      <p>• Την κατάργηση της εισφοράς του 2% επί του τζίρου των επιχειρήσεών μας υπέρ ΕΔΟΕΑΠ.<br/>• Και αντ’ αυτής, την εγγυοδοσία με πόρους του κρατικού προϋπολογισμού υπέρ ΕΔΟΕΑΠ.</p>
      <p>• Την επικαιροποίηση και τον εκσυγχρονισμό του θεσμικού πλαισίου, που διέπει την λειτουργία των επιχειρήσεων Τύπου.</p>
      <p><b>Οι προτάσεις μας για την ενίσχυση του κλάδου</b><br/>Είμαστε έτοιμοι να παρουσιάσουμε ρεαλιστικές και τεκμηριωμένες προτάσεις για τον κλάδο μας, εμμένοντας στις βασικές θέσεις των έξι σημείων, που έχουμε καταθέσει σε κυβέρνηση και κοινοβουλευτικά κόμματα</p>
      <p>1. Λειτουργία του Μητρώου με μέριμνα για τη διασφάλιση της εργασίας, των πνευματικών δικαιωμάτων και την προστασία της επιχειρηματικότητας έναντι του αθέμιτου ανταγωνισμού και της αυθαιρεσίας.</p>
      <p>2. Σύσταση κεφαλαίου (fund) για τον περιφερειακό, τοπικό και κλαδικό Τύπο στα πρότυπα καλών πρακτικών της ΕΕ</p>
      <p>3. Ίδρυση Επιμελητηρίου Τύπου για την ποιοτική αναβάθμιση του κλάδου και την οχύρωση της δεοντολογίας</p>
      <p>4. Διατήρηση του υποχρεωτικού χαρακτήρα δημοσίευση των κρατικών καταχωρίσεων και μετά το 2021, ως τεκμήριο διαφάνειας και ενημέρωσης της αγοράς και της κοινωνίας. Την επαναφορά για τους ίδιους λόγους, της υποχρεωτικής δημοσίευσης στον Τύπο, των ισολογισμών.</p>
      <p>5. Εφαρμογή της θρυλούμενης διαχρονικά κατανομής της κρατικής διαφήμισης στην πράξη, συμπεριλαμβανομένων των Τραπεζών. Θέσπιση μηχανισμού εποπτείας και ελέγχου“.</p>
    </article>
  </body>
</html>