<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/f1,116/formula-1-szybkie-pit-stopy-roberta-kubicy-w-sezonie-2019-mechanicy-williamsa-walcza-o-nagrode,983114.html"/>
    <meta property="og:site_name" content="TVN24"/>
    <meta property="article:published_time" content="2019-11-05T17:01:00+00:00"/>
    <meta property="og:title" content="Mechanicy Williamsa walczą o nagrodę. Sporo zawdzięczają Robertowi Kubicy"/>
    <meta property="og:description" content="Współpraca Roberta Kubicy z Williamsem nie jest usłana różami. W jednym aspekcie obie strony świetnie się jednak uzupełniają. Chodzi o pit-stopy - w wykonaniu brytyjskiego teamu niemal bezbłędne, d..."/>
  </head>
  <body>
    <article>
      <h1>Mechanicy Williamsa walczą o nagrodę. Sporo zawdzięczają Robertowi Kubicy</h1>
      <address>
        <time datetime="2019-11-05T17:01:00+00:00">05 Nov 2019, 17:01</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/15d185eaa7c954e77f5343d941e25fbd/43859ad3-8abd-4cdd-9b0f-9be4236a6be9.jpg?type=1&amp;srcmode=0&amp;srcx=1/1&amp;srcy=12/25&amp;srcw=1/1&amp;srch=17/20&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/ed486867-91ed-4ddf-ba79-329a7596bac8-480p.mp4"/>
          <figcaption>Kubica: Miałem nadzieję na łatwiejszy powrót</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/64a82029-bc38-4be3-9ed8-497e01ff74bf-480p.mp4"/>
          <figcaption>Robert Kubica o problemach w zespole</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/6fd267a7-3c52-407f-a3dd-0500576018b3-480p.mp4"/>
          <figcaption>Robert Kubica o poprawie w czasie sezonu</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/b139e104214a08ae3f2ebcce149cdf6e/47353665-c24d-4d4c-9852-43890b44be0f-480p.mp4"/>
          <figcaption>Robert Kubica o plusach sezonu</figcaption>
        </figure>
        <figcaption>Robert Kubica po sezonie odchodzi z Williamsa Foto: Newspix | Video: tvn24</figcaption>
      </slideshow>
      <h3>Współpraca Roberta Kubicy z Williamsem nie jest usłana różami. W jednym aspekcie obie strony świetnie się jednak uzupełniają. Chodzi o pit-stopy - w wykonaniu brytyjskiego teamu niemal bezbłędne, do czego w dużej mierze przyczynił się polski kierowca.</h3>
      <p>Koszmarny sezon Kubicy, jak wiadomo ostatni w barwach Williamsa, powoli dobiega końca. W 19 z 21 wyścigów Polak zgromadził tylko jeden punkt. Na więcej nie miał szans ze względu na ograniczone możliwości swojego bolidu, na co sam nieraz narzekał.</p>
      <related>
        <a href="https://eurosport.tvn24.pl/f1,116/formula-1-odjezdza-kubicy-wolne-miejsce-tylko-w-williamsie,983084.html"/>
      </related>
      <p>W przygodzie krakowianina z Williamsem trudno doszukać się pozytywów. Jednym z nielicznych są wspomniane pit-stopy. Wizyty w alejach serwisowych głównie przebiegały sprawnie. Mechanicy najszybciej wymieniali opony właśnie w bolidzie Kubicy w aż siedmiu wyścigach.</p>
      <p>Mogłoby się wydawać, że udany pit-stop, trwający czasami nawet mniej niż dwie sekundy to jedynie zasługa uwijających się jak w ukropie mechaników. Nic bardziej mylnego. Spore znaczenie ma również to, czy kierowca umiejętnie ustawi się w alei, dając załodze szanse na jak najsprawniejsze działanie.</p>
      <h3>Williams drugi</h3>
      <p>W Formule 1 prowadzona jest klasyfikacja pit-stopów (DHL Fastest Pit Stop Award), a na zwycięzcę czeka nagroda ufundowana przez sponsora. Punktami nagradza się dziesięć najszybszych zmian opon w każdym wyścigu - na takich samych zasadach, jak ma to miejsce w przypadku kierowców.</p>
      <p>Zliczając dotychczasowe starty, Williams jest w tej klasyfikacji drugi - 394 punkty. O 60 ustępuje prowadzącej ekipie Red Bulla.</p>
      <h3>Kubica liderem</h3>
      <p>Na koniec ciekawostka, która chociaż w małym stopniu może osłodzić kibicom polskiego kierowcy rozczarowujący sezon.</p>
      <p>Gdyby w ten sam sposób punkty przyznawano kierowcom, Kubica byłby liderem z 272 na koncie. Drugi w klasyfikacji Max Verstappen z Red Bulla miałby ich 213. Ósmy - George Russell, czyli kolega Polaka z Williamsa, któremu mechanicy wymieniali opony najszybciej w dwóch Grand Prix, zaledwie 114.</p>
      <p><b>Klasyfikacja DHL Fastest Pit Stop Award:</b><br/>Red Bull - 454 pkt.<br/>Williams - 394<br/>Ferrari - 283<br/>Mercedes - 254<br/>McLaren - 198<br/>Toro Rosso - 109<br/>Renault - 96<br/>Alfa Romeo - 49<br/>Haas - 47<br/>Racing Point - 35</p>
      <p>Autor: TG / Źródło: eurosport.pl</p>
    </article>
  </body>
</html>