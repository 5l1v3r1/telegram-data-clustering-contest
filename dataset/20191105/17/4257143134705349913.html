<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/05/pellegrini-a-kohezios-politikat-nem-a-politikai-hangulat-hatarozza-meg"/>
    <meta property="og:site_name" content="infostart"/>
    <meta property="article:published_time" content="2019-11-05T17:00:00+00:00"/>
    <meta property="og:title" content="&quot;Folytatni kell az EU kohéziós politikáját&quot;"/>
    <meta property="og:description" content="A Kohézió barátai csoportosulás résztvevő országai szükségszerűnek tartják az Európai Unió kohéziós politikájának fenntartását, melyek valós adatokkal és tényekkel vannak alátámasztva. A csúcstalálkozó elején a visegrádi országok miniszterelnökei egyeztetettek."/>
  </head>
  <body>
    <article>
      <h1>"Folytatni kell az EU kohéziós politikáját"</h1>
      <address><time datetime="2019-11-05T17:00:00+00:00">05 Nov 2019, 17:00</time> by <a rel="author">Infostart / InfoRádió - Kiss Balázs (Pozsony)</a></address>
      <h3>A Kohézió barátai csoportosulás résztvevő országai szükségszerűnek tartják az Európai Unió kohéziós politikájának fenntartását, melyek valós adatokkal és tényekkel vannak alátámasztva. A csúcstalálkozó elején a visegrádi országok miniszterelnökei egyeztetettek.</h3>
      <p>A cseh fővárosban megtartott csúcstalálkozó fő témáját az Európai Unió 2021-től 2027-ig tervezett költségvetése adta. A V4-ek kormányfői bírálták a tervezetet. Orbán Viktor magyar miniszterelnök kiemelte: az a tervezet, amelyet ma Európa-szerte vitatnak, a most távozó bizottság javaslata, és annak minden hibáját magán hordozza.</p>
      <blockquote>"Igazságtalan az a javaslat, amelyet a távozó Európai Bizottság készített</blockquote>
      <p>az Európai Unió következő költségvetéséről, és mi igazságot akarunk" – <a href="https://infostart.hu/kulfold/2019/11/05/orban-viktor-igazsagot-akarunk-a-kovetkezo-unios-koltsegvetesben">fogalmazott Orbán Viktor</a>.</p>
      <p>A keddi találkozó házigazdája, Andrej Babiš abban bízik, hogy az új összetételű Európai Bizottság még módosítja a költségvetés tervezetét. "Az új bizottság és az Európai Tanács végre rászánhatná magát az intenzívebb együttműködésre, és mi mind készen állunk, hogy ebből kivegyük a részünket" – jelentette ki Babiš.</p>
      <p>Peter Pellegrini szlovák kormányfő szerint</p>
      <blockquote>az Európai Unió egyes tagállamai között továbbra is nagyok a regionális különbségek.</blockquote>
      <p>A miniszterelnök kiemelte, hogy "éppen ezért kötelességünk folytatni a kohéziós politika finanszírozását mindaddig, amíg ezeket a regionális különbségeket meg nem szüntetjük". Pellegrini úgy véli, a kohéziós politikát nem a politikai hangulat határozza meg, hanem a tények és az azokat alátámasztó valós számok.</p>
      <p>Michal Vít, a prágai Metropolitan Egyetem politológusa szerint a keddi találkozó már nincs semmilyen befolyással az uniós büdzsére. "Véleményem szerint ez a tárgyalás már értelmetlen. Jelen pillanatban legfeljebb az lehetséges, hogy a nemzeti kormányok megpróbálnak a lehető legjobban alkalmazkodni az uniós tervezethez" – mondta a politológus.</p>
      <p>Prágában nemcsak a kohéziós politika, hanem az Európai Unió bővítése is a tárgyalási témák közt szerepelt. Orbán Viktor közölte, mind csalódottak, hogy nem kezdik meg a tárgyalásokat Észak-Macedóniával és Albániával, ezért fel kell gyorsítani a tárgyalásokat azokkal az országokkal, amelyekkel már megkezdték az egyeztetéseket, hogy valamelyest enyhítsék ezt a rossz döntést. Peter Pellegrini ugyancsak jelentős hibáról beszélt, amely visszatarthatja a két ország polgárait a további reformok támogatásától.</p>
      <h4>Közös nyilatkozat</h4>
      <p>Az Európai Unió kohéziós politikája folytatásának fontosságára hívja fel a figyelmet az a közös nyilatkozat, amelyet a csúcstalálkozóján fogadott el 17 keleti és déli uniós tagállam képviselője.</p>
      <blockquote>A kohéziós politika "az EU kulcsfontosságú eszköze, amely jelentősen és láthatóan hozzájárul a régiók és a tagállamok fejlettségének reális kiegyenlítéséhez"</blockquote>
      <p>- olvasható a dokumentumban. A csúcstalálkozó résztvevői ezért úgy vélik, hogy kohéziós kiadások finanszírozását a 2021-2027-es időszakban is "meg kell tartani a 2014-2020-as időszak kiadásainak megfelelő szinten".</p>
      <p>A nyilatkozat aláírói szerint a 2021-2027-es költségvetési időszakban nem szabad csökkenteni a Kohéziós Alapba szánt összeget, mert az veszélyeztetheti az Európai Unió belső piacának stabilitását. A Kohéziós Alapból fizetett támogatások elsődleges célja az EU nyugati és keleti tagállamai életszínvonalának fokozatos kiegyenlítése.</p>
      <ul>
        <li>Az Európai Bizottság javaslata szerint az erre a célra fordított összegek 2021-2027-ben az előző költségvetési időszakhoz viszonyítva a GDP 1,11 százalékáról 1 százalékra csökkennének.</li>
        <li>A kiadáscsökkenés legfőbb oka Nagy-Britannia tervezett kilépése az Unióból, valamint az új uniós prioritások finanszírozásának szükségessége.</li>
      </ul>
      <p>A prágai tanácskozás résztvevőinek az a véleménye, hogy egyensúlt kell kialakítani a hagyományos politikák, tehát a kohézió és a mezőgazdaság támogatása, valamint az új kihívások, például a biztonság és a határvédelem, között.</p>
      <p>A Kohézió barátai csoport alapvető fontosságúnak tartja, hogy megszerzett költségvetési eszközöket az egyes tagállamok "saját belső országos és regionális prioritásai szerint használhassák fel".</p>
      <p>Az EU 2021-2027-es időszakának költségvetéséről várhatóan a jövő évben születik végleges döntés.</p>
      <aside>A Kohézió barátai tanácskozás résztvevői<br/>A prágai megbeszéléseken Bulgária, Ciprus, Csehország, Észtország, Görögország Horvátország, Lengyelország, Lettország, Litvánia, Magyarország, Málta, Olaszország, Portugália, Románia, Spanyolország, Szlovákia és Szlovénia képviselői, valamint Günther Oettinger európai uniós biztos vett részt.</aside>
      <p>
        <i>Nyitókép: MTI/Miniszterelnöki Sajtóiroda/Fischer Zoltán</i>
      </p>
      <p>
        <b>Kapcsolódó hang</b>
      </p>
      <p>Pellegrini: A kohéziós politikát a tények határozzák meg</p>
      <figure>
        <audio src="https://infostart.hu/audio/00004/00004e7eb.mp3"/>
      </figure>
      <p> </p>
    </article>
  </body>
</html>