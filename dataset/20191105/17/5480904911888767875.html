<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/v-rakousku-chteji-mit-nejvetsi-lyzarske-stredisko-na-ledovci/1817579?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T17:22:00+00:00"/>
    <meta property="og:title" content="V Rakousku chtějí mít největší lyžařské středisko na ledovci"/>
    <meta property="og:description" content="Innsbruck (Rakousko) - Provozovatelé lanovek a další podnikatelé v turistickém ruchu v rakouském Pitztalu a Ötztalu chtějí tato dvě lyžařská střediska propojit, a vytvořit tak největší sportovní areál na ledovci na světě. Na svých internetových stránkách o tom informuje německý deník Die Welt. Proti plánovaným pracím ve vysokohorském terénu ale protestují ochránci přírody."/>
  </head>
  <body>
    <article>
      <h1>V Rakousku chtějí mít největší lyžařské středisko na ledovci</h1>
      <address><time datetime="2019-11-05T17:22:00+00:00">05 Nov 2019, 17:22</time> by <a rel="author" href="http://www.ctk.cz/" target="_blank">ČTK</a></address>
      <p>Innsbruck (Rakousko) - Provozovatelé lanovek a další podnikatelé v turistickém ruchu v rakouském Pitztalu a Ötztalu chtějí tato dvě lyžařská střediska propojit, a vytvořit tak největší sportovní areál na ledovci na světě. Na svých internetových stránkách o tom informuje německý deník Die Welt. Proti plánovaným pracím ve vysokohorském terénu ale protestují ochránci přírody.</p>
      <p>Mezi středisky Pitztal a Ötztal, která leží mezi západorakouskými městy Ischgl a Innsbruck, mají vzniknout tři lanovky, nová vyasfaltovaná nádrž na vodu, zázemí pro umělé zasněžování, nové sjezdovky a 600metrový tunel pro lyžaře. Aktivisté tvrdí, že kvůli tomu bude muset být odstřeleno a odvezeno 750.000 metrů krychlových kamení, zeminy a ledu.</p>
      <p>"Plány na zastavění nedotčené divočiny na ledovci energeticky náročnou lyžařskou infrastrukturou jsou příznačné pro chybnou klimatickou a ekologickou politiku Rakouska," řekl Robert Renzler z rakouského Alpského spolku. Dodal, že alpskou krajinu je potřeba chránit a ne rozšiřovat rozlohu lyžařských středisek. Proti propojení Pitztalu a Ötztalu vznikla petice, kterou zatím podepsalo přes 73.000 lidí.</p>
      <p>Lidovecký poslanec Franzl Hörl, který zastupuje provozovatele lanovek, tvrdí, že ochránci přírody šíří paniku. A zejména pro Pitztal, který z hlediska turistického ruchu zaostává, jde podle Hörla o klíčový projekt a šanci do budoucna.</p>
      <p>Stavba lyžařské infrastruktury za 130 milionů eur (3,3 miliardy Kč) by měla trvat šest let.</p>
    </article>
  </body>
</html>