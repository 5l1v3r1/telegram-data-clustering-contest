<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814154.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T17:40:00+00:00"/>
    <meta property="og:title" content="اسد: اگر گزینه سیاسی در ادلب جواب ندهد، گزینه نظامی در پیش می‌گیریم"/>
    <meta property="og:description" content=" به گزارش فارس، «بشار اسد» رئیس‌جمهور سوریه پس از پیشروی نیروهای ارتش در شمال این کشور و تحت کنترل گرفتن اکثر مناطق آن، گفت که اگر گزینه سیاسی برای اخراج تروریست‌ها از استان «ادلب» (شمال) جواب ندهد، دمشق گزینه نظامی را در پیش خواهد گرفت."/>
  </head>
  <body>
    <article>
      <h1>اسد: اگر گزینه سیاسی در ادلب جواب ندهد، گزینه نظامی در پیش می‌گیریم</h1>
      <address>
        <time datetime="2019-11-05T17:40:00+00:00">05 Nov 2019, 17:40</time>
      </address>
      <p>رئیس‌جمهور سوریه درباره ادلب که تنها استان در اشغال تروریست‌ها است، گفت که اگر راه‌حل سیاسی برای اخراج تروریست‌ها از استان یاد شده نتیجه‌ای نداشته باشد، به گزینه نظامی روی خواهیم آورد.</p>
      <p> به گزارش فارس، «بشار اسد» رئیس‌جمهور سوریه پس از پیشروی نیروهای ارتش در شمال این کشور و تحت کنترل گرفتن اکثر مناطق آن، گفت که اگر گزینه سیاسی برای اخراج تروریست‌ها از استان «ادلب» (شمال) جواب ندهد، دمشق گزینه نظامی را در پیش خواهد گرفت.</p>
      <p>اسد در گفت‌وگو با شبکه تلویزیونی دولتی سوریه عنوان کرد: «آزادی‌سازی تدریجی که اکنون در ادلب صورت گرفته است، در شمال سوریه هم در صورت اجرای تمام فرصت‌های سیاسی در شمال سوریه صورت خواهد گرفت».</p>
      <p>وی افزود: «اگر عملیات سیاسی نتایجی در بر نداشته باشد، گزینه نظامی را در پیش خواهیم گرفت، چراکه گزینه‌ای دیگری باقی نمی‌ماند».</p>
      <p>اسد در ادامه به توافق اخیر روسیه با کُردهای شمال سوریه اشاره کرد و گفت که این توافق به منظور ورود ارتش سوریه به مناطق شمال شرقی این کشور صورت گرفته است. این حق سوریه است که از تمامیت ارضی خود دفاع کند و مراقب سناریوهای مربوط به تجزیه طلبی باشد.</p>
      <p>رئیس‌جمهور سوریه گفت: «همه گروهک‌هایی که در ادلب علیه ارتش سوریه می‌جنگند،‌ جزو ارتش ترکیه هستند».</p>
      <p>وی اردوغان را «دروغگو» خواند و تصریح کرد: «اردوغان تصمیمات و سیاست‌های غیرمنطقی (در خصوص سوریه) به صورت گسترده اتخاذ می‌کند و به همه دروغ می‌گوید».</p>
      <p>رئیس جمهور سوریه چند روز پیش نیز با حضور در یکی از جبهه‌های نبرد در جنوب استان ادلب، «رجب طیب اردوغان» همتای ترکیه‌ای را «دزد» توصیف و «نبرد ادلب»‌ را «اساسی‌ترین جنگ برای یکسره کردن کار تروریسم» در سوریه قلمداد کرده بود.</p>
      <p>اسد گفت:‌ اردوغان دزد است. (دیروز) کارخانه‌ها، گندم و نفت سوریه را دزدید و امروز مشغول دزدیدن خاک سوریه است... همه سرزمین سوریه یک اهمیت دارد اما ما طبق اولویت‌ها و وضعیت نظامی میدانی عمل می‌کنیم</p>
    </article>
  </body>
</html>