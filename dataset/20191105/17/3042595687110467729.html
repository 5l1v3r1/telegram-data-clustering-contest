<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/er-du-ydmyk-nok-er-du-ung-nok/71785325"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T17:59:21+00:00"/>
    <meta property="og:title" content="Er du ydmyk nok, er du ung nok"/>
    <meta property="og:description" content="Når Lars Lagerbäck (71) ser seg i speilet ser han en eldre mann. Når NFF tar en titt ser de den eneste som kan trene Norge fram mot VM 2022."/>
  </head>
  <body>
    <article>
      <h1>Er du ydmyk nok, er du ung nok</h1>
      <h2>Når Lars Lagerbäck (71) ser seg i speilet ser han en eldre mann. Når NFF tar en titt ser de den eneste som kan trene Norge fram mot VM 2022.</h2>
      <address><time datetime="2019-11-05T17:59:21+00:00">05 Nov 2019, 17:59</time> by <a rel="author">Morten P</a></address>
      <p><b>ULLEVAAL (Dagbladet):</b> Han satt ballen i spill for en måned tid siden, utfordret arbeidsgiveren og mente det var viktig og riktig for fotballandslagets framtid at NFF tok en rimelig kjapp avgjørelse rundt hvem som skulle lede Norge inn i VM-kvalifiseringen som starter høsten 2020.</p>
      <p>Da Lars Lagerbäck sa det han sa i oktober var det som å sparke ballen i vegg.</p>
      <p>Den kom tilbake med en gang.</p>
      <p>Med akkurat det resultatet han ønsket seg.</p>
      <p><b>DET FØRSTE NFF</b> gjorde etter oktober-nedturen i Romania var å gi Lars Lagerbäck klarsignal for to nye år. Det første de fortalte media etter det påfølgende styremøte i bakkant av nedturen i Romania, var at Lars Lagerbäck er mannen.</p>
      <p>Ikke sonderte de markedet, og ikke snakket de med andre potensielle og meget kvalifiserte kandidater som har åpnet døra for Norge menn A.</p>
      <p>Det var med andre ord ikke noe å diskutere.</p>
      <p>Uavhengig av om sluttspillmesteren Lars Lagerbäck ikke leverer det han ble ansatt for å levere, Euro 2020, får han en sjanse til.</p>
      <p><b>OM HAN VIL </b>er per nå det eneste spørsmålet som gjenstår. De andre er besvart. Norges Fotballforbund tok en kjapp runde med seg selv og svarte ja på alt som har med Lars Lagerbäck å gjøre.</p>
      <ul>
        <li>Er vi fornøyd med Lars Lagerbäck som fagmann, leder og menneske? Ja! Ja! Og ja!</li>
        <li>Har vi fått den utviklingen vi ønsker selv om vi ikke kvalifiserer oss til Euro 2020? Ja!</li>
        <li>Er Lars Lagerbäck mannen som best kan utvikle den neste generasjonen norske landslagsspillere til et konkurransedyktig norsk landslag? Ja!</li>
        <li>Skal vi like gjerne ta det med en gang, og gå ut og si at Lars Lagerbäck ikke bare er mannen, men den eneste kandidaten? Ja!</li>
      </ul>
      <p>Omtrent sånn må det ha foregått.</p>
      <p><b>OG DER ER vi nå.</b> Med alle eggene i en kurv. Med en 71 år gammel svenske som føler seg beæret for den massive tilliten han blir vist av NFF. Med en voksen mann som koketterer med sin egen alder, men som samtidig vet at det er alderen som er hans store styrke. Og som i sin egen lille likning med plusser og minuser fort vil se at Norge er et helt ålreit sted å være.</p>
      <p>Han kunne i hvert fall ikke vært mer ønsket på Ullevaal Stadion.</p>
      <p><b>DET ER INGEN</b> grunn til å tro at Lars Lagerbäck sier nei til Norge. Jeg sitter med en følelse av at han trives for godt til det. At jobben, selv om den koster krefter og til tider kan være slitsom, er til å håndtere for en voksen mann på 71 år. I tillegg har han aldri lagt skjul på at støtteapparatet og gruppa Norge menn A som helhet er et godt sted å være. Og plutselig kommer jobben med noen uanede frynsegoder også, en underskog av talenter vi sjelden har sett i norsk fotball.</p>
      <p>Da Per-Mathias Høgmo fikk jobben i 2013 ønsket forgjenger Drillo sin arvtaker lykke til med ordene "bordet er dekket".</p>
      <p>Det stemte ikke helt.</p>
      <p>Men nå kan det se ut til at veldig mange brikker er på vei til å falle på plass samtidig.</p>
      <p>Lars Lagerbäcks nysjerrige fotballhode klarer ikke å vende ryggen til det.</p>
      <p><b>OM HAN HAR</b> levert i forhold til forventningene om Norge ikke er et av 24 lag i EM-sluttspillet neste sommer? Svaret er nei. Misser Norge ut når det drar seg til med play off i Nations League i mars 2020, er også denne kvalifiseringen en massiv nedtur. Men vi er ikke der ennå, og med hjemmekamp i semifinalen har Norge – ubeseiret på Ullevaal under Lagerbäck – en klar fordel.</p>
      <p>Det er ingen grunn til å ta en eventuell skuffelse på forhånd.</p>
      <p>I hvert fall ikke for NFF, de har jo bestemt seg.</p>
      <p>Problemet dukker eventuelt opp om gubben ikke ser noe annet enn en gammel mann når han ser seg i speilet, og sier nei.</p>
      <p>Da vil NFF-toppene sitte der med ballene de har solgt til reven.</p>
    </article>
  </body>
</html>