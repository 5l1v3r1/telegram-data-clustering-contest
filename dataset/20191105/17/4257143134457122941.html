<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/05/varga-mihaly-jelezte-valtozas-johet-a-nyugdijak-kifizetesenel"/>
    <meta property="og:site_name" content="infostart"/>
    <meta property="article:published_time" content="2019-11-05T17:11:00+00:00"/>
    <meta property="og:title" content="Varga Mihály jelezte, változás jöhet a nyugdíjak kifizetésénél"/>
    <meta property="og:description" content="Jelenleg a nyugdíjasok fele kapja utalással a juttatását, de a cél az, hogy hosszú távon háttérbe szoruljon a készpénzes kifizetés."/>
  </head>
  <body>
    <article>
      <h1>Varga Mihály jelezte, változás jöhet a nyugdíjak kifizetésénél</h1>
      <address><time datetime="2019-11-05T17:11:00+00:00">05 Nov 2019, 17:11</time> by <a rel="author">Infostart</a></address>
      <h3>Jelenleg a nyugdíjasok fele kapja utalással a juttatását, de a cél az, hogy hosszú távon háttérbe szoruljon a készpénzes kifizetés.</h3>
      <p>Újabb ülést tartott a Nemzeti Versenyképességi Tanács. A <a href="https://www.portfolio.hu/gazdasag/20191105/varga-mihaly-belengette-nagy-valtozas-johet-a-nyugdijasoknak-406095">Portfolio</a> összefoglalója szerint Varga Mihály a rövid áttekintőjében elmondta, három témát vizsgáltak meg:</p>
      <ul>
        <li>az elektronikus fizetések lehetőségének bővítését</li>
        <li>a szak- és felnőttképzés átalakítását</li>
        <li>a digitalizációs ügyek előrehaladását</li>
      </ul>
      <p>Az elektronikus fizetések terén a nyugdíjak és szociális transzferek bankszámlára utalását vizsgálják meg. Cél az hosszú távon, hogy minél inkább utalással valósuljanak meg ezek a kifizetések. Jelenleg a nyugdíjak esetében ez az arány 50 százalék - mondta a pénzügyminiszter.</p>
      <p>Az 5 fő feletti munkáltatóknál a munkabérek utalása hosszú távon kötelezően utalással történjen. Vállalkozások esetében a készpénzfizetési korlátot csökkentenék, hogy a cégek közötti utalások minél alacsonyabb összegben történjenek meg elektronikus utalásban.</p>
      <p>Európában az egyik legmagasabb a készpénzhasználat aránya - mutatott rá a pénzügyminszter. Arra számít a kormány, hogy a javaslatoknak köszönhetően a készpénzhasználat csökkentésével 150 milliárd forintot lehet megspórolni. Ez átcsatornázást jelent a fekete gazdaságból a fehér gazdaságba - mondta.</p>
      <p>A nyugdíjak esetében az utalást nem szeretnék kötelezővé tenni, elvi célként vizsgálja meg majd a kormány. Nem szeretnénk senkit sem kellemetlen helyzetbe hozni - ígérte. Az 50 szézalékos arány emelkedése természetes folyamat, mivel egyre több olyan munkavállaló lesz nyugdíjas, aki bankszámlát tart fent.</p>
      <p>
        <i>Nyitókép: Czeglédi Zsolt</i>
      </p>
    </article>
  </body>
</html>