<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425170/kathgoreitai-gia-apoplanhsh-tessarwn-paidiwn-sth-rodo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T17:50:01+00:00"/>
    <meta property="og:title" content="Κατηγορείται για αποπλάνηση τεσσάρων παιδιών στη Ρόδο"/>
    <meta property="og:description" content="Στις 13 Νοεμβρίου θα συνεχιστεί από το Μικτό Ορκωτό Δικαστήριο Κω, η εκδίκαση της υπόθεσης 69χρονου που κατηγορείται για αποπλάνηση τεσσάρων παιδιών νεότερα των δεκαπέντε ετών, κατά συρροή και κατ’ εξακολούθηση."/>
  </head>
  <body>
    <article>
      <h1>Κατηγορείται για αποπλάνηση τεσσάρων παιδιών στη Ρόδο</h1>
      <h2>Στο εδώλιο 69χρονος</h2>
      <address>
        <time datetime="2019-11-05T17:50:01+00:00">05 Nov 2019, 17:50</time>
      </address>
      <p>
        <b>Στις 13 Νοεμβρίου θα συνεχιστεί από το Μικτό Ορκωτό Δικαστήριο Κω, η εκδίκαση της υπόθεσης 69χρονου που κατηγορείται για αποπλάνηση τεσσάρων παιδιών νεότερα των δεκαπέντε ετών, κατά συρροή και κατ’ εξακολούθηση.</b>
      </p>
      <p>Η δίκη ξεκίνησε χθες και κατά τη διάρκειά της εξετάστηκαν τέσσερις μάρτυρες κατηγορίας, ωστόσο το δικαστήριο διέκοψε για την Τετάρτη 13 Νοεμβρίου.</p>
      <p>Ο κατηγορούμενος παραπέμφθηκε σε δίκη με βούλευμα του Συμβουλίου Πλημμελειοδικών Ρόδου, το οποίο παράλληλα αποφάσισε να παύσει οριστικά λόγω παραγραφής η ποινική δίωξη που είχε ασκηθεί στον 69χρονο, για προσβολή της γενετήσιας αξιοπρέπειας και η οποία φέρεται να είχε τελεστεί το 2001.</p>
      <p>Η υπόθεση πήρε το δρόμο της δικαιοσύνης όταν το απόγευμα της 24ης Ιανουαρίου 2014 έγινε καταγγελία στην αστυνομία από τη μητέρα των δύο εκ των τεσσάρων κοριτσιών, σε βάρος του 69χρονου.</p>
      <p>Σύμφωνα με το κατηγορητήριο ο 69χρονος φέρεται να διέπραξε το αδίκημα που τον βαραίνει, το χρονικό διάστημα από το 1999 έως το 2014.</p>
      <p>Πιο συγκεκριμένα, κατηγορείται ότι το χρονικό διάστημα από το 2008 έως το 2014 ενήργησε ασελγείς πράξεις που προσβάλλουν τη γενετήσια αξιοπρέπεια με την πρώτη ανήλικη κοπέλα η οποία τότε ήταν ηλικίας από 5 έως 11 ετών.</p>
      <p>Ο ίδιος το χρονικό διάστημα από το 2010 έως το 2014 κατηγορείται ότι έπραξε το ίδιο με την ανήλικη κοπέλα η οποία τότε είχε ηλικία από 4 έως 8 ετών.</p>
      <p>Επίσης κατά το χρονικό διάστημα από τον 1999 έως το 2005 ο 69χρονος φέρεται να ενήργησε ασελγείς πράξεις που προσβάλλουν τη γενετήσια αξιοπρέπεια με την ανήλικη κοπέλα η οποία ήταν σε ηλικία από 4 έως 10 ετών.</p>
      <p>Τέλος, ο ίδιος κατηγορείται ότι το 2012 έκανε ασελγείς πράξεις που προσβάλλουν τη γενετήσια αξιοπρέπεια σε ανήλικη κοπέλα ηλικίας τότε 8 ετών.</p>
      <p>Συνήγοροι υπεράσπισης στην υπόθεση είναι οι κ.κ. Μαρία Κρικοπούλου και Κώστας Ασλάνης, ενώ πολιτική αγωγή οι κ.κ. Γιάννης Χαρίτος και Γιάννης Μπαλαλής.</p>
    </article>
  </body>
</html>