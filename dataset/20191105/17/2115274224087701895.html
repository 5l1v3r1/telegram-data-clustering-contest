<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/microplastiche_scampi_sardegna-6488838/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T17:45:00+00:00"/>
    <meta property="og:title" content="Rilevate microplastiche negli scampi della Sardegna"/>
    <meta property="og:description" content="È quanto emerge da una ricerca dell'università di Cagliari. Contaminati anche i gamberi viola"/>
  </head>
  <body>
    <article>
      <h1>Rilevate microplastiche negli scampi della Sardegna</h1>
      <h2>È quanto emerge da una ricerca dell'università di Cagliari. Contaminati anche i gamberi viola</h2>
      <address><time datetime="2019-11-05T17:45:00+00:00">05 Nov 2019, 17:45</time> by <a rel="author">AGI - Agenzia Giornalistica Italia</a></address>
      <p>Gli <b>scampi</b> e i <b>gamberi viola</b> che vivono nelle profondità dei mari della <b>Sardegna</b> sono contaminati da <b>microplastiche</b>. È quanto emerge da una ricerca di alcuni studiosi dell'università di Cagliari in collaborazione con i colleghi della politecnica delle Marche. Entrambe le specie raccolte nelle acque sarde mostrano un'elevata contaminazione da microplastiche, prevalentemente composte di <b>polietilene</b>, il principale costituente degli imballaggi e della plastica monouso.</p>
      <p>Le differenti modalità di <b>nutrizione</b> di queste due specie rendono conto anche della differente distribuzione delle microplastiche nei loro tratti digerenti. I risultati dello studio, pubblicati sulla rivista "<b>Environmental Pollution</b>", rappresentano l'ennesimo monito della ricerca scientifica - si legge in una nota dell'ateneo sardo - a perseguire le strategie di sviluppo sostenibile indicate dall'Onu, nel caso specifico l'obiettivo 14, tutelare la vita marina.</p>
      <p>Gli studi condotti fino ad oggi hanno riguardato soprattutto specie ittiche costiere, mentre le informazioni sulla contaminazione da plastica nei mari profondi sono scarse. </p>
    </article>
  </body>
</html>