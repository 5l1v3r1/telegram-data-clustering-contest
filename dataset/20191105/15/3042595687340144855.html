<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/svalbardposten-per-sandberg-vil-bli-kultursjef-i-longyearbyen/71786546"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T15:03:35+00:00"/>
    <meta property="og:title" content="Svalbardposten: Per Sandberg vil bli kultursjef i Longyearbyen"/>
    <meta property="og:description" content="Ifølge Svalbardposten er tidligere Frp-statsråd og stortingsrepresentant, Per Sandberg, en av 38 søkere på stillingen som kultursjef i Longyearbyen lokalstyre."/>
  </head>
  <body>
    <article>
      <h1>Svalbardposten: Per Sandberg vil bli kultursjef i Longyearbyen</h1>
      <h2>Ifølge Svalbardposten er tidligere Frp-statsråd og stortingsrepresentant, Per Sandberg, en av 38 søkere på stillingen som kultursjef i Longyearbyen lokalstyre.</h2>
      <address><time datetime="2019-11-05T15:03:35+00:00">05 Nov 2019, 15:03</time> by <a rel="author">NTB I</a></address>
      <p><a href="https://svalbardposten.no/per-sandberg-vil-bli-kultursjef/19.11651">Svalbardposten</a> skriver at de har fått bekreftet opplysningen fra personalrådgiveren i Longyearbyen lokalstyre.</p>
      <p>Per Sandberg bekrefter overfor NTB at han er en av søkerne:</p>
      <p>- Svalbard er et utrolig spennende sted. Eksotisk, tøft, ja, med masse kontraster, utfordringer med muligheter og potensial, skriver han i en SMS.</p>
      <p>Sandberg (59) gikk i august i fjor av som fiskeriminister og nestleder i Frp. Han ble først innvalgt på Stortinget i 1997, og fikk fem perioder på tinget før han ikke tok gjenvalg i 2017.</p>
      <p>En av de andre søkerne er redaktør Hilde Kristin Røsvik i Svalbardposten.</p>
      <p>
        <b>- For meg er dette en veldig spennende stilling som jeg ikke kunne la være å søke på. Jeg er ansatt i en åremålsstilling som går mot slutten, og må derfor se meg om etter nye muligheter, sier Røsvik.</b>
      </p>
      <p>Nåværende kultursjef, Roger Zahl Ødegård, er positiv til de mange søkerne.</p>
      <p>- Det er svært hyggelig at stillingsutlysningen er blitt lagt merke til i hele Norge. Jeg tar det som et uttrykk for at Svalbard og kvaliteten ved samfunnet er godt kjent gjennom det arbeidet som gjøres på kulturområdet i Longyearbyen. Dette lover godt også for fremtiden, sier han.</p>
      <p>
        <b>Sandberg har så langt ikke besvart NTBs forespørsel om en kommentar.</b>
      </p>
      <p>
        <i>(NTB)</i>
      </p>
    </article>
  </body>
</html>