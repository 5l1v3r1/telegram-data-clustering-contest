<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/articles/2019/11/5/7231077/"/>
    <meta property="og:site_name" content="Украинская правда"/>
    <meta property="article:published_time" content="2019-11-05T15:12:00+00:00"/>
    <meta property="og:title" content="Пьяные развлечения полицейских и убийство 5-летнего Кирилла. Новые подробности трагедии"/>
    <meta property="og:description" content="Напоминаем трагическую историю гибели Кирилла и рассказываем, что нового стало известно следствию. (укр.)"/>
  </head>
  <body>
    <article>
      <h1>Пьяные развлечения полицейских и убийство 5-летнего Кирилла. Новые подробности трагедии</h1>
      <address><time datetime="2019-11-05T15:12:00+00:00">05 Nov 2019, 15:12</time> by <a rel="author" href="https://www.pravda.com.ua/rus/authors/5bb49645dc413/" target="_blank">Соня Лукашова</a></address>
      <p>
        <i>Близько 5 місяців тому у лікарні </i>
        <a href="https://www.pravda.com.ua/news/2019/06/3/7217013/">
          <i>помер 5-річний хлопчик</i>
        </a>
        <i> Кирило Тлявов. </i>
        <i>Обставини смерті дитини виявились шокуючими.</i>
      </p>
      <p>
        <i>За версією слідства, </i>
        <i>у голову Кирила влучила куля, випущена п'яними </i>
        <a href="https://www.pravda.com.ua/news/2019/06/1/7216844/">
          <i>співробітниками поліції</i>
        </a>
        <i>, які задля розваги стріляли по банках у сусідньому дворі. </i>
      </p>
      <p>
        <i>Сьогодні Державне бюро розслідувань оголосило остаточні підозри винуватцям і вийшло з новими подробицями справи.</i>
      </p>
      <p>
        <i>"Це були інтенсивні 5 місяців (розслідування – УП). Ми повинні були дати відповідь родині, суспільству, а також собі", – сказав директор ДБР Роман Труба.</i>
      </p>
      <p>
        <i>Нагадуємо трагічну історію загибелі Кирила та розповідаємо, що нового стало відомо слідству.</i>
      </p>
      <figure>
        <img src="https://img.pravda.com/images/doc/b/6/b6dd9d2-kyrylo21.jpg"/>
        <figcaption>Кирило Тлявов, вбитий поліцейськими</figcaption>
      </figure>
      <h3>Хто стріляв та де зброя</h3>
      <p>Хто саме здійснив роковий для Кирила Тлявова постріл? Це питання залишалось головним для правоохоронців, адже у справі загалом було 4 підозрюваних. І не всі з них – поліцейські.</p>
      <p><i>"Це зробив </i><a href="https://www.pravda.com.ua/news/2019/11/5/7231073/"><i>інспектор поліції</i></a><i>"</i>, – заявив Роман Труба.</p>
      <p>Серед фігурантів лише один чоловік обіймав цю посаду – Іван Приходько.</p>
      <figure>
        <img src="https://img.pravda.com/images/doc/0/f/0f6bf6b-prykhodko-1.jpg"/>
        <figcaption>Інспектор поліції – Іван Приходько<cite>фото: укрінформ</cite></figcaption>
      </figure>
      <p>За даними слідства, 31 травня 4 дітей грались на відстані 80 метрів від подвір'я, де розважались пострілами з вогнепальної зброї четверо чоловіків: двоє поліцейських, 16-річний син одного з них та їхній знайомий. </p>
      <p>О 15:36 інспектор поліції вистрілив по мішені. Куля пролетіла 56 метрів, потрапила у камень, зрикошетила, пролетіла ще 33 метри і влучила у голову хлопця.</p>
      <p>У ДБР кажуть, що встановили такий хід подій через експертизи та допити.</p>
      <p>Водночас зброю, з якої була випущена куля, <a href="https://www.pravda.com.ua/news/2019/11/5/7231072/">так і не знайшли</a>. Хоча, за словами Труби, слідчі обшукали всі водойми та покинуті будівлі у місті. Така наполегливість навіть допомогла знайти зброю, яку шукали в іншій справі.</p>
      <p><i>"Інспектор поліції стріляв по мішені, яка знаходилась перед лісопосадкою. Він не бачив будинків, які знаходились за лісопосадкою, не бачив дітей. Але він усвідомлював, що стріляв з вогнепальної зброї, усвідомлював, що порушує закон. І він міг припустити, що внаслідок його дій могли постраждати інші", </i>– сказав Труба.</p>
      <p>Інспектору змінили підозру – з умисного вбивства на "вбивство, вчинене через необережність".</p>
      <p>Усі інші учасники стрілянини, хоч і не були безпосередніми винуватцями смерті хлопця, але не уникли відповідальності. Їх підозрюють у хуліганстві та незаконному зберіганні вогнепальної зброї та бойових припасів.</p>
      <p>Поліцейський, який застрелив Кирила Тлявова, та його друзі нібито не знали, що вчинили вбивство. Коли хлопець вже був у лікарні, вони продовжували розважатись у нічних закладах. До поліції їх доставили рано вранці наступного дня.</p>
      <h3>Як помер Кирило</h3>
      <p>В обід 31 травня 5-річний Кирило Тлявов грався на своєму подвір'ї з іншими дітьми. А вже за декілька годин батьки знайшли хлопчика на вулиці із закривавленою головою та судомами. Батьки вирішили, що Кирило послизнувся, впав і вдарився об бордюр. </p>
      <p>Хлопчика терміново направили до лікарні, де виявилось, що травма спричинена не випадковим падінням, а кульовим, або, як його охарактеризували лікарі, "бойовим" пораненням у голову. </p>
      <p>Медики діагностували закриту черепно-мозкову травму, забій головного мозку, внутрішньомозкову гематому і перелом скроневої кістки.</p>
      <p><a href="https://www.pravda.com.ua/news/2019/06/2/7216896/">Бабуся Кирила</a> розповідала, що череп дитини був "увесь роздроблений на дрібні шматочки".</p>
      <p>Після висновків лікарів поліцейські перевірили місце трагедії та знайшли там гільзи, стаканчики та банки. Тоді поліція Київщини висунула версію, що сусід хлопчика, поліцейський, поза робочим часом <a href="https://www.pravda.com.ua/news/2019/06/2/7216896/">пристрілював рушницю</a> і випадково поранив дитину. </p>
      <p>1 червня хлопця перевезли до столичної хірургії, де зробили дві операції на мозку та видалили частину черепа, залишивши кулю – діставати її було занадто ризиковано. </p>
      <p>Стан Крила залишався <a href="https://www.pravda.com.ua/news/2019/06/3/7216981/">вкрай важким</a>, він дихав за допомогою штучної вентиляції легень. 3 червня, не приходячи до тями, <a href="https://www.pravda.com.ua/news/2019/06/3/7217013/">хлопчик помер</a> у лікарні. </p>
      <h3>Що було відомо про вбивство</h3>
      <p>Вночі з 1 на 2 червня були <a href="https://www.pravda.com.ua/news/2019/06/2/7216854/">затримані двоє поліцейських</a>, яких запідозрили у пораненні Тлявова. Це Іван Приходько, 31-річний інспектор сектору превенції водної поліції, та Володимир Петровець, 42-річний патрульний поліцейський. </p>
      <figure>
        <img src="https://img.pravda.com/images/doc/2/f/2f394f7-petrovets1.jpg"/>
        <figcaption>Володимир Петровець – 42-річний патрульний поліцейський<cite>фото: hromadske.ua</cite></figcaption>
      </figure>
      <p>Обидва працювали в органах МВС ще до реформи, після – були звільнені, але поновились через суд. Обидва виховують кількох дітей.</p>
      <p>Пообіді 31 травня чоловіки відпочивали на подвір'ї, випивали та вирішили постріляти по металевих банках. Мішені вони виставили навпроти місця, де часто граються діти.</p>
      <p>Як свідчать дані судового реєстру, у сусідів Тлявова вилучили травмат "Форд 12-Р", магазин від пістолета "Макаров", предмети, схожі на кастет, рушницю і гранатомет, численні набої: мисливські, від "Макарова" та інші. </p>
      <p>Також у матеріалах фігурує коробка з надписом "Schmeisser" (назва виробника зброї) з предметами, які можуть бути деталями зброї.</p>
      <p>Приходько і Петровець на подвір'ї були не самі. Загалом у розвагах <a href="https://www.pravda.com.ua/news/2019/06/4/7217105/">брали участь 4 особи</a>, зокрема неповнолітній син одного із затриманих.</p>
      <p>За словами керівництва поліцейських, у момент поранення Тлявова вони були поза службою, без табельної зброї і напідпитку. </p>
      <p>Бабуся 5-річного хлопця розповіла, що чоловіки були настільки нетверезі, що навіть не могли сказати, хто здійснив фатальний постріл:</p>
      <p>
        <i>"Начальник нашого райвідділу приїжджав до реанімації до нас і казав, що вони визнають вину, але вони такі п'яні, що вони не знають, хто це зробив. Вони були без свідомості п'яні. Просто розважалися". </i>
      </p>
      <p>Але кількома днями пізніше стало відомо, що підозрювані <a href="https://www.pravda.com.ua/news/2019/06/4/7217101/">не визнають провину</a>, відмовляються свідчити та проходити тест на алкоголь і сліди пороху.</p>
      <p><i>"Як можна визнати провину, якщо померла дитинка, а він – батько 3 дітей і він стверджує, що пострілів не здійснював?" </i>– пояснював адвокат одного з поліцейських.</p>
      <p>Приходьку і Петровцю оголосили підозру, спочатку – у необережному тяжкому тілесному ушкодженні. За день підозру підкорегували, додавши туди хуліганство із застосуванням вогнепальної зброї.</p>
      <p>Після смерті Кирила справу знову перекваліфікували – тепер уже на хуліганство та <a href="https://www.pravda.com.ua/news/2019/06/3/7217013/">умисне вбивство</a> малолітньої дитини. І перший, і другий злочин, на думку слідства, був вчинений групою осіб, що робить їх більш тяжкими.</p>
      <p>І <a href="https://www.pravda.com.ua/news/2019/06/4/7217072/">Петровця</a>, і <a href="https://www.pravda.com.ua/news/2019/06/4/7217063/">Приходька</a> 4 червня суд арештував на 2 місяці без права внесення застави. Обидва залишаються під вартою і донині.</p>
      <p>У липні кількість підозрюваних у справі збільшилась. Спочатку до фігурантів справи додався <a href="https://www.pravda.com.ua/news/2019/07/17/7221144/">третій учасник розваг</a>, а потім і четвертий – <a href="https://www.pravda.com.ua/news/2019/07/18/7221281/">неповнолітній син</a> Володимира Петровця<a href="https://www.pravda.com.ua/news/2019/07/18/7221281/"> Станіслав</a>, якому на той момент виповнилося 15 років. Щоправда, їм, на відміну від поліцейських, інкримінують лише хуліганство.</p>
      <p>Як свідчать матеріали розслідування, третій підозрюваний – майстер газової котельні. Його теж взяли під варту.</p>
      <p>Директор Держбюро розслідувань Роман Труба скаржився, що його відомству передали справу лише за добу після злочину:</p>
      <p>
        <i>"Це був період, коли можна було сплутати версії і заховати чи знищити знаряддя злочину".</i>
      </p>
      <p>
        <b>
          <i>***</i>
        </b>
      </p>
      <p>
        <i>Смерть Кирила Тлявова викликала акції протесту та чергові заклики до відставки міністра внутрішніх справ Арсена Авакова. Він вперше висловився щодо трагедії лише на 4 день після вбивства, пообіцявши родичам хлопчика "уважно стежити за ходом розслідування і тісно комунікувати з ДБР і прокуратурою".</i>
      </p>
      <p>
        <i>Роман Труба на початку підсумкового брифінгу згадав, що правди про вбивство Тлявова чекала не лише його родина. Стрілянина на Київщині скидалася на необережність напідпитку. Але слідство назвало вбивство 5-річного хлопця </i>
        <a href="https://www.pravda.com.ua/news/2019/06/3/7217013/">
          <i>"умисним"</i>
        </a>
        <i>, і це виглядало саме як реакція на обурення суспільства, яке уважно стежило за діями правоохоронців.</i>
      </p>
      <p>
        <i>Пізніше Труба підсумував ту правду, якої дійшло слідство:</i>
      </p>
      <p>
        <i>"Смерть дитини – це результат безвідповідальної поведінки людей, які зобов'язані слідкувати за дотриманням закону".</i>
      </p>
      <p>
        <i>Труба говорив про поліцейських, безпосередніх стрільців. Колись вони провалили переатестацію, але зрештою не втратили посади в органах. І злочин, який сколихнув країну, так і не став поштовхом для реформи в МВС.</i>
      </p>
      <related>
        <a href="https://www.pravda.com.ua/rus/news/2019/11/6/7231139/"/>
        <a href="https://www.pravda.com.ua/rus/news/2019/11/6/7231140/"/>
        <a href="https://www.pravda.com.ua/rus/news/2019/11/5/7231093/"/>
      </related>
    </article>
  </body>
</html>