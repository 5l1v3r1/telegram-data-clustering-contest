<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/energoefektivnist-4-0-startapi-po-vsomu-svitu-shukayut-rishennya-yak-zberigati-vidnovlyuvalnu-energiyu-50051739.html"/>
    <meta property="og:site_name" content="НВ"/>
    <meta property="article:published_time" content="2019-11-05T15:30:00+00:00"/>
    <meta property="og:title" content="Погода — не перешкода. Стартапи по всьому світу шукають рішення як зберігати зелену енергію"/>
    <meta property="og:description" content="Як вирішити одну з найгостріших проблем відновлюваної енергетики"/>
  </head>
  <body>
    <article>
      <h1>Погода — не перешкода. Стартапи по всьому світу шукають рішення як зберігати зелену енергію</h1>
      <h2>Як вирішити одну з найгостріших проблем відновлюваної енергетики</h2>
      <address><time datetime="2019-11-05T15:30:00+00:00">05 Nov 2019, 15:30</time> by <a rel="author">Микола Тимощук</a></address>
      <p>Відновлювана енергетика продовжує зростати шаленими темпами та щороку стає доступнішою. Торік глобальні інвестиції у цей сектор перевищили сукупні капіталовкладення у викопне паливо та атомну енергетику. Понад 230 міст по всьому світу взяли за мету на 100% перейти на відновлювані джерела енергії (ВДЕ).</p>
      <p>Україна теж останнім часом робить ривок уперед: усього за півроку 2019-го обсяги виробництва зеленої енергії майже подвоїлися. І це лише початок, який неабияк додає оптимізму з огляду на ті геополітичні виклики, з якими стикається наша держава, зокрема в енергетиці.</p>
      <p>Водночас, майже всі ВДЕ досі мають один серйозний недолік: <b>перевиробництво або дефіцит енергії, в залежності від мінливостей погоди.</b> Її збереження та використання надлишку, який утворюється за сприятливих погодних умов у непікові для споживання години, — одна з основних передумов для повномасштабного переходу людства виключно на чисту генерацію. Країни, які беруться за вирішення цього питання, у майбутньому матимуть суттєву перевагу, адже зможуть мати збалансовану енергетичну систему та, з часом, повністю відмовитись від викопного палива.</p>
      <p>
        <b>Але що вони для цього робитимуть?</b>
      </p>
      <p>Перший спосіб акумулювання енергії, що спадає на думку, це <b>літій-іонні батареї</b> на зразок тих, які є в наших телефонах і ноутбуках, чи тих, які використовує Tesla. Але вони все ще дуже дорогі, малоефективні та вистачає їх ненадовго. Тому, стартапи по всьому світу вигадують інші способи накопичення кіловат-годин, застосовуючи фізичні властивості води та повітря, а також силу гравітації.</p>
      <p>Наприклад, каліфорнійська компанія<b> Gravity Power </b>пресує воду за допомогою помпи та важкого поршня. Із послабленням тиску запускається турбіна, за допомогою якої можна генерувати струм протягом 16 годин.</p>
      <p>Канадська <b>Hydrostor</b>, використовуючи енергію, отриману від вітряної або сонячної установки, стискає під землею повітря. А коли тиск зменшують, енергія вивільняється й обертає турбіну генератора наземної станції впродовж доби.</p>
      <p>Британська<b> Highview Power</b> за допомогою ВДЕ охолоджує та скраплює повітря. А коли воно нагрівається, енергії, яка вивільняється, вистачає, щоб виробляти струм протягом 12 годин.</p>
      <p>Шотландський стартап <b>Gravitricity</b> продукує 8-годинний запас, піднімаючи та кидаючи в підземній шахті величезні брили. А швейцарська<b> Energy Vault</b> планує збирати тисячі блоків у вежу заввишки понад 150 м. Коли кран зніматиме їх із вежі, їхня вага запускатиме генератори електроенергії, які працюватимуть упродовж 16 годин.</p>
      <p>Як бачите, ніяких недосяжно-космічних ноу-хау у цих рішеннях немає, радше це кмітливе застосування широко відомих і доступних технологій, і базових законів фізики. Ми, в Україні, теж можемо з легкістю застосовувати такі підходи. Та й для винаходу власних подібних рішень нашій країні не бракує талантів. Для початку, варто просто поставити це питання на порядок денний.</p>
      <p>В усіх розвинених країнах ціна за кіловат залежить від того, коли її споживають: у пікові години вона найвища. Зберігаючи та застосовуючи за необхідності надлишкову електроенергію, можна збалансувати як попит і пропозицію, так і ціни на ринку. Це може бути вигідно як виробникам, так і споживачам.</p>
      <p>Тож за пікових годин виробництва електроенергії потрібно набирати воду, закачувати повітря або готувати до вільного падіння вантаж. Словом, рішення можуть бути різними та досить простими. А ось у пікові години споживання, коли з тих чи інших причин не вдається виробити вдосталь електроенергії (зокрема з ВДЕ), буде доречним та вигідним задіяти накопичений резерв.</p>
      <p>Окрім очевидної економічної вигоди, системи акумулювання енергії забезпечують головне: гнучкість і збалансованість всієї енергетичної системи країни. У свою чергу, це дає змогу й далі розвивати сектор відновлюваної енергетики в Україні та додавати нові потужності ВДЕ в мережу, водночас зменшуючи чутливість енергоринку до кліматичних умов.</p>
    </article>
  </body>
</html>