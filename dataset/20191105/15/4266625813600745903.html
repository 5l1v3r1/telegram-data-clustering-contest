<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/napady_na_zhurnalistiv_v_ukraini_1684109"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:50:00+00:00"/>
    <meta property="og:title" content="Напади на журналістів в Україні продовжуються через безкарність"/>
    <meta property="og:description" content="Напади на журналістів залишаються гострою проблемою для України. Попри численні предвиборні обіцянки президента Володимира Зеленського, і досі немає жодних зрушень по давно відкритих кримінальних справах."/>
  </head>
  <body>
    <article>
      <h1>Напади на журналістів в Україні продовжуються через безкарність</h1>
      <address><time datetime="2019-11-05T15:50:00+00:00">05 Nov 2019, 15:50</time> by <a rel="author" href="https://zik.ua/author/deutsche_welle" target="_blank">Deutsche Welle</a></address>
      <p>
        <b>Напади на журналістів залишаються гострою проблемою для України. Попри численні предвиборні обіцянки президента Володимира Зеленського, і досі немає жодних зрушень по давно відкритих кримінальних справах.</b>
      </p>
      <p>Про це <a href="https://p.dw.com/p/3SRkn">пише</a> Deutsche Welle.</p>
      <p>Робота журналістів в Україні залишається в Україні небезпечною за будь-якої влади, констатують правозахисники. Немає жодних позитивних зрушень і з приходом до влади президента Володимира Зеленського - кількість нападів на журналістів і перешкод їхній діяльності не зменшилася, засвідчують дані регулярних моніторингів, що здійснюється неурядовими організаціями. Журналісти та медіа-експерти вважають, що поведінка найвищих посадовців стає індульгенцію нападникам на представників преси.</p>
      <p>Проблему насильства проти журналістів поступово усвідомлюють і політики. Депутати Верховної Ради у вересні ухвалили постанову, згідно з якою у парламенті у середу, 6 листопада відбудуться слухання на цю тему за участі журналістів, представників громадських організацій і експертів. У пояснювальній записці до проекту постанови депутати констатували, що за минулий рік правоохоронці розпочали досудове розслідування 258 кримінальних проваджень за злочинами, пов’язаними з перешкоджанням професійній журналістській діяльності, але до суду було передано лише 26 справ.</p>
      <p>
        <b>Українці цінують роботу розслідувачів</b>
      </p>
      <p>Згідно зі серпневим загальнонаціональним дослідженням громадської думки України Фондом "Демократичні  ініціативи" імені Ілька Кучеріва спільно з Київським міжнародним інститутом соціології, українці високо оцінюють, зокрема, роботу журналістів-розслідувачів, які викривають корупцію і критикують зловживання можновладців. Лише 22 відсотки українців негативно оцінюють діяльність незалежних журналістів-розслідувачів. Натомість 69 відсотків опитаних позитивно ставиться до їхньої роботи.</p>
      <p>Водночас, фах журналіста залишається одним із найнебезпечніших в державі. "Барометр свободи слова" Інституту масової інформації зафіксував, що за нової влади поки не відбулося жодних позитивних змін. Згідно з даними цього щомісячного моніторингу, від початку 2019 року в Україні стався 191 випадок порушень свободи слова. З липня по вересень з 75 випадків порушень свободи слова в Україні 53 випадки - фізична агресія щодо журналістів.</p>
      <p>
        <b>Тривожний приклад президента</b>
      </p>
      <p>Після приходу до влади президента Володимира Зеленського, голова його Офісу Андрій Богдан заявив, що нова адміністрація може взагалі обійтися без преси і спілкуватися із суспільством через соцмережі. Ще більший суспільний резонанс стався наприкінці вересня, коли прес-секретарка президента України Володимира Зеленського Юлія Мендель штовхнула розслідувача програми "Схеми: корупція в деталях" Сергія Андрушка і перешкодила йому поставити запитання президентові після повернення зі Сполучених Штатів Америки і скандалу навколо телефонної розмови Зеленського з американським президентом Дональдом Трампом.</p>
      <p>Сам Зеленський не засудив вчинок своєї прес-секретарки і розкритикував дії журналіста. "Він дав дуже чіткий сигнал всім наступним ієрархічним рівням в державі, що журналісти самі поводяться так, що можна порушувати їхні права", - прокоментував колега Андрушка з програми розслідувань "Наші гроші" Данило Мокрик. Журналіст вважає поведінку Мендель злочином і нагадав, що права журналістів захищені п'ятьма статтями Кримінального кодексу України.</p>
      <p>
        <b>Політики наслідують лідерів</b>
      </p>
      <p>Відомий екс-ведучий програм на телебаченні, а нині – опозиційний депутат Верховної Ради Микола Княжицький пояснив небезпеку роботи журналіста в державі нерозумінням ролі журналістики в суспільстві. Він нагадав про випадки стеження за журналістами та оприлюднення їхніх персональних даних. Розкритикував депутат і випадки погроз журналістам кримінальною відповідальністю за порушення приватності і таємниці листування політиків.</p>
      <p>Востаннє ж такими погрозами виступив депутат від "Слуги народу" Богдан Яременко, який обурився, що журналісти сфотографували і оприлюднили його інтимне листування з повією під час засідання парламенту. "Коли представники влади роблять такі заяви, будь-хто незадоволений роботою журналістів буде себе вважати правим в конфлікті з журналістами", - сказав Княжицький в інтерв'ю DW.</p>
      <p>Голова громадської організації "Центр громадянських свобод" Олександра Матвійчук головним ризиком журналістів в інтерв'ю DW назвала "задавнену системну проблему безкарності". На її думку, це перш за все, слабкість самих державних органів, які лишилися нереформовані і не можуть, а часто і не хочуть проводити ефективні розслідування. Вона також згадала про збільшення жорстокості нападів на журналістів під час виборчих кампаній і загострення суспільних протиріч внаслідок збройного конфлікту на Донбасі. А на місцях журналісти і далі полишені сам на сам зі зрощенням бізнесу і влади з місцевими правоохоронними органами, зазначила Матвійчук.</p>
      <p>
        <b>Олександр Савицький</b>
      </p>
      <related>
        <h4>читайте також</h4>
        <a href="https://zik.ua/news/2019/10/29/zelenskyy_roztyagnuvsya_u_politychnomu_shpagati_ne_loh_ale_ves_u_zolotomu_1678699"/>
        <a href="https://zik.ua/news/2019/10/23/yak_vplyvayut_zharty_kolomoyskogo_na_imidzh_prezydenta_zelenskogo_1674643"/>
        <a href="https://zik.ua/news/2019/10/18/yak_vlada_boretsya_z_nezakonnymy_samobudovamy_u_kyievi_1670523"/>
        <a href="https://zik.ua/news/2019/10/14/zelenskyy_vidmovyvsya_vid_vplyvu_na_mzs_chy_stane_tse_efektyvnym_krokom_1667245"/>
      </related>
    </article>
  </body>
</html>