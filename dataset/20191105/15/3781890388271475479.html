<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740162"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T15:05:00+00:00"/>
    <meta property="og:title" content="2วันเช็กสถานะ'ตัวแทนลิขสิทธิ์' ผิดปลอมเอกสารโดนแน่!"/>
    <meta property="og:description" content="ผกก.สภ.เมืองนครราชสีมา เผยขอเวลาตรวจสอบกับบริษัทลูก 2 วัน มีการส่งตัวแทนลิขสิทธิ์มาจับเด็กทำกระทงหรือไม่ หากพบปลอมแปลงเอกสารเจอข้อหาหนักแน่ ยันตำรวจไม่มีส่วนได้ส่วนเสียกับเงินค่าปรับ"/>
  </head>
  <body>
    <article>
      <h1>2วันเช็กสถานะ'ตัวแทนลิขสิทธิ์' ผิดปลอมเอกสารโดนแน่!</h1>
      <address>
        <time datetime="2019-11-05T15:05:00+00:00">05 Nov 2019, 15:05</time>
      </address>
      <p>
        <b>ผกก.สภ.เมืองนครราชสีมา เผยขอเวลาตรวจสอบกับบริษัทลูก 2 วัน มีการส่งตัวแทนลิขสิทธิ์มาจับเด็กทำกระทงหรือไม่ หากพบปลอมแปลงเอกสารเจอข้อหาหนักแน่ ยันตำรวจไม่มีส่วนได้ส่วนเสียกับเงินค่าปรับ</b>
      </p>
      <p>เมื่อวันที่ 5 พ.ย. พ.ต.อ.คเชนท์ เสตะปุตตะ ผกก.สภ.เมืองนครราชสีมา เปิดเผยความคืบหน้ากรณีตัวแทนบริษัทลิขสิทธิ์จับกุมเด็กสาววัย 15 ปี ขายกระทงละเมิดลิขสิทธิ์การ์ตูนชื่อดัง ที่ล่าสุดทางบริษัทลิขสิทธิ์ออกมาชี้แจงไม่ได้มีการส่งตัวแทนมาจับกุมแต่อย่างใด ว่า เมื่อตรวจสอบจากหลักฐานใบรับรองการเป็นตัวแทนบริษัทที่ นายประจักษ์ โพธิผล ผู้รับมอบอำนาจจาก บริษัท พอส์ อิงค์ จำกัด และบริษัท ซาน-เอกซ์ จำกัด นำมาแสดงกับเจ้าหน้าที่ตำรวจ เบื้องต้นพบว่าเป็นเอกสารฉบับจริงมีชื่อบริษัทระบุชัดเจน แต่เป็นบริษัทลูกของบริษัทเจ้าของลิขสิทธิ์รายใหญ่ ตำรวจขอเวลาตรวจสอบว่าบริษัทลูกดังกล่าวได้มีการแต่งตั้งมอบอำนาจให้ตัวแทนมาจับกุมผู้ละเมิดลิขสิทธิ์จริงหรือไม่ คาดว่าใช้เวลาอีก 2 วันจะทราบผล<br/><br/>"ทั้งนี้หากเป็นเอกสารปลอมพนักงานสอบสวนจะแจ้งข้อหาฐานแจ้งความเท็จและใช้เอกสารปลอม พร้อมเรียกตัวมารับทราบข้อกล่าวหา แต่ถ้าหากตรวจสอบได้ว่าเป็นใบรับมอบอำนาจจริง มีการแต่งตั้งจากบริษัทจริง ก็น่าจะจบขั้นตอนส่วนนี้ถือว่าเป็นการดำเนินการตามกฎหมายและตำรวจทำตามอำนาจหน้าที่ซึ่งมีการถอนแจ้งความไปแล้ว ขอยืนยันตำรวจไม่ได้มีส่วนได้ส่วนเสียกับเงินค่าเสียหายที่คู่กรณีทั้ง 2 ฝ่ายไกล่เกลี่ยตกลงกันเอง ตำรวจไม่ได้รับเงินส่วนแบ่งแต่อย่างใด ถ้าหากผู้เสียหายที่เป็นเด็กสาววัย 15 ปี หรือมีผู้เสียหายรายอื่นๆ ต้องการแจ้งความเอาผิดกับกลุ่มตัวแทนลิขสิทธิ์ในฐานความผิดกรรโชกทรัพย์ ตำรวจก็พร้อมรับแจ้งความและดำเนินการไปตามขั้นตอนกฎหมาย" พ.ต.อ.คเชนท์ กล่าว <br/><br/><b><a href="https://www.dailynews.co.th/regional/740073">เหยื่อผุดเพิ่ม!จ้างทำกระทง สุดท้ายโดนแจ้งจับ'ลิขสิทธิ์'</a></b>                  </p>
    </article>
  </body>
</html>