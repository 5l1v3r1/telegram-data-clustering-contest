<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188152/XS4ALL-actiecomite-van-Rotterdamse-haalt-binnen-een-dag-1-5-miljoen-op"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-05T15:51:45+00:00"/>
    <meta property="og:title" content="XS4ALL-actiecomité van Rotterdamse haalt binnen één dag 1,5 miljoen op"/>
    <meta property="og:description" content="De crowdfundingsactie van het actiecomité XS4ALL Moet Blijven heeft na één dag al 1,5 miljoen euro opgeleverd. Dat is al meer dan het streefbedrag van 1,25 miljoen euro. Met het geld wil initiatiefneemster Kirsten Verdel uit Rotterdam een eigen provider opzetten. KPN wil het merk XS4ALL namelijk opheffen."/>
  </head>
  <body>
    <article>
      <h1>XS4ALL-actiecomité van Rotterdamse haalt binnen één dag 1,5 miljoen op</h1>
      <address>
        <time datetime="2019-11-05T15:51:45+00:00">05 Nov 2019, 15:51</time>
      </address>
      <figure>
        <img src="https://imgr.rgcdn.nl/3582fcb959b64542a24d45acd700c3bc/opener/Foto-Rick-Huijzer.jpg?v=GXlrFL-KwFbCDH3I-drdMQ2"/>
        <figcaption>Foto: Rick Huijzer</figcaption>
      </figure>
      <figure>
        <audio src="https://rijnmond.bbvms.com/custom/getDownload?sourceid=3D5D97A630DA6FF4C12584A9005D9500"/>
        <figcaption>Kirsten Verdel over de crowdfundingsactie van actiecomité XS4ALL Moet Blijven en het oprichten van een eigen provider</figcaption>
      </figure>
      <h4>De crowdfundingsactie van het actiecomité XS4ALL Moet Blijven heeft na één dag al 1,5 miljoen euro opgeleverd. Dat is al meer dan het streefbedrag van 1,25 miljoen euro. Met het geld wil initiatiefneemster Kirsten Verdel uit Rotterdam een eigen provider opzetten. KPN wil het merk XS4ALL namelijk opheffen.</h4>
      <p>De inzameling van het actiecomité stopt bij 2,5 miljoen euro, maar misschien komt er nog een tweede ronde. De nieuwe provider wordt maandag gepresenteerd: op 11 november, om 11:11:11 uur.</p>
      <p>Uiterlijk begin volgend jaar moeten de eerste klanten op internet zijn aangesloten. De nieuwe provider moet ook telefonie en televisie bieden. "Er is een enorme gemeenschap van mensen die veiligheid, privacy en vrijheid op internet belangrijk vinden", zegt Verdel.</p>
      <h3>Kwaliteit</h3>
      <p>Volgens de Rotterdamse moet het bedrijf na 3 jaar zo'n 25.000 klanten hebben om rond te komen. "We hebben geen behoefte aan een groot marktaandeel. We willen een goede provider zijn die goede kwaliteit biedt, met innovatieve producten, en met een klantenservice die er echt is."</p>
      <p>In totaal hebben meer dan 1700 mensen geld gestoken in de plannen. Gemiddeld gaven ze bijna 900 euro. Ze krijgen het de komende jaren terug met 3 procent rente. "Er is een enorme gemeenschap van mensen die veiligheid, privacy en vrijheid op internet belangrijk vinden", zegt Verdel.</p>
      <p>Begin dit jaar maakte het actiecomité al bekend aan een alternatieve provider te werken. Daarover werd met tal van partijen gepraat, zei Verdel toen.</p>
      <related>
        <a href="http://www.rijnmond.nl/nieuws/177737/Fans-laten-XS4ALL-niet-zomaar-verdwijnen"/>
      </related>
      <h3>Verhuizen</h3>
      <p>Moederbedrijf KPN wil dat de honderdduizenden klanten van XS4ALL verhuizen naar KPN zelf. De ondernemingsraad van XS4ALL is naar de rechter gestapt om dat te voorkomen.</p>
      <p>Ook XS4ALL Moet Blijven ziet de inlijving van het merk binnen KPN niet zitten. Verdel: "De idealen van XS4ALL zijn zo diep verankerd, die cultuur kun je niet zomaar even kopiëren. KPN heeft geen enkel inzicht getoond in wat de overwegingen van mensen zijn. Het kwartje valt maar niet. Eigenlijk heb ik de hoop opgegeven dat XS4ALL blijft bestaan."</p>
      <p>XS4ALL werd in 1993 opgericht door een groep hackers. KPN kocht het bedrijf in 1998.</p>
    </article>
  </body>
</html>