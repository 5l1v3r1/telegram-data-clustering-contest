<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/televizia/2019/11/05/liuben-dilov-sin-v-ekstaz-ot-pol-dens-tanciorki.428652"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T15:07:00+00:00"/>
    <meta property="og:title" content="Любен Дилов-син в екстаз от пол денс танцьорки"/>
    <meta property="og:description" content="Симона и Бояна със златен бутон в &quot;България търси талант&quot; | Dnes.bg"/>
  </head>
  <body>
    <article>
      <h1>Любен Дилов-син в екстаз от пол денс танцьорки</h1>
      <h2>Симона и Бояна със златен бутон в "България търси талант"</h2>
      <address><time datetime="2019-11-05T15:07:00+00:00">05 Nov 2019, 15:07</time> by <a rel="author" href="https://www.dnes.bg/author/217" target="_blank">Александър Попов</a></address>
      <p>Шестите в света по пол денс за двойки Симона Бойкова и Бояна Николова получиха последния златен бутон в "България търси талант" от Любен Дилов-син.</p>
      <p>Впечатляващото им  изпълнение им донесе заслужено място сред финалистите, които ще се борят за 50 000 лева. Грациозните дами танцуват заедно от 6 години и тренират абсолютно всеки ден. Успоредно с интензивните репетиции, преподават и имат детска група.</p>
      <p>"Спортът е уникален и красив. Искаме повече хора да тренират и да поддържат здравето и фигурата си", заявяват те.</p>
      <p>Любен Дилов-син сподели, че е почитател на тази смесица от изкуство и спорт, а в Симона и Бояна вижда истински професионалисти.</p>
      <p>"Рядкост е съчетанието от акробатични сложности, изящество и красота", коментира той.</p>
      <p>Едни от най-впечатляващите таланти, които се изправиха пред журито на "България търси талант" и заслужиха своето място на полуфиналите с гласовете на Катето Евро, Любо Дилов-син, Славена Вътова и Ицо Хазарта бяха кукленият актьор и владетел на сапунените мехури от Струмица - Коле Китанов, 9-годишната балерина Стефани Николова и разтърсващият композитор в жанр "нова епоха" Димитър Величков.</p>
      <p>С 4 "да" в битката за 50 000 лева и звездната титла продължиха трогващите баща и син акробати No Gravity, танцовата школа Creators Dance Center и цирковият артист от Венецуела Диего Контрерас.</p>
      <p>Анонимният илюзионист, който буквално "скри картите" на журито, призна, че критиката на Любен Дилов–син преди 5 години, когато за първи път се е качил на сцената на "България търси талант", му е повлияла много конструктивно. Амбицирал се е, решил е да придаде допълнителна мистика като сложи маска и е усъвършенствал уменията си. Велизар сподели, че е напълно отдаден на картите и сам измисля илюзиите си. Желанието му е да се развива все повече и да излезе на световната сцена.</p>
      <p>С по три позитивни гласа от журито на „България търси талант“ за полуфиналите се класираха бодигардът с автентична рап-поезия Георги Попов – Балвана и артистичната художничка Марта Димитрова.</p>
    </article>
  </body>
</html>