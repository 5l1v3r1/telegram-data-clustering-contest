<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/v_minsotspolityky_rozpovily_pro_zbilshennya_vyplat_na_ditey_u_byudzheti2020_1684199"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:59:00+00:00"/>
    <meta property="og:title" content="В мінсоцполітики розповіли про збільшення виплат на дітей у бюджеті-2020"/>
    <meta property="og:description" content="Збільшення виплат на програми із забезпечення дітей – пріоритет міністерства соціальної політики у бюджеті 2020 року."/>
  </head>
  <body>
    <article>
      <h1>В мінсоцполітики розповіли про збільшення виплат на дітей у бюджеті-2020</h1>
      <address>
        <time datetime="2019-11-05T15:59:00+00:00">05 Nov 2019, 15:59</time>
      </address>
      <p>
        <b>Збільшення виплат на програми із забезпечення дітей – пріоритет міністерства соціальної політики у бюджеті 2020 року.</b>
      </p>
      <p>Про це міністр Юлія Соколовська заявила в ході презентації проекту Бюджету-2020 до другого читання, – передає пресслужба <a href="https://www.msp.gov.ua/news/17823.html">мінсоцполітики.</a></p>
      <p>«Цього року головний кошторис країни формувався в обмеженості фінансових ресурсів, що не дозволило охопити всі пріоритетні напрямки одночасно. Оскільки наша філософія заснована на принципах адресності і допомоги тим, хто цього справді потребує, ми були вимушені зробити вибір. Наш вибір, пріоритет мінсоцполітики на 2020 рік, – діти», – сказала очільниця відомства.</p>
      <p>За словами Юлії Соколовської, у проекті головного кошторису, який уряд подав до другого читання парламенту, мінсоцполітики заклало такі пропозиції щодо дітей:</p>
      <ul>
        <li>Збільшити виплати на дітей-сиріт та дітей, позбавлених батьківського піклування, які перебувають у сімейних формах виховання, в тому числі на діток з інвалідністю +1,5 млрд грн (зростання на 48% у порівнянні з 2019 роком),</li>
        <li>(дитина до 6 років – 4 147,50 грн; від 6 до 18 років – 5 545 грн),</li>
        <li>(дитина з інвалідністю до 6 років – 6 226,50 грн; від 6 до 23 років – 7 763 грн).</li>
        <li>Збільшити виплати на придбання житла для дітей-сиріт +77,7 млн грн (це дозволить додатково купити 1701 квартиру; 18 будинків для дитячих будинків сімейного типу; 25 будинків для малих групових будинків).</li>
        <li>Запровадити програму реабілітації діток з інвалідністю +130 млн грн.</li>
        <li>Підвищити допомогу на дітей для малозабезпечених сімей: з 85 до 130% від прожиткового мінімуму (до 6 років – 2 317,7 грн; від 6 до 18 років – 2883,4 грн).</li>
        <li>Започаткувати програму соціальних послуг, в тому числі для дітей з інвалідністю + 100 млн грн (це дозволить членам сімей осіб з інвалідністю працювати і займатися власними справами без «прив’язки» до осіб з інвалідністю).</li>
      </ul>
      <p>Серед основних нововведень бюджету-2020 у сфері соціальної політики Юлія Соколовська назвала також:</p>
      <ul>
        <li>Скасування «прив’язки» до прожиткового мінімуму понад 150, тобто усіх видів виплат, крім двох: пенсій і допомоги малозабезпеченим сім’ям.</li>
      </ul>
      <p>«Відв’язка» дозволить нам допомагати тим, хто цього справді потребує (оскільки раніше, підіймаючи ПМ, ми одночасно збільшували допомогу не лише нужденним, а й високопосадовцям, чия зарплата нараховується від розміру ПМ).</p>
      <ul>
        <li>Збільшення надбавки на догляд самотнім пенсіонерам віком старше 80 років на 40% (на це додатково заплановано 806 млн грн і це допоможе 100 тис. осіб), – середній розмір надбавки становитиме 671 грн, і ця категорія матиме в середньому близько 3200 грн виплат.</li>
        <li>Запровадження нової бюджетної програму на розвиток сервісів у регіонах – фронт-офісів +150 млн грн.</li>
        <li>Запровадження інституту фахівців соціальної роботи (ФСР) і їх навчання, щоб вони супроводжували сім’ї +687 тис. грн.</li>
      </ul>
      <p><a href="https://zik.ua/news/2019/10/29/minsotspolityky_zaprovadyt_elektronnyy_katalog_zasobiv_reabilitatsii_dlya_osib_1678983">Нагадаємо</a>, міністерство соціальної політики планує створити новий електронний каталог технічних засобів реабілітації (ТЗР) для осіб з інвалідністю у 2019 році.</p>
      <related>
        <h4>читайте також</h4>
        <a href="https://zik.ua/news/2018/11/30/yak_vidshkodovuvatymut_poslugy_munitsypalnoi_nyani_minsotspolityky_oprylyudnylo_1459751"/>
        <a href="https://zik.ua/news/2018/10/16/otrymaty_bebiboksy_zmozhut_ne_vsi__minsotspolityky_1427319"/>
        <a href="https://zik.ua/news/2018/09/28/tretynu_ditey_v_ukraini_vsynovlyuyut_inozemtsi__minsotspolityky_1416021"/>
        <a href="https://zik.ua/news/2018/08/15/minsotspolityky_povidomylo_z_chogo_skladatymetsya_pakunok_malyuka_1387169"/>
      </related>
    </article>
  </body>
</html>