<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/gostinniy-dvir-sud-zakriv-spravu-pro-aresht-gostinnogo-dvoru-novini-kiyeva-50051759.html"/>
    <meta property="og:site_name" content="НВ"/>
    <meta property="article:published_time" content="2019-11-05T15:23:00+00:00"/>
    <meta property="og:title" content="Суд закрив справу щодо арешту Гостинного двору у Києві"/>
    <meta property="og:description" content="Повернення Гостинного двору до комунальної власності Києва задля реставрації тепер залежить від Кабміну, повідомили у КМДА"/>
  </head>
  <body>
    <article>
      <h1>Суд закрив справу щодо арешту Гостинного двору у Києві</h1>
      <h2>Повернення Гостинного двору до комунальної власності Києва задля реставрації тепер залежить від Кабміну, повідомили у КМДА</h2>
      <address>
        <time datetime="2019-11-05T15:23:00+00:00">05 Nov 2019, 15:23</time>
      </address>
      <p>5 листопада Київський апеляційний суд постановив закрити справу щодо накладання арешту на будівлю <a href="https://nv.ua/tags/hostinyj-dvor.html">Гостинного двору</a> у зв’язку з тим, що прокурор відмовився від своєї апеляційної скарги, повідомили у КМДА.</p>
      <p>«Тепер справа за Кабміном — передати будівлю Гостинного двору у комунальну власність задля її реставрації», — відзначив директор департаменту охорони культурної спадщини КМДА Олександр Никоряк.</p>
      <p>25 березня 2019 року Печерський райсуд розглянув клопотання про накладення арешту на будівлю Гостинного двору. У клопотанні було відмовлено.</p>
      <p>Гостинний двір, збудований у 1809 році, — пам’ятка архітектури місцевого значення.</p>
      <p>Читайте також:<br/><a href="https://nv.ua/ukr/ukraine/events/klichko-rozpoviv-jak-mozhut-vikoristovuvati-hostinij-dvir-pislja-joho-povernennja-u-vlasnist-hromadi-2469530.html">&amp;nbspКличко розповів, як можуть використовувати Гостиний двір після його повернення у власність громади</a></p>
      <p>Постановою Кабінету міністрів від 15 серпня 2011 року Гостинний двір було виведено з Державного реєстру пам’яток архітектури, але 24 листопада 2015 року Окружний адмінсуд Києва визнав незаконною та нечинною цю постанову. У вересні 2016 року Господарський суд Києва відмовив фонду Держмайна у поверненні архітектурної пам’ятки Гостинний Двір у державну власність.</p>
      <p>Гостинний двір стоїть без даху, вікон і штукатурки з зими 2013 року. У 2014−2016 суди скасували дозвіл на виконання будівельних робіт, після чого роботи припинилися.</p>
      <p>У 2018 році Київський апеляційний господарський суд розірвав договір оренди і зобов’язав Укрреставрацію повернути будівлю Регіональному відділенню ФДМУ у Києві. <a href="https://nv.ua/ukr/ukraine/events/budivlju-hostinoho-dvoru-u-kijevi-ostatochno-povernuli-derzhavi-2468698.html">Верховний суд України підтвердив це рішення</a>.</p>
    </article>
  </body>
</html>