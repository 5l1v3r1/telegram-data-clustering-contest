<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/gazoviy-shantazh-kremlya-v-ukrajini-putinu-vidpovili-vidomoyu-pisenkoyu-637898.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T15:50:23+00:00"/>
    <meta property="og:title" content="Газовий шантаж Кремля. В Україні Путіну відповіли відомою пісенькою"/>
    <meta property="og:description" content="«Ми вже давно переконались, що ніщо не обходиться Україні так дорого, як дешевий російський газ», - заявив Коболєв"/>
  </head>
  <body>
    <article>
      <h1>Газовий шантаж Кремля. В Україні Путіну відповіли відомою пісенькою</h1>
      <address>
        <time datetime="2019-11-05T15:50:23+00:00">05 Nov 2019, 15:50</time>
      </address>
      <h4>«Ми вже давно переконались, що ніщо не обходиться Україні так дорого, як дешевий російський газ», - заявив Коболєв</h4>
      <p>Голова «Нафтогазу» Андрій Коболєв відреагував на пропозиції Росії «обнулити» взаємні судові претензії взамін за зниження для українських споживачів ціни на газ.</p>
      <p>Про це він 5 листопада написав у Facebook.</p>
      <p>«Продовжують надходити нові заяви з РФ. Через засоби масової інформації (що трохи дивно, оскільки такі пропозиції, як правило, надаються в письмовому вигляді) нам пропонують:</p>
      <p>1. «обнулити взаємні претензії»;</p>
      <p>2. російський газ за прямими поставками дешевший, ніж за реверсом», - розповів Коболєв.</p>
      <p>Він зауважив, що для «Нафтогазу» продовження транзиту російського газу є стратегічним завданням. «Але на цю проблему треба дивитись з точки зору сухих цифр та фактів», - підкреслив голова «Нафтогазу».</p>
      <p>«По першому пункту. Російська сторона пропонує «Нафтогазу» «обнулити» майже 3 мільярди доларів за Стокгольмським рішенням і відмовитися від позову ще на 12 мільярдів. До того ж АМКУ пропонується відмовитися від штрафу на близько 7 мільярдів доларів</p>
      <p>Разом – 22 мільярди доларів – «понять и простить». Шукаю і не знаходжу в озвучених в медіа пропозиціях зустрічні кроки Росії на співставні суми. Хіба так виглядає «обнулення» взаємних претензій?</p>
      <p>Перейдемо до другого пункту. Нам пропонують повернутись до прямих поставок газу з Росії і обіцяють ціну, меншу на 25%, ніж ми маємо зараз з Європи.</p>
      <p>За діючим контрактом, ми вже маємо право купувати російський газ за ціною німецького хабу. «Газпром» відмовляється виконувати це положення контракту.</p>
      <p>Традиційно російські поставки, навіть зі знижками за лояльність, чомусь виходять дорожчими, ніж закупівлі за конкурентними цінами у Європі. Це нелогічно, бо «Газпром» транспортує газ на меншу відстань.</p>
      <p>Коли Стокгольмський арбітраж виправив цю цінову аномалію, «Газпром» відмовився постачати газ.</p>
      <p>Ми вже давно переконались, що ніщо не обходиться Україні так дорого, як дешевий російський газ. Коли наші відносини з «Газпромом» вдається зробити суто комерційними, баланс витрат суттєво змінюється на користь України», - заявив Коболєв.</p>
      <p>Також він навів сухі цифри:</p>
      <p>- у 2013 році, коли у нас була знижка «за флот в Криму» і ми купували газ майже виключно у «Газпрому», на транзиті ми заробили 3 мільярди доларів, а за імпортований газ заплатили Росії більше 5 мільярдів. Від’ємна різниця між доходами за транзит та видатками на купівлю газу – більше 2 мільярдів доларів.</p>
      <p>- у 2018 році, коли ми вже перейшли від «дешевого» російського газу на «дорогий» європейський і не мали жодних політичних знижок, на транзиті заробили 2,7 мільярди доларів, а на закупівлю витратили 2,1 мільярди. Позитивна різниця для нас склала 600 мільйонів доларів.</p>
      <p>«Ще раз цитую російських посадовців: «як можна взагалі говорити про щось і прагнути до якихось домовленостей, якщо триває така вакханалія в Стокгольмському арбітражі. І Путін чітко сказав, що, хлопці, давайте, потрібно спочатку відмовитися від якихось вимог, досить абсурдних, а потім вже домовлятися».</p>
      <p>Ми готові домовлятися про продовження транзиту. Наша позиція в цьому питанні повністю збігається з позицією Єврокомісії.</p>
      <p>Росія – проти, її лякає «вакханалія в Стокгольмському арбітражі». Звичайно, рішення найавторитетнішого європейського арбітражного суду можна називати «вакханалією», але тоді постає логічне питання - навіщо «Газпром» минулого року першим ініціював в Стокгольмському арбітражі два нові процеси проти «Нафтогазу?» Ми готові до конструктивного співробітництва заради продовження транзиту, але будемо й надалі наполегливо та ефективно захищати як національні інтереси, так і інтереси «Нафтогазу», - підкреслив Коболєв.</p>
      <p>Голова «Нафтогазу» додав, що коли перечитує пропозиції російської сторони, «у голові мимоволі лунає мотив однієї пісні, присвяченої як раз «обнуленню» з Нового року».</p>
      <p>Коболєв додав до свого посту у соцмережі пісню російського коміка Семена Слєпакова.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fandriy.kobolyev%2Fvideos%2F10157016019818440%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
      <p>Раніше повідомлялося, що Кремль <a href="https://glavcom.ua/columns/preobrazhenskij/kreml-proponuje-ukrajini-vidnoviti-korupciyni-gazovi-shemi-minulih-rokiv-637039.html">пропонує Україні відновити корупційні газові схеми минулих років.</a></p>
      <p>Глава російського «Газпрому» Олексій Міллер <a href="https://glavcom.ua/news/nuloviy-variant-gazprom-ozvuchiv-novi-nahabni-propoziciji-ukrajini--633546.html">заявив, що компанія готова запропонувати Україні «нульовий варіант» щодо відкликання всіх судових позовів.</a></p>
      <related>
        <a href="https://glavcom.ua/news/naftogaz-rozkriv-sut-pozovu-proti-gazpromu-637656.html"/>
        <a href="https://glavcom.ua/economics/finances/naftogaz-sprjamuvav-novij-pozov-proti-gazpromu-u-stokgolmskij-arbitrazh-637253.html"/>
        <a href="https://glavcom.ua/news/nuloviy-variant-gazprom-ozvuchiv-novi-nahabni-propoziciji-ukrajini--633546.html"/>
      </related>
    </article>
  </body>
</html>