<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740166"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T15:09:00+00:00"/>
    <meta property="og:title" content="เชิญชวนร่วมทอดกฐินสามัคคี สร้างซุ้มประตูถวายวัดบางจิก"/>
    <meta property="og:description" content="“พงศ์พิชาญ ดามาพงศ์” ที่ปรึกษาประธานกรรมาธิการทหาร สภาผู้แทนราษฎร ร่วมบุญกับ คุณแม่ประทุม ราชวงศ์ ขอเชิญชวนผู้ใจบุญร่วมเป็นเจ้าภาพทอดกฐินสามัคคี สมทบทุนสร้างซุ้มประตูถวาย วัดบางจิก อ.บางปลาม้า จ.สุพรรณบุรี"/>
  </head>
  <body>
    <article>
      <h1>เชิญชวนร่วมทอดกฐินสามัคคี สร้างซุ้มประตูถวายวัดบางจิก</h1>
      <address>
        <time datetime="2019-11-05T15:09:00+00:00">05 Nov 2019, 15:09</time>
      </address>
      <p>
        <b>“พงศ์พิชาญ ดามาพงศ์” ที่ปรึกษาประธานกรรมาธิการทหาร สภาผู้แทนราษฎร ร่วมบุญกับ คุณแม่ประทุม ราชวงศ์ ขอเชิญชวนผู้ใจบุญร่วมเป็นเจ้าภาพทอดกฐินสามัคคี สมทบทุนสร้างซุ้มประตูถวาย วัดบางจิก อ.บางปลาม้า จ.สุพรรณบุรี</b>
      </p>
      <p>เมื่อเร็วๆ นี้ นายพงศ์พิชาญ ดามาพงศ์ ที่ปรึกษาประธานกรรมาธิการทหาร สภาผู้แทนราษฎร เปิดเผยว่า ในวันอาทิตย์ที่ 10 พฤศจิกายน 2562 เวลา 09.00 น. ขอเชิญชวนญาติพี่น้อง พวกพ้องน้องพี่ ผู้นำชุมชน และประชาชนผู้มีจิตศรัทธา ได้ร่วมบุญกับ คุณแม่ประทุม ราชวงษ์ พร้อมบุตรธิดา ซึ่งได้ร่วมบุญมหากุศลเป็นเจ้าภาพทอดกฐินสามัคคี เพื่อสมทบทุนสร้างซุ้มประตูถวาย วัดบางจิก หมู่ 7 ต.วัดโบสถ์ อ.บางปลาม้า จ.สุพรรณบุรี<br/><br/>นายพงศ์พิชาญ ดามาพงศ์ ที่ปรึกษาประธานกรรมาธิการทหาร สภาผู้แทนราษฎร กล่าวว่า หลังจากทราบข่าวว่าซุ้มประตูวัดบางจิก ต.วัดโบสถ์ อ.บางปลาม้า จ.สุพรรณบุรี ปัจจุบันได้ชำรุดทรุดโทรมลงเป็นอย่างมากตามกาลเวลา ซึ่งทางคณะกรรมการวัดบางจิกมีความประสงค์ต้องการซ่อมแซมบูรณปฏิสังขรณ์ให้กลับมามีสภาพดีดังเดิม แต่ทางวัดบางจิกก็ยังขาดแคลนจตุปัจจัยกำลังทรัพย์อีกจำนวนมาก จึงได้บอกบุญไปยังผู้มีจิตศรัทธาในบุญกุศลทั้งหลายร่วมเป็นเจ้าภาพบูรณปฏิสังขรณ์ซุ้มประตูสวรรค์ทางเข้าวัดบางจิกเพื่ออำนวยความสะดวกสบายของสาธุชนทั่วไป</p>
      <figure>
        <img src="https://www.dailynews.co.th/admin/upload/20191105/news_ZsEYTJAfcb222020_533.jpg?v=20191106031?v=3852"/>
      </figure>
      <p>ทั้งนี้ คุณแม่ประทุม ราชวงษ์ พร้อมกับบุตรธิดา จึงรับเป็นเจ้าภาพทอดกฐินสามัคคี ประจำปี 2562 รับเป็นประธานอุปถัมภ์ดำเนินงาน ตามวัตถุประสงค์เพื่อสมทบทุนสร้างซุ้มประตูถวายวัดบางจิก ต.วัดโบสถ์ อ.บางปลาม้า จ.สุพรรณบุรี จึงขอเชิญชวนพ่อแม่พี่น้อง บ้านใกล้เรือนเคียงและผู้มีจิตศรัทธาร่วมงานมหากุศลทอดกฐินสามัคคี เพื่อสมทบทุนสร้างซุ้มประตูถวายวัดบางจิกร่วมกันให้สำเร็จลุล่วงไปด้วยดีเพื่อเป็นศาสนสมบัติสืบต่อไป<br/><br/>ครรชิต กระโห้แก้ว <br/>ผู้สื่อข่าวเว็บไซต์เดลินิวส์ออนไลน์ จ.สุพรรณบุรี</p>
    </article>
  </body>
</html>