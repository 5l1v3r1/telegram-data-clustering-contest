<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/fordulat-elallhat-a-kotelezo-nyelvvizsgas-felveteli-otletetol-a-kormany"/>
    <meta property="og:site_name" content="infostart"/>
    <meta property="article:published_time" content="2019-11-05T15:44:00+00:00"/>
    <meta property="og:title" content="Fordulat: elállhat a kötelező nyelvvizsgás felvételi ötletétől a kormány"/>
    <meta property="og:description" content="Az Innovációs és Technológiai Minisztérium tárgyalt a HÖOK-kal, és arra jutott, hogy kikerülhetne a felsőoktatási felvételi elvárások közül a középfokú nyelvvizsga."/>
  </head>
  <body>
    <article>
      <h1>Fordulat: elállhat a kötelező nyelvvizsgás felvételi ötletétől a kormány</h1>
      <address><time datetime="2019-11-05T15:44:00+00:00">05 Nov 2019, 15:44</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/10/31/fejlemenyek-a-kotelezo-nyelvvizsga-ugyeben"/>
        <a href="https://infostart.hu/belfold/2019/10/30/ova-inti-a-kormanyt-az-oktatasi-ombudsman-a-felveteli-szigoritasa-miatt"/>
        <a href="https://infostart.hu/belfold/2019/10/17/ez-az-utolso-felveteli-kotelezo-nyelvvizsga-nelkul"/>
        <a href="https://infostart.hu/belfold/2019/10/15/tobb-ezren-kiszorulhatnak-a-felsooktatasbol"/>
      </related>
      <h3>Az Innovációs és Technológiai Minisztérium tárgyalt a HÖOK-kal, és arra jutott, hogy kikerülhetne a felsőoktatási felvételi elvárások közül a középfokú nyelvvizsga.</h3>
      <p>Az Innovációs és Technológiai Minisztérium (ITM) a HÖOK-kal és más szervezettekkel való egyeztetés után azt javasolja a kormánynak, hogy</p>
      <blockquote>a kötelező nyelvvizsga követelménye kerüljön ki a felsőoktatási felvételi elvárások közül,</blockquote>
      <p>az erről szóló javaslatot szerdán nyújtja be a kormánynak - jelentette be Schanda Tamás, a tárca parlamenti államtitkára Hajdúszoboszlón, a XXI. Országos Közoktatási Szakértői Konferencián.</p>
      <p>A politikus a szakmai rendezvényen felidézte: a kormány 2014-ben állt elő azzal a javaslattal, hogy a versenyképességi célok elérése érdekében a felsőoktatásba való felvételnek 2020-tól legyen feltétele egy középfokú nyelvvizsga megléte. Mint mondta, akkor minden felelős partnerrel egyeztettek erről, és egyet is értettek, továbbá azt is hangsúlyozta, hogy öt éve volt mindenkinek felkészülni az új szabályozás alkalmazására.</p>
      <p>"Az elmúlt időszakban azonban különböző szervezetek keresték fel a tárcánkat, hogy a kötelező nyelvvizsga ügyében további tárgyalásokat folytassanak velünk.</p>
      <p>
        <mark>Meghallgatva a fiatalok, a roma szakkollégisták és a nyelvtanárok véleményét,</mark>
      </p>
      <p>de továbbra is elköteleződve a versenyképes felsőoktatás iránt, a korábbi döntés felülvizsgálatára teszünk javaslatot - jelentette be a rendezvényen részt vevő pedagógusok előtt Schanda Tamás.</p>
      <p>Leszögezte: a kormány továbbra is azon dolgozik, hogy a magyar fiatalok a jövő nyertesei legyenek.</p>
      <aside>Intelem az oktatási ombudsmantól<br/>A témában Aáry-Tamás Lajos, az oktatási jogok biztosa <a href="https://infostart.hu/belfold/2019/10/30/ova-inti-a-kormanyt-az-oktatasi-ombudsman-a-felveteli-szigoritasa-miatt">az InfoRádiónak azt mondta</a>: a 2020-tól a felsőoktatási felvételi mellé kötelezően előírt nyelvvizsgára vonatkozó jogszabály túl szigorú, ha érvényben marad, az nemcsak a hallgatók, hanem egyes szakok, szakmák és intézmények számára is súlyos következménnyel járhat.</aside>
      <p>A háromnapos XXI. Országos Közoktatási Szakértői Konferencián több mint 1300 pedagógus, szakértő, szaktanácsadó, intézményvezető és intézményfenntartó, oktatáskutató, szakpolitikus és felsőoktatási szakember vesz részt. Áttekintik egyebek mellett a köznevelés, a szakképzés, a felsőoktatás és a felnőttképzés új irányait, a technológiai kihívásokat, az oktatási rendszer szerepét a változó világban való eligazodásban.</p>
      <p>A konferencia nyitónapján A külhoni magyar oktatás főbb fejlesztési irányairól írtak alá nyilatkozatot a Nemzetstratégiai Kutatóintézet és a határon túli magyar pedagógus szervezetek képviselői.</p>
      <p>
        <i>Nyitókép: Pixabay</i>
      </p>
    </article>
  </body>
</html>