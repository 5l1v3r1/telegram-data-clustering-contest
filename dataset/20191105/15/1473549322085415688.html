<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wroclaw,44/swidnica-od-miesiaca-odwiedzal-niezyjacego-znajomego-uslyszal-zarzuty,983093.html"/>
    <meta property="og:site_name" content="TVN24"/>
    <meta property="article:published_time" content="2019-11-05T15:42:45+00:00"/>
    <meta property="og:title" content="&quot;Był przekonany, że znajomy śpi&quot;. Usłyszał zarzut znieważenia zwłok"/>
    <meta property="og:description" content="71-letni mieszkaniec Świdnicy (Dolnośląskie) nie żył od co najmniej miesiąca. Nie przeszkadzało to jednak jego znajomemu w odwiedzaniu, a nawet nocowaniu w mieszkaniu zmarłego. O jego śmierci nikog..."/>
  </head>
  <body>
    <article>
      <h1>"Był przekonany, że znajomy śpi". Usłyszał zarzut znieważenia zwłok</h1>
      <address><time datetime="2019-11-05T15:42:45+00:00">05 Nov 2019, 15:42</time> by <a rel="author">tam/ks/kwoj</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/c91591a8d461c2869b9f535ded3e213e/b4ff35bf-3e6d-4fd2-8659-d668ddbf7d28-480p.mp4" autoplay="" loop=""/>
        <figcaption>71-latek nie żył od co najmniej miesiąca<cite>Foto: tvn24 | Video: Google Earth</cite></figcaption>
      </figure>
      <h3>71-letni mieszkaniec Świdnicy (Dolnośląskie) nie żył od co najmniej miesiąca. Nie przeszkadzało to jednak jego znajomemu w odwiedzaniu, a nawet nocowaniu w mieszkaniu zmarłego. O jego śmierci nikogo nie poinformował, bo - jak twierdzi - był przekonany, że mężczyzna śpi. Teraz jest podejrzany o znieważenie zwłok.</h3>
      <p>Mieszkańcy jednego z bloków w Świdnicy poinformowali służby o tym, że od dłuższego czasu nie widzieli swojego 71-letniego sąsiada. Mieszkanie mężczyzny było zamknięte. Gdy strażakom udało się wejść do środka, odkryli zwłoki lokatora.</p>
      <h3>Zmarł co najmniej miesiąc wcześniej</h3>
      <related>
        <a href="https://www.tvn24.pl/wroclaw,44/zmumifikowane-cialo-kobiety-w-mieszkaniu-obsypane-sola-szczelnie-zawiniete,926920.html"/>
      </related>
      <p>- Zwłoki znajdowały się w znacznym stadium rozkładu. Sekcja zwłok nie wykazała w obrębie kości obrażeń ciała wskazujących na działanie osób trzecich, ale biegły - ze względu na stan zwłok - nie był w stanie podać przyczyny zgonu - mówi Marek Rusin z Prokuratury Rejonowej w Świdnicy.</p>
      <p>Udało się natomiast ustalić przybliżony czas śmierci 71-latka. Śledczy zakładają, że mężczyzna zmarł co najmniej miesiąc przed znalezieniem zwłok.</p>
      <h3>Gospodarz nie żył, ale odwiedzał go znajomy</h3>
      <p>- W trakcie wykonywanych przez nas czynności okazało się, że w okresie, w którym pokrzywdzony już nie żył, w jego mieszkaniu regularnie zapalano światło i słychać było otwieranie drzwi - relacjonuje prokurator.</p>
      <p>Z zeznań innych lokatorów budynku wynikało, że 71-latka odwiedzał jego znajomy. I to właśnie on usłyszał zarzuty.</p>
      <p>- Jest podejrzany o znieważenie zwłok. Naszym zdaniem wiedział o zgonie mężczyzny i nie poinformował o tym ani rodziny, ani instytucji odpowiedzialnej za pochówek - podkreśla Rusin.</p>
      <p>Co więcej, jak twierdzą śledczy, takie działanie 58-letniego znajomego zmarłego "doprowadziło do rozkładu gnilnego, zeszkieletowania i zalęgnięcia się owadów w ciele zmarłego". - Uważamy, że takie działanie, poprzez zaniechanie, jest znieważeniem zwłok. Gdyby prawidłowo zareagował, nie doszłoby do takiej sytuacji - mówi prokurator.</p>
      <h3>"Był przekonany, że mężczyzna śpi"</h3>
      <p>58-letni podejrzany nie przyznaje się do zarzucanych mu czynów. Śledczym powiedział, że rzeczywiście odwiedzał swojego znajomego. - Jednak - jak twierdzi - był przekonany, że mężczyzna śpi. Sam zresztą także nocował w mieszkaniu zmarłego - informuje Rusin.</p>
      <p>58-latkowi grozi kara do dwóch lat więzienia. Zastosowano wobec niego dozór policyjny.</p>
      <p>
        <i>Do zdarzenia doszło w Świdnicy:</i>
      </p>
      <figure>
        <a href="http://mapa.targeo.pl/%25C5%259Bwidnica,mapa_48659839">
          <img src="http://img.targeo.pl/i/cache/mapshot/19/11/05/swidnica_48659839.png"/>
        </a>
      </figure>
      <p>Mapy dostarcza <a href="http://www.targeo.pl/">Targeo.pl</a></p>
      <related>
        <h4>Dowiedz się więcej...</h4>
        <a href="https://www.tvn24.pl/wroclaw,44/cialo-matki-zakopal-kilka-lat-bral-jej-emeryture,971068.html"/>
        <a href="https://www.tvn24.pl/wroclaw,44/na-strychu-znalezli-zmumifikowane-cialo-i-zrekonstruowali-twarz-kim-byla-ta-kobieta,720884.html"/>
      </related>
    </article>
  </body>
</html>