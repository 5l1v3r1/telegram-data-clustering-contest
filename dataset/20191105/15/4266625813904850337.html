<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/zapusk_zemelnoi_reformy_u_gromadah_zyavlyatsya_bezkoshtovni_radnyky_ta_1684159"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:25:00+00:00"/>
    <meta property="og:title" content="Запуск земельної реформи: У громадах з’являться безкоштовні радники та юристи"/>
    <meta property="og:description" content="До запуску земельної реформи в громадах з’являться безкоштовні земельні радники та юристи з земельних правовідносин."/>
  </head>
  <body>
    <article>
      <h1>Запуск земельної реформи: У громадах з’являться безкоштовні радники та юристи</h1>
      <address>
        <time datetime="2019-11-05T15:25:00+00:00">05 Nov 2019, 15:25</time>
      </address>
      <p>
        <b>До запуску земельної реформи в громадах з’являться безкоштовні земельні радники та юристи з земельних правовідносин.</b>
      </p>
      <p>Про це <a href="https://minjust.gov.ua/news/ministry/u-gromadah-zyavlyatsya-zemelni-radniki?fbclid=IwAR3xRd9un0ezm2Afa6R6l-64tV16UubO_vBkvUvCeVWX5STdHmekGD8FT3E">повідомляє</a> пресслужба Міністерства юстиції.</p>
      <p>Зазначається, що з відкриттям ринку землі у власників земельних паїв з’явиться багато правових питань, пов’язаних з орендною платою за ділянки, операціями купівлі-продажу. Тому важливо, щоб люди якомога раніше отримали інформацію про свої права та можливості для їх захисту.</p>
      <p>"Знали, що можуть звернутися за безоплатною правовою допомогою до системи БПД" (Координаційний центр з надання правової допомоги), – зазначив директор Координаційного центру з надання правової допомоги Олексій Бонюк.</p>
      <p>За його словами, для системи БПД "земельна" тема не нова. Адже у трьох областях – Київській, Львівській та Миколаївській – за підтримки Світового Банку реалізовано пілотний проєкт "Підтримка прозорого управління земельними ресурсами в Україні". Тепер, каже Бонюк, весь цей напрацьований досвід буде поширений на всю Україну.</p>
      <p>Зокрема, проводитиметься навчання працівників системи БПД з надання правової допомоги у сфері земельних правовідносин та створюватимуться спеціалізовані центри, які надаватимуть комплексну допомогу, у тому числі – з земельних питань.</p>
      <p>"Ми обов’язково маємо підготувати земельних радників. Це дуже дієвий інструмент для того, щоб підвищити власну правову спроможність громад. Традиція звертатися по правову пораду до сусіда чи знайомих, яка укорінилася в Україні, має зникнути. Ми зробимо все, щоб земельні радники з’явилися у місцевих громадах", – наголосив Олексій Бонюк.</p>
      <p>Директор Координаційного центру також розповів, що започатковано новий сервіс – проведення досліджень правових потреб громадян та громад. Він дасть можливість зрозуміти, які правові питання хвилюють людей.</p>
      <p>Відповідно до результатів досліджень буде складено перелік питань у земельній сфері, які найбільше цікавлять землевласників та землекористувачів. Отримати правову консультацію та детальне роз’яснення з земельних питань можна буде, зателефонувавши до єдиного контакт-центру за номером 0 800 213 103.</p>
      <p>З урахуванням даних соціологічних досліджень також буде підготовлено окремий розділ з земельних питань в українській правовій Вікіпедії – довідково-інформаційній платформі правових консультацій WikiLegalaid.</p>
      <p>Нагадаємо, Верховна Рада України <a href="https://zik.ua/news/2019/11/01/rada_pryznachyla_na_4_grudnya_parlamentski_sluhannya_na_temu_zemelnoi_1681459">призначила</a> на 4 грудня парламентські слухання на тему земельної реформи.</p>
      <p> </p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/25/uryad_zapustyv_sayt_shchodo_zemelnoi_reformy_1676389"/>
        <a href="https://zik.ua/news/2019/10/23/u_derzhgeokadastri_vidkryly_rozshyreni_dani_pro_zemelni_dilyanky_1674811"/>
        <a href="https://zik.ua/news/2019/10/22/pislya_rozmov_pro_rynok_zemli_tsina_na_orendu_u_deyakyh_mistsyah_pidnyalasya_1673471"/>
        <a href="https://zik.ua/news/2019/09/04/vprovadzhennya_rynku_zemli_chogo_ochikuvaty_ukraintsyam_1639781"/>
      </related>
    </article>
  </body>
</html>