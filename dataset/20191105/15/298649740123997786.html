<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/05/morti-3-pompieri-in-una-cascina-a-quargnento-per-un-atto-doloso-top10_20191105_161324/"/>
    <meta property="og:site_name" content="Askanews"/>
    <meta property="article:published_time" content="2019-11-05T15:13:24+00:00"/>
    <meta property="og:title" content="Morti 3 pompieri in una cascina a Quargnento per un “atto doloso”"/>
    <meta property="og:description" content="Torino, 5 nov. (askanews) – Sono dolose le esplosioni, almeno due, avvenute nella cascina di Quargnento (Alessandria), che son costate la vita a 3 vigili del fuoco. All’interno della cascina, che era disabitata, ma non in disuso, secondo fonti investigative sono state trovate bombole del gas collegate a congegni rudimentali a tempo. Dopo la prima […]"/>
  </head>
  <body>
    <article>
      <h1>Morti 3 pompieri in una cascina a Quargnento per un “atto doloso”</h1>
      <h2>Bombole del gas collegate a congegni rudimentali. Cordoglio di Mattarella</h2>
      <address>
        <time datetime="2019-11-05T15:13:24+00:00">05 Nov 2019, 15:13</time>
      </address>
      <figure>
        <img src="http://www.askanews.it/wp-content/uploads/2019/11/20191105_161316_C3134881.jpg"/>
      </figure>
      <p>Torino, 5 nov. (askanews) – Sono dolose le esplosioni, almeno due, avvenute nella cascina di Quargnento (Alessandria), che son costate la vita a 3 vigili del fuoco. All’interno della cascina, che era disabitata, ma non in disuso, secondo fonti investigative sono state trovate bombole del gas collegate a congegni rudimentali a tempo. Dopo la prima esplosione, intorno a mezzanotte, sono arrivati sul posto i Vigili del Fuoco, che sono stati sorpresi da almeno un’altra esplosione, che ha provocato il crollo dell’edificio. L’intervallo tra le due esplosioni sembra sia stato casuale e non preordinato. Si esclude la pista terroristica. Resta da capire perché qualcuno abbia voluto far saltare la cascina. La coppia di proprietari dell’edificio è stata sentita dai carabinieri come persone informate dei fatti. Sul luogo della tragedia sono operativi anche i Ris dei carabinieri. Le vittime sono Marco Triches, 38 anni, Antonio Candido 32 e Matteo Gastaldo, di 46. Ci sono altri feriti: due vigili del fuoco e un carabinieri. I tre feriti erano rimasti sepolti nel crollo, ma non sarebbero in pericolo di vita.</p>
      <p>“Ho appreso con profonda tristezza la notizia del decesso, durante un intervento in provincia di Alessandria, dei Vigili del Fuoco Antonino Candido, Marco Triches e Matteo Gastaldo”. Lo ha scritto il presidente della Repubblica, Sergio Mattarella, in un messaggio inviato al prefetto Salvatore Mulas, capo Dipartimento dei vigili del fuoco, del soccorso pubblico e della difesa civile, dopo l’esplosione a Quargneto, in provincia di Alessandria. “In questa dolorosa circostanza – ha aggiunto il capo dello Stato – desidero esprimere a lei e al Corpo nazionale dei Vigili del Fuoco la mia solidale vicinanza, rinnovando il profondo sentimento di fiducia e di riconoscenza per la generosa dedizione al servizio della collettività. La prego di far pervenire ai familiari le espressioni della mia commossa partecipazione al loro cordoglio e ai Vigili del Fuoco feriti gli auguri di pronta guarigione”.</p>
      <p>Anche il presidente del Consiglio, Giuseppe Conte, ha espresso il suo cordoglio con un messaggio su Twitter: “La morte di tre Vigili del fuoco a Quargnento addolora tutta l’Italia. Il mio commosso pensiero alle vittime e un abbraccio alle famiglie e ai feriti. Solidarietà e pieno sostegno ai Vigili del fuoco, eroi sempre in prima linea per garantire la nostra incolumità”.</p>
      <p>Prs/Int9/Int2</p>
    </article>
  </body>
</html>