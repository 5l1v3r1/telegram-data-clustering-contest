<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/rus/columns/2019/11/5/653346/"/>
    <meta property="og:site_name" content="Экономическая правда"/>
    <meta property="article:published_time" content="2019-11-05T15:59:00+00:00"/>
    <meta property="og:title" content="Вдали от соседей: почему Украина отстает в сфере развития индустрии 4.0"/>
    <meta property="og:description" content="Четвертая промышленная революция уже пришла. Почему Украина отстает от стран-соседей и каким должен быть экономический курс правительства? (укр)"/>
  </head>
  <body>
    <article>
      <h1>Вдали от соседей: почему Украина отстает в сфере развития индустрии 4.0</h1>
      <h2>Четвертая промышленная революция уже пришла. Почему Украина отстает от стран-соседей и каким должен быть экономический курс правительства? (укр)</h2>
      <address><time datetime="2019-11-05T15:59:00+00:00">05 Nov 2019, 15:59</time> by <a rel="author" href="https://www.epravda.com.ua/rus/authors/5dc16954b299b/" target="_blank">Александр Юрчак</a></address>
      <p>Те, що Україна є сировинною й деіндустріалізованою країною Східної Європи, сьогодні знає кожен школяр.</p>
      <p>Пересічний громадянин також знає про наслідки. Мова йде, перш за все, про відсутність робочих місць, розрив в оплаті праці й зростаючий відтік кадрів та талантів закордон.</p>
      <p>Те, що ми недостатньо знаємо, й навіть фахівці, – це про темпи нашого відставання. Найбільше це проявляється в сфері індустрії 4.0 – новітній промисловості, яка переходить на наступний етап діджиталізації та інновацій.</p>
      <p>У цій сфері Україна є справжньою "білою плямою" на карті ЄС.</p>
      <h3>Чому індустрія 4.0</h3>
      <p>Коротка відповідь – тому, що 4-та промислова революція вже прийшла. Це не далеке майбутнє, не віртуальний образ – це реальність.</p>
      <p>США та країни ЄС повертають заводи додому, Китай вводить щороку сотні заводів, побудованих на принципах індустрії 4.0, собівартість продукції в США стає дешевшою, ніж в Україні, ландшафт глобальних лідерів по ряду галузей зазнає докорінних змін й інвестиції в діджитал технології зростають повсюдно.</p>
      <p>Усе це наслідки приходу 4-ої промислової революції.   </p>
      <p>В економіці загальновідомо, що саме промисловість є генератором експортної виручки країн, створює найбільшу кількість робочих місць та є відповідальною за найбільшу кількість запитів до розробників.</p>
      <p>Простіше кажучи, розвинена промисловість – це запорука від бідності. Країни світу, які прагнуть бути багатими, постійно піклуються та інвестують в розвиток промисловості на державному рівні.</p>
      <p>Так само останні 20-30 років світ говорить про масову автоматизацію. Що докорінно змінює 4-а промислова революція – це правила конкуренції.</p>
      <p>Якщо раніше діджитал-технології були "придатком" до виробничих технологій, сьогодні вони часто стають одним з головних факторів конкурентоздатності й ведуть до зміни бізнес-моделей.</p>
      <p>Масова діджиталізація виробничих підприємств – це головний та тренд останніх 5-ти років у всіх розвинених країнах світу. Давайте поглянемо детальніше, як це відбувається.</p>
      <h3>Позиції передових країн ЄС</h3>
      <p>Розвиток ЄС в області 4.0 визначаються рядом пан'європейських політик та програм розвитку.</p>
      <p>Вони доповнюються національними програмами 4.0. Європейські комісії регулярно моніторять впровадження цих програм – на сайті <a href="https://ec.europa.eu/growth/tools-databases/dem/monitor/category/national-initiatives">Digital Transformation Monitor</a> є вся необхідна інформація.</p>
      <p>Відповідно, в нашому русі Індустрії 4.0 опрацьовані детальні аналізи по країнам ЄС, по РФ та Казахстану, також по іншим країнам світу.</p>
      <p>Загальна картина на 2017 рік по головним 8 країнам ЄС виглядає так.</p>
      <figure>
        <img src="https://eimg.pravda.com/images/doc/4/c/4c02936-eu-countries--1-.jpg"/>
      </figure>
      <p>Рис. 1 Загальний огляд програм, зверху вниз – Франція, Німеччина, Італія, Нідерланди, Іспанія, Швеція, Великобританія та Чехія. <a href="https://ec.europa.eu/growth/tools-databases/dem/monitor/sites/default/files/DTM_Policy%20initiative%20comparison%20v1.pdf">Джерело</a>.</p>
      <p>Головні цілі програм – зростання конкурентоздатності цільових промислових секторів, їх модернізація та ріст.</p>
      <p>Хоча всі програми мають спільні цілі, вони також мають елементи, що надають унікальні риси кожній.</p>
      <p>Наприклад, французька та іспанська ініціативи описують інструменти фінансування у вигляді позик для прискорення інноваційного розвитку.  </p>
      <p>В Іспанії ці позики покривають від 25% до 70% вартості інноваційних проектів. Французька IdF комбінує широкий набір фінансових інструментів, включно з позиками та податковими пільгами, й залученням приватних інвестицій в R&amp;D. Шведська програма Produktion 2030 керована значною мірою самими галузями з метою забезпечення кращого довгострокового зростання.</p>
      <p>Унікальний елемент британської програми полягає в тому, щоб забезпечити масштабування технологій та розповсюдження інновацій з мінімальними ризиками через 7 технологічних центрів.</p>
      <p>Фасилітація кооперації між галузями, краща координація в наукових дослідженнях та в відносинах між національними та регіональними гравцями є головною темою в кожній політиці.</p>
      <p>У Франції платформа IdFA полегшує співпрацю між державними та приватними стейкхолдерами.</p>
      <p>В  Німеччині це робить платформа Industrie 4.0, але вона також сильно промотує лідерство в 4.0 на національному рівні, й виносить на нього всі ключові питання розвитку.</p>
      <p>Італійська CFI інтегрує регіональні та національні політики по 4.0 у чіткій відповідності до рекомендацій ЄС.</p>
      <p>Роль державних інституцій є ключовою в цих програмах. Крім власних, національних фондів підтримки 4.0, що вказані на рис.1, всі країни також активно користуються різними пан'європейськими структурними фондами, розміри яких за останні 5 років сягнули за 200 млрд євро.</p>
      <h3>Позиції по Східній Європі та зоні СНД</h3>
      <p>Спочатку відмітимо, що майже всі сусіди мають 3 суттєві відмінності від України</p>
      <p>1. Всі вони мають Міністерство промисловості, відповідальне за державні програми розвитку промисловості, включно з чисельними стимулами для інвесторів, самих підприємств, а також інноваторів.</p>
      <p>2. В більшості країн Східної Європи діють державні програми індустрії 4.0. Наприклад, такі програми є <a href="https://ec.europa.eu/growth/tools-databases/dem/monitor/sites/default/files/DTM_Poland%20_vf.pdf">Польщі</a>, <a href="https://ec.europa.eu/growth/tools-databases/dem/monitor/sites/default/files/DTM_Prumysl%2040_CZ%20v1.pdf">Чехії</a>, <a href="https://ec.europa.eu/growth/tools-databases/dem/monitor/sites/default/files/DTM_Lithuania_FINAL.pdf">Литві</a>, <a href="https://ec.europa.eu/growth/tools-databases/dem/monitor/sites/default/files/DTM_Latvia_vf.pdf">Латвії</a>, <a href="https://ec.europa.eu/growth/tools-databases/dem/monitor/sites/default/files/DTM_Slovakia_FINAL.pdf">Словаччині</a>, <a href="https://ec.europa.eu/growth/tools-databases/dem/monitor/sites/default/files/DTM_IPAR_HU_v4.pdf">Угорщині</a> та інших країнах.</p>
      <p>3. Важливо відзначити, що ці програми базуються на діючих загальнопромислових, експортно-інтеграційних (ЄС), інноваційних та кластерних програмах розвитку. В Україні подібних діючих програм також немає.</p>
      <p>4. Впровадження цих загально-промислових та інноваційно-цифрових політик вже дає результати.</p>
      <p>Чимало країн показує впровадження нових заводів, побудованих на технологіях та принципах індустрії 4.0. Такі заводи легко знайти в Польщі, Словаччині, Чехії, а також Румунії, - всі вони є предметом гордості та промоції місцевих платформ 4.0.</p>
      <p>Але мова не тільки про наших сусідів з ЄС. Російська Федерація та Казахстан також успішно впроваджують нові технологічні платформи.</p>
      <p>РФ має цілий ряд державних ініціатив у сфері підтримки індустрії 4.0, наприклад:</p>
      <p><a href="http://www.nti2035.ru/nti/">– Національну технологічну ініціативу</a>, що запроваджена ще в 2014 р.</p>
      <p>– Тут є значний перетин з інноваціями та цифровими технологіями в промисловості, й на сьогодні країна отримує вже перші результати.</p>
      <p><a href="https://digital.ac.gov.ru/">– Програму цифрової економіки</a>, темпи розвитку якої в рази перевищують подібний рух в Україні.</p>
      <p>Росія також створює дорожні карти по <a href="https://digital.gov.ru/ru/events/38810/?fbclid=IwAR1fIyCYr7XLfeUSZu4KXq3SaSAdHgBIrtnq8O0AKFYGny2hqfwguYYQwug">наскрізним технологічним сегментам 4.0</a></p>
      <p>Але лідером 4.0 в СНД є не РФ, а Казахстан. Причиною тому є цільова державна програма розвитку індустрії 4.0, що <a href="https://industry4-0-ukraine.com.ua/2018/09/05/yak-ruhayutsya-v-storonu-4-0-kolishn%D1%96-sus%D1%96d/">прийнята в 2017 році</a>.</p>
      <p>У цій сфері Казахстан пішов типовим азійським шляхом:</p>
      <p>а) залучив західних фахівців до розробки відповідних стратегій індустрії 4.0;</p>
      <p>б) масово використав адмінресурс й президентську вертикаль;</p>
      <p>с) встановив контроль за виконанням.</p>
      <p>Отже, по зоні СНД можна резюмувати, що по рівню цільових програм індустрії 4.0 попереду Казахстан.</p>
      <p>Але по кількості програм, впливу на екосистеми та масштабу державної підтримки попереду РФ.</p>
      <h3>Що ж в Україні? Як пороблено.</h3>
      <p>В Україні немає й половини того, що вже зробили наші сусіди. Наш рейтинг серед сусідів  – остання сходинка.</p>
      <figure>
        <img src="https://eimg.pravda.com/images/doc/2/7/27cc7ad-eastern-europe-industry--2-.jpg"/>
      </figure>
      <p>Якщо ці висновки видаються надто узагальненими, варто поглянути на <a href="http://www3.weforum.org/docs/FOP_Readiness_Report_2018.pdf">дані Всесвітнього економічного форуму</a>.</p>
      <p>По масі показників позиції Україна всюди на 90-их місцях зі 100 країн.</p>
      <p>Найбільше вражає показник "регуляторна ефективність уряду" - тут ми на 99-му зі 100 країн світу.</p>
      <p>Наші рейтинги майже всюди – серед деяких відсталих країн Африки й далеко позаду європейських країн.</p>
      <p>Звісно, в Україні активний сам організований бізнес, який часто намагається консолідуватись в тих чи інших асоціаціях, рухах, експертних спільнотах.</p>
      <p>Зокрема, з 2016 року діє національний рух "<a href="http://industry4-0-ukraine.com.ua/">Індустрія 4. в Україні</a>", що об’єднує інноваторів індустрії 4.0, а з червня 2019 створена платформа <a href="https://www.industry4ukraine.net/">Industry4Ukraine</a>, в яку входить більше 40 бізнес- та промислових асоціацій.</p>
      <p>Всупереч відсутності державної підтримки та відповідних умов розвитку, бізнес інвестує в просвіту у сфері 4.0, веде розробку національних стратегій, й частково сам же її реалізує, підтримує лабораторії закладів вищої освіти, гармонізує національні стандарти, створює технопарки та інкубатори, намагається сполучати промисловість з наукою.</p>
      <p>За попередні 5 років три уряди мали повну й потужну підтримку бізнес- та експертного середовища, зокрема фахівців у сфері промислової автоматизації, ІТ, науковців, освітян та інших категорій.</p>
      <p>Тобто вони мали величезні можливості для кардинальної модернізації країни за напрямами цифровізації та інновацій. Ці можливості були втрачені. Й одна з найбільших втрат – це втрата довіри до влади та владних інституцій.</p>
      <p>***</p>
      <p>Отже, резюмуємо. Відставання України від сусідів та в цілому по ЄС збільшується. Замість того, щоб розвивати промисловість, робити її сучасною, попередні уряди зробили все для того, щоб довести найбільш високотехнологічні сектори до руйнації, відповідно зробити економіку сировинною, а країну – біднішою.</p>
      <p>У цьому контексті новий уряд мав би діяти швидко, рішуче та дуже сфокусовано. Поки цього немає.</p>
      <p>Натомість, ми чуємо відверто популістські заяви про 40% зростання та 1 мільйон робочих місць, за якими немає жодних детальних та аргументованих програм дій.</p>
      <p>Усе разом це означає, що невеличкий кредит довіри бізнесу до влади, що був все ж виданий влітку, тане просто на очах.</p>
      <p>З урахуванням того, що зміни ще тривають, наступні 3-6 місяців будуть вирішальними для того, щоб остаточно зрозуміти економічний курс нового уряду, його потенціал змін та можливості співпраці з бізнесом.</p>
    </article>
  </body>
</html>