<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545159.html/%D8%AA%D9%84%D8%A7%D8%B4-%D8%A7%D9%88%D9%82%D8%A7%D9%81-%D8%A7%D8%B5%D9%81%D9%87%D8%A7%D9%86-%D8%A8%D8%B1%D8%A7%DB%8C--%D9%88%D9%82%D9%81-%D8%AF%D8%B1-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T15:18:00+00:00"/>
    <meta property="og:title" content="تلاش اوقاف اصفهان برای «وقف در فضای مجازی»"/>
    <meta property="og:description" content="اداره کل اوقاف و امور خیریه اصفهان در نظر دارد که در حوزه فضای مجازی با همکاری شرکت‌های دانش‌بنیان و مراکز علمی فعالیت کند."/>
  </head>
  <body>
    <article>
      <h1>تلاش اوقاف اصفهان برای «وقف در فضای مجازی»</h1>
      <address>
        <time datetime="2019-11-05T15:18:00+00:00">05 Nov 2019, 15:18</time>
      </address>
      <p>اداره کل اوقاف و امور خیریه اصفهان در نظر دارد که در حوزه فضای مجازی با همکاری شرکت‌های دانش‌بنیان و مراکز علمی فعالیت کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sahebnews.ir/">صاحب نیوز</a>؛ حجت‌الاسلام محمدحسین بلک پیش از ظهر امروز در نشست خبری دهه وقف اظهار کرد: این نشست برای توجه رسانه ای در بازتاب دادن وقف و تحکیم فرهنگ اصیل وقف و تقدیر از زحمات شما عزیزان تشکر کنیم.</p>
      <p>مدیر کل اوقاف و امور خیریه استان اصفهان گفت: رسانه های مختلف استان در چهل و دومین دوره مسابقات سراسری قرآن کریم پوشش بسیار خوبی انجام دادند.</p>
      <p>وی با اشاره به این که محیط زندگی، معلمان و تأثیرگذاران و وراثت سه رکن اصلی شکل گیری شخصیت هر انسانی هستند بیان کرد: علاوه بر این سه رکن، امروز عنصر رسانه هم بر روی شخصیت انسانی تأثیرگذار است.</p>
      <p>حجت الاسلام بلک بیان کرد: جایی باید نقد کنیم که جامعه در مسیر اشتباه قدم برندارد و گاهی توسعه معروفات مهم است؛ این دو کار در هر جامعه‌ای ضرورت دارد.</p>
      <p>وی با بیان اینکه وقف یک کلمه پر معنا و مفهوم است، تصریح کرد: وقف جلوی از بین رفتن تعلقات دنیایی را می‌گیرد، در واقع علم و مال را از محدودیت زمان و مکان دور می‌کند.</p>
      <p>مدیرکل اوقاف استان خاطر نشان کرد: امروز کارکردهای وقف بسیار گسترده است، در شرایط کنونی یکی از اسناد مهم، سند گام دوم اتقلاب است که رهبر انقلاب آن را به عنوان مشرف بر همه اسناد معرفی کردند.</p>
      <p>وی اضافه کرد: رهبری در این سند ارکانی را معرفی کردند که وقف می‌تواند در همه آن‌ها کارکرد داشته باشد، رهبر انقلاب رکن علم و پژوهش و معنویت را بیان کردند که ما ظرفیت های بسیار خوبی در این زمینه‌ها داریم.</p>
      <p>حجت الاسلام بلک با اشاره به فعالیت‌های مجموعه اداره کل اوقاف اصفهان، بیان کرد: در مسائل اقتصادی و آسیب‌های اجتماعی ظرفیت هایی داریم و به اندازه توان مالی و اداری تلاش کردیم از آن ها استفاده کنیم.</p>
      <p>وی ادامه داد: وقف بی منت است، ۹ تا ۱۰ هزار هکتار زمین وقفی داریم و ۴۵ هزار نفر به طور مستقیم در این زمینه فعالیت می‌کنند.</p>
      <p>بلک تصریح کرد‌: حدود 20 نفر کارشناس در استان پهناور اصفهان برای همین ها فعالیت حضور دارند و تلاش می‌کنند که اگر سازمان های تخصصی دیگر با ما همکاری کنند مشکلات عمده این چندین هزار نفر حل می‌شود.</p>
      <p>حجت الاسلام بلک بیان کر‌د: چهار هزار واحد مسکونی در سطح استان، ۴۹ مرکز اوقاف در حوزه بهداشتی و درمانی، ۷۰۰ مرکز آموزشی از ابتدایی تا دبیرستان و حوزه علیمه و همچنین پنج هزار واحد در حوزه تجارت فعالیت ‌می‌کنند.</p>
      <p>وی تأکید کرد: برای نگهداری این ظرفیت‌ها تلاش می کنیم و حق برداشت نداریم؛ همچنین 16 مرکز هم در حوزه گردشگری فعالیت می کنند.</p>
      <p>مدیرکل اوقاف اصفهان اضافه کرد: وضعیت دو هزار وقف در اصفهان مشخص نیست و برای مشخص کردن این موارد، دو میلیارد تومان نیاز داریم و در حال تلاش هستیم این وضعیت مشخص شود.</p>
      <p>حجت‌الاسلام بلک با توضیح اینکه اداره کل اوقاف و امور خیریه اصفهان در نظر دارد که در حوزه فضای مجازی با همکاری شرکت‌های دانش بنیان و مراکز علمی فعالیت کند، بیان کرد: وقف در حوزه مجازی با هزینه اندک، بیشترین بهره‌برداری را دارد که این نمونه از وقف یکی از نیازهای جامعه به شمار می رود.</p>
      <p>به گفته مدیرکل اوقاف از ابتدای سال تا کنون 300 مورد وقف در استان اصفهان ثبت شده است.</p>
      <p>انتهای پیام/</p>
    </article>
  </body>
</html>