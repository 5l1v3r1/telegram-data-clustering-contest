<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/05/news/il_garante_informazioni_sulla_salute_degli_italiani_al_fisco_con_il_pretesto_della_lotta_agli_evasori_-240306242/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T15:56:00+00:00"/>
    <meta property="og:title" content="Il Garante: &quot;Dati sulla salute degli italiani al Fisco con il pretesto della lotta agli evasori&quot;"/>
    <meta property="og:description" content="Antonello Soro, presidente dell'Autorità per la privacy, contesta alcune norme del decreto fiscale all'esame della Camera. Critiche in particolare all'archiviazione massiva delle informazioni delle fatture elettroniche. &quot;Le malattie degli italiani&quot; non c'entrano niente con l'individuazione dei furbetti della tasse"/>
  </head>
  <body>
    <article>
      <h1>Il Garante: "Dati sulla salute degli italiani al Fisco con il pretesto della lotta agli evasori"</h1>
      <h2>Antonello Soro, presidente dell'Autorità per la privacy, contesta alcune norme del decreto fiscale all'esame della Camera. Critiche in particolare all'archiviazione massiva delle informazioni delle fatture elettroniche. "Le malattie degli italiani" non c'entrano niente con l'individuazione dei furbetti della tasse</h2>
      <address><time datetime="2019-11-05T15:56:00+00:00">05 Nov 2019, 15:56</time> by <a rel="author">ALDO FONTANAROSA</a></address>
      <p>ROMA - Il Garante della privacy, la sentinella della nostra riservatezza, muove delle obiezioni al decreto fiscale e alle sue norme acchiappa-evasori. Norme che la commissione Finanze della Camera discute per poi convertirle in legge.<br/><br/>Il Garante Antonello Soro - in un documento depositato questa mattina in commissione Finanze - dubita dunque della "piena conformità delle norme in esame con la disciplina" sulla privacy dei cittadini. In particolare Soro si concentra sull’articolo 14 del decreto fiscale. L'articolo autorizza la memorizzazione delle fatture elettroniche "fino al 31 dicembre dell'ottavo anno successivo a quello di presentazione della dichiarazione di riferimento". Non solo: i dati delle fatture elettroniche resteranno negli archivi del Fisco "fino alla definizione di eventuali giudizi".<br/> <br/>I dati da memorizzare includono "quelli inerenti la natura, la qualità e la quantità dei beni e servizi oggetto dell’operazione". E restano a disposizione sia dell'Agenzia delle entrate sia della Guardia di finanza. Ma il margine di intervento della Guardia di finanza viene allargato perché potrà gestire questi dati sia per scovare gli evasori (come è naturale) sia per "le funzioni di polizia economica-finanziaria demandate al Corpo". In questo modo, la Guardia di finanza potrà usare queste informazioni per reprimere "qualsiasi forma di illegalità" contro la spesa pubblica, il mercato dei capitali e la proprietà intellettuale. <br/><br/>La memorizzazione dei dati così analitica, il periodo di memorizzazione più lungo, i maggiori poteri dei Finanzieri: tutte queste novità - scrive il Garante - rischiano di ledere il principio della proporzionalità, come il Garante della Privacy ha già sostenuto nei provvedimenti del 18 novembre e del 20 dicembre 2018. <br/><br/>Più in concreto, questa modalità di archiviazione dei dati mette nelle mani dell'Agenzia delle entrate anche informazioni sensibili sugi italiani, a proposito del loro "stato di salute o dell’eventuale sottoposizione a procedimenti penali", come per le "fatture relative a prestazioni in ambito sanitario o forense". Conoscere le malattie degli italiani e i loro precedenti penali - obietta il Garante - non ha niente a che vedere con la lotta agli evasori.<br/> <br/>Questa novità - aggiunge il Garante -  contraddice le stesse regole di garanzia che l'Agenzia si è data nel suo provvedimento del 30 aprile 2018, quando si è impegnata a "una selezione dei dati presenti in fattura, oggetto di memorizzazione da parte dell’Agenzia, in quanto non rilevanti a fini fiscali" <br/><br/>Il Garante fornisce anche dei numeri. Ricorda che l’Agenzia - negli anni 2016 e 2017 - ha effettuato un numero relativamente basso di accertamenti nel confronti dei contribuenti Iva. Parliamo di 121.849 e 163.339 accertamenti nei confronti di contribuenti Iva, "a fronte di circa 4,7 milioni soggetti che hanno presentato la dichiarazione Iva". Se dunque gli accertamenti sono limitati, come mai si decide una così lunga e sproporzionata archiviazione dei dati? <br/><br/>Alla luce di queste riflessioni, il Garante sospetta che l'articolo 14 del decreto fiscale sia contrario alla giurisprudenza della Corte di giustizia europea. La Corte ha ammesso “deroghe e restrizioni” ai diritti fondamentali dei cittadini; ma queste deroghe devono intervenire “entro i limiti dello stretto necessario”  <br/><br/>Il Garante chiede inoltre che lo Stato eriga delle barriere contro gli attacchi informatici, alla luce della vastità delle informazioni degli italiani archiviate. Barriere che devono essere create con una norma di legge, mentre non bastano provvedimenti della Finanza o dell'Agenzia delle entrate. </p>
    </article>
  </body>
</html>