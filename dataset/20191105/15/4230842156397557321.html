<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-sprava-natsgvardijtsya-markiva-rosijskyj-slid-i-lyst-z-italijskoyi-v-yaznytsi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T15:20:34+00:00"/>
    <meta property="og:title" content="Справа нацгвардійця Марківа: російський слід і лист з італійської в’язниці"/>
    <meta property="og:description" content="Українського нацгвардійця Віталія Марківа засудила Італія без жодних доказів. Тепер основна надія на апеляцію. Її адвокати українця мають подати найближчим часом. Цей процес не буде простим. Але Віталій тримається гідно."/>
  </head>
  <body>
    <article>
      <h1>Справа нацгвардійця Марківа: російський слід і лист з італійської в’язниці</h1>
      <address>
        <time datetime="2019-11-05T15:20:34+00:00">05 Nov 2019, 15:20</time>
      </address>
      <p>Українського нацгвардійця Віталія Марківа засудила Італія без жодних доказів. Тепер основна надія на апеляцію. Її адвокати українця мають подати найближчим часом. Цей процес не буде простим. Але Віталій тримається гідно.</p>
      <p>167 сторінок. Фотографії, схеми. Це пояснення суду міста Павія, яке тільки через три місяці після вироку отримав адвокат Рафаеле Дела Велле. <b>Італійський суд присяжних  відправив українського нацгвардійця Віталія Марківа за грати на 24 роки.</b></p>
      <p>Суд дає вирок не 17 років, як просить прокурор, а дає 24. Тільки тому,  як поясняється в вироку, що Віталій не визнав вину. За це додають 7 років. Такого не було навіть в середньовіччі.</p>
      <p>Віталія Марківа італійське правосуддя поставило в один ряд з персонажами кримінальної хронічки,  в камерах найсуворіші умови.</p>
      <p>Марківа звинувачують у причетності до <b>вбивства італійського журналіста Андреа Рокелі</b> та його перекладача  Андрія Миронова. У травні 2014 року вони перебували неподалік Слов’янська, де в цей час йшли бої за визволення міста. Марків  знаходився на горі Карачун, звідки, за версією італійських прокурорів, журналістів обстріляли з міномету.</p>
      <p><b>Читайте:</b> <a href="https://fakty.com.ua/ua/ukraine/20190712-natsgvardijtsya-markiva-v-italiyi-zasudyly-do-24-rokiv-v-yaznytsi/">Нацгвардійця Марківа в Італії засудили до 24 років в’язниці</a></p>
      <p>Між двома точками – майже 2 км. З такої відстані поцілити неможливо, не говорячи про те, щоб щось роздивитися. Але італійські прокурори відмовляються поїхати і побачити все на власні очі. А ще відкидають будь-які аргументи захисту Марківа.</p>
      <p>Лариса Задорожна написала бійцю. І отримала листа у відповідь.</p>
      <blockquote>Що думає про справу сам Віталій Марків? Щиро надіюсь, що в Україні розуміють, що моїм засудженням хочуть дискредитувати Нацгвардію, ЗСУ і всі силові структури, що це політична справа і тут дали ляпаса українським захисникам.</blockquote>
      <p>Докази у справі – це не осколки і не балістичні експертизи. А матеріали з сумнівних російських сайтів.</p>
      <p>Вирок Марківу винесли рівно через тиждень після візиту Путіна до Італії.</p>
      <p>Розгляд справи Віталія Марківа  відбувається одночасно із  посиленням проросійських настроїв в Італії. Ця країна вже давно серед “друзів Кремля”.</p>
      <figure>
        <iframe src="https://www.youtube.com/embed/e_hmZyVTAt0" width="560" height="315" data-service="Youtube" scrolling="no"/>
      </figure>
      <p>На політичному тлі справа Віталія Марківа виглядає вже не як кримінальна, а як справа “Росія проти України”. Хто кого в інформаційній війні за уми італійців? Із листа Марківа чітко зрозуміло – ми її поки що програємо.</p>
      <p>
        <b>Цього тижня в парламенті створили об’єднання Free Markiv.</b>
      </p>
      <p>З дня на день адвокати Марківа подадуть апеляцію на рішення суду Павії. Навесні вже суд Мілану винесе нове рішення. Тоді і стане відомо, чи змогла відвоювати Україна того, хто воював за неї.</p>
      <p>Факти ICTV раніше писали про <a href="https://fakty.com.ua/ua/ukraine/20190712-7-faktiv-pro-natsgvardijtsya-vitaliya-markiva-i-spravu-proty-nogo/">7 фактів про нацгвардійця Вiталiя Марківа</a> і справу проти нього.</p>
    </article>
  </body>
</html>