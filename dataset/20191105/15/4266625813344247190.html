<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/blazhennishyy_mytropolyt_onufriy_vidznachaie_75richnyy_yuviley_1684175"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T15:36:00+00:00"/>
    <meta property="og:title" content="Блаженніший Митрополит Онуфрій відзначає 75-річний ювілей"/>
    <meta property="og:description" content="5 листопада – день народження Предстоятеля Української Православної Церкви Блаженнішого Митрополита Київського і всієї України Онуфрія."/>
  </head>
  <body>
    <article>
      <h1>Блаженніший Митрополит Онуфрій відзначає 75-річний ювілей</h1>
      <address>
        <time datetime="2019-11-05T15:36:00+00:00">05 Nov 2019, 15:36</time>
      </address>
      <p>
        <b>5 листопада – день народження Предстоятеля Української Православної Церкви Блаженнішого Митрополита Київського і всієї України Онуфрія.</b>
      </p>
      <p>Про це <a href="https://vicariate.church.ua/novosti-uk/blazhennishij-mitropolit-onufrij-vidznachaje-75-richnij-yuvilej/">повідомляє</a> Столичний благовісник. </p>
      <p>Зазначається, що Орест Березовський (так звали майбутнього Предстоятеля) народився в 1944 році в селі Коритне Вашковського (сьогодні – Вижницького) району Чернівецької області в родині священика.</p>
      <p>У 1961 році, після закінчення школи, пішов вчитися в Чернівецьке технічне училище, потім працював в будівельних організаціях області. У 1966 році вступив на загальнотехнічний факультет Чернівецького університету. Провчившись три курси, вступив в Московську духовну семінарію.</p>
      <p>За два роки до закінчення навчання Орест увійшов до числа братії Троїце-Сергієвої лаври, а 18 березня 1971 року став ченцем. При постригу він отримав ім’я Онуфрія, на честь преподобного Онуфрія Великого.</p>
      <p>20 червня того ж року монаха Онуфрія висвятили у сан ієродиякона, а 29 травня 1972 року – в сан ієромонаха. У цьому ж році вступив до Московської духовної академії, яку закінчив у 1978 році з вченим ступенем кандидата богослов’я.</p>
      <p>У 1980 році був возведений у сан ігумена. 28 серпня 1984 року призначений настоятелем Спасо-Преображенського храму Афонського представництва в селі Лукіно (станція Передєлкіно Московської області). 28 червня 1985 року майбутнього Предстоятеля призначили благочинним Троїце-Сергієвої лаври, а на Різдво наступного року – звели у сан архімандрита.</p>
      <p>З 20 липня 1988 року по листопад 1990 року був намісником Почаївської лаври. Архієреєм став 9 грудня 1990 року. Хіротонісав ієрарха колишній митрополит Київський і всієї України Філарет Денисенко, який пізніше пішов у розкол і очолив Київський патріархат.</p>
      <p>Також повідомляється, щоУ 1992 році Чернівецький єпископ Онуфрій виступив проти неканонічних дій тодішнього митрополита Філарета. За це Філарет позбавив владику Чернівецької кафедри. Однак духовенство і віруючі захистили свого пастиря, і вже у квітні єпископа Онуфрія відновили на Чернівецькій кафедрі.</p>
      <p>У 1994 владика був зведений у сан архієпископа, в 2000 році – став митрополитом, а 13 серпня 2014 за результатами таємного голосування його було обрано Предстоятелем УПЦ.</p>
      <p>"Вся повнота Української Православної Церкви приєднується до привітань і бажає Блаженнійшому Митрополиту Онуфрію многая і благая літа!", - наголошується в дописі.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/08/03/u_krymu_povtorno_vidmovyly_v_reiestratsii_ukrainskogo_pravoslavnogo_pryhodu_1618641"/>
        <a href="https://zik.ua/news/2019/06/03/u_chernivtsyah_vidbulasya_hresna_hoda_na_pidtrymku_parafiy_yaki_perehodyat_do_1585473"/>
        <a href="https://zik.ua/news/2019/05/22/na_volyni_do_ptsu_pereyshly_shche_try_parafii_1577115"/>
        <a href="https://zik.ua/news/2019/05/14/pislya_perehodu_iz_mp_do_ptsu_u_hrami_pid_lutskom_vpershe_prolunala_molytva_1571099"/>
      </related>
    </article>
  </body>
</html>