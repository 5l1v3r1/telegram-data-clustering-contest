<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/analizi-i-komentari/vnimanie-idat-cheren-petk-i-kiber-ponedelnik-a-khakerite-zalagat-kup-kapani_news707541.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T15:33:00+00:00"/>
    <meta property="og:title" content="Идат &quot;черен петък&quot; и &quot;кибер понеделник&quot;, а хакерите залагат куп капани"/>
    <meta property="og:description" content="Наближават дните за най-голямото пазаруване, а търговците вече започнаха да „зарибяват” клиентите"/>
  </head>
  <body>
    <article>
      <h1>Идат "черен петък" и "кибер понеделник", а хакерите залагат куп капани</h1>
      <h2>Наближават дните за най-голямото пазаруване, а търговците вече започнаха да „зарибяват” клиентите</h2>
      <address>
        <time datetime="2019-11-05T15:33:00+00:00">05 Nov 2019, 15:33</time>
      </address>
      <p>https://blitz.bg/analizi-i-komentari/idat-cheren-petk-i-kiber-ponedelnik-a-khakerite-zalagat-kup-kapani_news707541.html Blitz.bg</p>
      <figure>
        <img src="https://static.blitz.bg/documents/thumbnails/730/201609/1472961785-shutterstock-126762269.jpg"/>
        <figcaption>Снимка: Shutterstock</figcaption>
      </figure>
      <p><b>Наближават дните за най-голямото пазаруване, а търговците вече започнаха да „зарибяват” клиенти с обещания за разпродажби, и то не само един ден, а цяла седмица. </b><br/><br/>Освен „черният петък”, който тази година се пада на 29 ноември, все по-голяма популярност набира и т.нар. „кибер понеделник”, посветен предимно на електронната търговия, в който е-магазините обявяват своите драстични намаления.</p>
      <p>Според статистиката, през 2018 г. американците дори са направили по-големи пазарувания през „кибер понеделника”, отколкото през „черния петък”.</p>
      <p>Онлайн пазаруването бележи пикове и у нас. Защото вместо да се блъскат по разпродажбите в моловете, мнозина предпочитат да си купят избраните вещи от дивана вкъщи.</p>
      <p>Но както потребители и търговци се готвят за предстоящото голямо пазаруване, така и хакерите точат своите брадви. И то не само за купувачите, но и за търговците.</p>
      <p>Какви капани дебнат в интернет и как да не попаднем в тях, коментира пред <a href="https://trafficnews.bg/obshtestvo/idat-cheren-petak-i-kiber-ponedelnik-kakvo-ni-gotviat-159610/">trafficNews.bg</a> експертът по киберсигурност Любомир Тулев.</p>
      <p>
        <b>1.       Фалшив сайт примамва с шокиращи цени</b>
      </p>
      <p>Хакерите често използват факта, че хората са притиснати от срокове заради бързо изтичащи промоции. Например някои  хипермаркети обявяват, че намаленията ще започнат точно в 00.00 часа в неделя срещу понеделник и много потребители чакат този момент онлайн, за да хванат най-изгодните оферти.</p>
      <p>Но в бързината те нямат време да направят проверка за цената и качеството на стоката, която е рекламирана с „шокиращи” цени.  Най-голямата опасност е човек да попадне на фалшив сайт – т.нар. „фишинг” сайт, казва Тулев.  Той наподобява твърде много на оригиналния, но се контролира от хакер. И всяка информация, която подадем -   лични данни, имейли, акаунти, номера на кредитни карти – вместо да отиде към легитимния сайт, отива в ръцете на киберпрестъпниците, които могат да я използват за своите цели.</p>
      <p>Много често именно шокиращите цени са примамката, която ни тласка към „фишинг” сайта. Обикновено той се създава в последния момент, затова един от начините да разберем дали е истински, е да проверим кога е регистриран домейнът. Това може да стане с няколко клика в интернет, а който няма технически познания – може да провери как става в „Гугъл”, препоръчва Тулев.  Ако домейнът бил регистриран в последните няколко седмици – вероятността сайтът да е фалшив е много голяма, казва експертът.</p>
      <p>
        <b>2.       Не използвайте кредитна или дебитна карта, пазарувайте с виртуална</b>
      </p>
      <p>Горещо препоръчвам на потребителите да не използват в интернет своите дебитни или кредитни карти, а да си изкарат виртуална, казва Любовир Тулев. Във виртуалната карта могат да се заредят толкова пари, колкото са нужни за определена покупка. Така, дори човекът да попадне на измамен сайт и бъдат копирани данните на картата му, хакерът няма да може да вземе повече от това, което е заложено в нея.  </p>
      <p>Освен виртуална карта, подобна възможност дават и приложения като ePay и PаyPal, в които може да се зареди сума, колкото е нужна за покупката.</p>
      <p>
        <b>3.       Съобщение „Ти спечели награда!” със сигурност е подвеждащо</b>
      </p>
      <p>Много често потребителите получават съобщения: „Ти спечели награда!", с приканване да кликнат на определено място. Бъдете нащрек! Няма как да спечелите награда, ако не се играли за нея. А ако кликнете, вероятно ще попаднете на „фишинг” сайт, предупреждава Тулев.</p>
      <p>
        <b>4.       Онлайн търговецът жертва на „зловреден код”, крадат му стоката</b>
      </p>
      <p>Голямото пазаруване е време, когато хакерите атакуват и онлайн търговците. Киберпрестъпникът използва многобройните посещения в сайта, за да инсталира т.нар. „зловреден код” – специален инструмент, който му дава възможност да влезе и да подслушва цялата комуникация, всяка заявка, която търговецът прави. Достъпът до базата на данни на е-магазина дава възможност на хакера да промени цените на определени продукти – например ако е 100 лева, да го направи 1 лв., да поръча и така да ощети търговеца. Друг капан е да не изпрати поръчаната стока, а само да прибере парите за нея.  Затова съветът към собствениците на е-магазини е да осигурят надеждна защита на своите сайтове. </p>
      <p>
        <b>5.       Портативни АТМ устройства източват банковата ни карта през джоба</b>
      </p>
      <p>Безконтактните дебитни и кредитни карти, които повечето банки въведоха, осигуряват по-голяма защита за притежателите си при плащане на ПОС терминал в магазина. Причината е, че дори хакер да е инсталирал вирус на устройството, който да копира номерата на банковите карти - ние не ги поставяме в него, сигналът се предава безконтактно  и така четенето не може да се случи. Единствено трябва да внимаваме каква сума въвежда касиерката, защото поради разсеяност тя може да въведе по-висока от дължимата.</p>
      <p>Но хакерите са намерили цаката и на безконтактните карти – те ги източват през джоба ни с  портативни устройства АТМ, настроени да теглят минималната сума, за която не е нужен пин – например 24,99 лева.</p>
      <p>Това се случва на оживени места- в молове, в автобуса или в метрото. И тъй като мъжете обикновено държат портфейла с картите в предния десен джоб, достатъчно е човекът с устройството да се доближи до вас и да си дръпне сумата, а вие дори може да не разберете, казва Тулев.</p>
      <p>За щастие,  има начин да не паднем в този капан. Българи са изобретили устройство, което е с размера на кредитната ни карта и служи като щит срещу източването й. Пластиката струва 10 лева, горещо я препоръчвам на всеки, за да са в безопасност парите му, казва Любомир Тулев.</p>
    </article>
  </body>
</html>