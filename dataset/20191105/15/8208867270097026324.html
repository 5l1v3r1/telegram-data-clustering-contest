<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/05/news/insulti_a_balotelli_aperta_inchiesta_per_discriminazione_razziale-240306179/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T15:55:00+00:00"/>
    <meta property="og:title" content="Insulti a Balotelli: aperta inchiesta per discriminazione razziale"/>
    <meta property="og:description" content="Per ora l 'accusa è contro ignoti ma si stanno identificando i tifosi. Mentre alcuni consiglieri comunali di Verona hanno presentato una mozione"/>
  </head>
  <body>
    <article>
      <h1>Insulti a Balotelli: aperta inchiesta per discriminazione razziale</h1>
      <h2>Per ora l 'accusa è contro ignoti ma si stanno identificando i tifosi. Mentre alcuni consiglieri comunali di Verona hanno presentato una mozione affinché il sindaco denunci il calciatore  e chi "diffama ingiustamente la città"</h2>
      <address><time datetime="2019-11-05T15:55:00+00:00">05 Nov 2019, 15:55</time> by <a rel="author">ANDREA TORNAGO</a></address>
      <p>Dopo i cori razzisti contro Balotelli la Procura di Verona, guidata da Angela Barbaglio, ha aperto un'inchiesta per discriminazione razziale in violazione della legge Mancino. Per ora l'accusa è contro ignoti ma si stanno identificando i tifosi che hanno gridato insulti dalla curva sud. La polizia ha già depositato una informativa in procura. <br/> <br/>Gli investigatori della Digos stanno acquisendo i filmati delle telecamere dello stadio Bentegodi di Verona e i video pubblicati sui social network, e procedendo all’audizione di persone informate sui fatti. L’inchiesta giudiziaria corre parallela a quella del giudice sportivo, che nel pomeriggio di martedì 5 novembre ha deciso di chiudere per un turno il settore est della curva dello stadio di Verona.<br/> <br/>Non è il primo fascicolo aperto dalla procura veronese relativo a manifestazioni razziste da parte di tifosi dell’Hellas Verona. Nel giugno scorso i pm veronesi - in seguito a un articolo di <i>Repubblica</i> - avevano avviato un’indagine sui cori della tifoseria per festeggiare la promozione della squadra in seria A: “Siamo una squadra fantastica, a forma di svastica. Che bello è: allena Rudolf Hess”.<br/> <br/>Rispetto alla decisione della società dell'Hellas Verona di interdire lo stadio al leader della tifoseria, e dirigente veronese di Forza Nuova, Luca Castellini fino al 30 giugno 2030, va sottolineato che Castellini risulta già sottoposto a Daspo firmato dal Questore per fatti avvenuti in precedenza nel corso di manifestazioni sportive, con validità fino al 2022, ed è quindi da tempo lontano dalle curve.<br/> <br/>Secondo il rapporto della procura Figc, i cori di domenica scorsa contro Mario Balotelli durante Verona-Brescia sono stati "chiaramente percepiti, oltre che dal calciatore, anche dal rappresentante della Procura federale posizionato in prossimità", ma dopo di questi "si sono levati, da parte dei tifosi assiepati nell'attigua "curva sud", cori di sostegno, seguiti da un lungo applauso”.<br/> <br/>Ma a Verona diversi esponenti politici e religiosi si sono scagliati, più che contro i cori razzisti, contro le polemiche sorte dopo la reazione di Balotelli. Cinque consiglieri comunali di maggioranza tra cui Andrea Bacciga - che sta affrontando un processo per apologia del fascismo per aver fatto il saluto romano in consiglio comunale - hanno depositato una mozione per impegnare il sindaco ad “adire le vie giudiziali nei confronti del calciatore e di tutti coloro che attaccano Verona diffamandola ingiustamente”.<br/><br/>E anche il sindaco di Verona, Federico Sboarina (presente domenica allo stadio Bentegodi) ha parlato di “gogna mediatica su una tifoseria e una città”. Persino il vescovo veronese Giuseppe Zenti è intervenuto per difendere una città “accogliente, inclusiva, ricca di associazioni di volontariato, che non merita di essere infangata”. <br/> <br/>Il referto arbitrale e la relazione della Procura federale sulla partita, interrotta al 9' dall'arbitro per i cori di discriminazione razziale contro Balotelli, hanno indotto il giudice a infliggere al Verona la sanzione di chiusura per una giornata effettiva di gara con decorrenza immediata, di quel settore dello stadio Bentegodi.<br/> <br/>Una decisione adottata considerando, si legge nel comunicato ufficiale della Lega, che "il pur esiguo numero degli autori dei cori va rapportato al numero di occupanti quel settore". Il giudice ha ritenuto che "la sanzione possa essere applicata limitatamente al settore in primis indicato" e che "non sussistono i presupposti per l'applicazione della misura sospensiva dell'esecuzione della sanzione ai sensi dall'art 28 comma 7 CGS, vista anche la durata dell'interruzione del giuoco doverosamente disposta dal direttore di gara”.<br/> <br/> </p>
    </article>
  </body>
</html>