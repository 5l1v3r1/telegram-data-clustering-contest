<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/05/brit-liberalisok-ha-mi-jovunk-nem-lesz-brexit"/>
    <meta property="og:site_name" content="infostart"/>
    <meta property="article:published_time" content="2019-11-05T15:23:00+00:00"/>
    <meta property="og:title" content="Brit liberálisok: ha mi jövünk, nem lesz brexit"/>
    <meta property="og:description" content="A Liberális Demokraták már ki is találták, az így megspórolható pénzből mit csinálnának. Kampányüzemmód Nagy-Britanniában."/>
  </head>
  <body>
    <article>
      <h1>Brit liberálisok: ha mi jövünk, nem lesz brexit</h1>
      <address><time datetime="2019-11-05T15:23:00+00:00">05 Nov 2019, 15:23</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/barnier-nehez-es-aprolekos-targyalasok-varhatok-a-kereskedelmet-erinto-kerdesekben"/>
        <a href="https://infostart.hu/kulfold/2019/11/06/feloszlott-a-brit-parlament"/>
        <a href="https://infostart.hu/tudositoink/2019/11/06/mar-sztalin-is-felbukkant-a-brit-valasztasi-kampanyban"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/05/botot-dugott-a-kullok-koze-a-brit-politika-egyik-legmegosztobb-figuraja"/>
        <a href="https://infostart.hu/tudositoink/2019/11/04/britek-a-kampanyidoszak-meg-csak-most-kezdodik"/>
        <a href="https://infostart.hu/kulfold/2019/11/01/a-fobrexiter-szovetseget-ajanl-boris-johnsonnak"/>
      </related>
      <h3>A Liberális Demokraták már ki is találták, az így megspórolható pénzből mit csinálnának. Kampányüzemmód Nagy-Britanniában.</h3>
      <p>A brit Liberális Demokraták kormányra kerülve leállítják a brexitet, és az ebből eredő több tízmilliárd font többletjövedelmet a közszolgáltatások fejlesztésére fordítják - mondta Jo Swinson, a harmadik legnagyobb országos brit parlamenti erő vezetője és miniszterelnök-jelöltje a párt keddi londoni kampánynyitó nagygyűlésén.</p>
      <p>Jeremy Corbyn, a legnagyobb ellenzéki erő, a Munkáspárt vezetője szerint ugyanakkor új brexitmegállapodást kell elérni, és ezt népszavazásra kell bocsájtani, a bennmaradás lehetőségét is felkínálva a választóknak.</p>
      <p>Jo Swinson kijelentette: aki a december 12-ére kiírt előre hozott parlamenti választáson a Liberális Demokratákra szavaz, arra szavaz, hogy az Egyesült Királyság az Európai Unió tagja maradjon. Swinson szerint a brit EU-tagság megőrzéséből 50 milliárd font (több mint 19 ezer milliárd forint) anyagi előnye származna a brit gazdaságnak, és ezt a "bennmaradási bónuszt" a párt teljes egészében közszolgáltatási infrastrukturális beruházásokra - köztük az oktatási rendszer és a jóléti szolgáltatások fejlesztésére - fordítaná. A Liberális Demokraták számításai szerint ha az Egyesült Királyság az EU tagja marad, a brit hazai össztermék (GDP) értéke a 2024-2025-ös pénzügyi évben 1,9 százalékkal lenne magasabb annál a szintnél, amelyet a brit gazdaság a brexit után addig az évig elérhetne. A párt szakértői szerint ebből eredne az erre az öt évre számított 50 milliárd font többletjövedelem.</p>
      <h4>A veszteség számokban</h4>
      <p>Független elemzőintézetek modellszámításai is azt valószínűsítik, hogy a brexit hosszú távon több tízmilliárd font veszteséget okoz a brit gazdaságnak. A National Institute of Economic and Social Research (NIESR) nevű tekintélyes londoni gazdasági-társadalmi kutatóközpont minap bemutatott új, 30 oldalas tanulmánya szerint</p>
      <blockquote>a brit GDP-érték már most 2,5 százalékkal alacsonyabb annál a szintnél, amelyet a brexitről döntő, 2016 júniusában tartott népszavazás nélkül mára el lehetett volna érni.</blockquote>
      <p>A cég szerint azonban ez csak a kezdeti hatás, és a brit hazai össztermék a Brexit után minden évben, folyamatosan 3,5 százalékkal kisebb lesz annál, mint amennyit a brit gazdaság a folytatódó EU-tagság esetén megtermelhetne az adott években.</p>
      <p>A NIESR számítási modellje azt mutatja, hogy ez a következő tíz évben 70 milliárd font (27 ezer milliárd forint) veszteséget okoz a brit gazdaságban, akkor is, ha az Egyesült Királyság rendezett módon, megállapodással lép ki az EU-ból.</p>
      <h4>Ők a harmadik út</h4>
      <p>A Liberális Demokraták vezetője a párt keddi nagygyűlésén erőteljesen bírálta a Munkáspárt vezetőjét. Jo Swinson szerint Jeremy Corbyn képtelen egyenes választ adni arra, hogy kormányra kerülése esetén "mit kezdene a brexittel".</p>
      <p>Jo Swinson hozzátette: a Munkáspárt és a Boris Johnson miniszterelnök vezette Konzervatív Párt egységes állásponton van a Brexit kérdésében. "Vörös vagy kék - egyaránt brexitet jelent" - fogalmazott a brit liberálisok vezetője a Munkáspárt és a konzervatívok színeire utalva.</p>
      <h4>"Antidemokraták!"</h4>
      <p>Jeremy Corbyn ugyanakkor a Liberális Demokratákat bírálta a Labour keddi kampánygyűlésén mondott beszédében. Corbyn szerint ugyanis a liberálisok a brexit leállítását célzó programjukkal figyelmen kívül hagyják a kilépésről döntő 2016-os népszavazás eredményét.</p>
      <p>A délkelet-angliai Harlow városában tartott kampányrendezvényen a Munkáspárt vezetője kijelentette: kormányra kerülve</p>
      <blockquote>a párt kivenné a brexitet a politikusok kezéből és a népre bízná a döntést.</blockquote>
      <p>Ez azonban nem az EU-tagságról 2016-ban tartott népszavazás megismétlése lenne: a Labour által tervezett referendumon arról lehetne dönteni, hogy az Egyesült Királyság egy "észszerű" megállapodás alapján lépjen ki az EU-ból, vagy maradjon az unió tagja - mondta Corbyn.</p>
      <p>Hozzátette: ha a Munkáspárt megnyeri a decemberi választásokat, első feladata lesz egy észszerű brexitmegállapodás elérése az EU-val, és az erről szóló tárgyalások nem tartanának három hónapnál tovább. Az egyezmény alapján London új vámuniós viszonyrendszert alakítana ki az EU-val, emellett szoros kapcsolatban maradna az unió egységes belső piacával.</p>
      <p>A Munkáspárt ezt az egyezményt terjesztené népszavazásra, a bennmaradás lehetőségét is felkínálva a szavazólapon - mondta Jeremy Corbyn a keddi kampánygyűlésen.</p>
      <p>
        <i>Nyitókép: MTI/EPA/Hollie Adams</i>
      </p>
    </article>
  </body>
</html>