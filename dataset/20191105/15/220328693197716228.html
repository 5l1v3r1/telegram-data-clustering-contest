<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/sdt-otkaza-da-pusne-minyu-staykov-ot-aresta-405951.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T15:09:00+00:00"/>
    <meta property="og:title" content="Съдът отказа да пусне Миню Стайков от ареста"/>
    <meta property="og:description" content="Стайков е обвинен в ръководене на организирана престъпна група"/>
  </head>
  <body>
    <article>
      <h1>Съдът отказа да пусне Миню Стайков от ареста</h1>
      <address><time datetime="2019-11-05T15:09:00+00:00">05 Nov 2019, 15:09</time> by <a rel="author">Редактори, сн. БГНЕС</a></address>
      <p>Специализираният наказателен съд отхвърли искането на Миню Стайков за изменение на мярката му за неотклонение „Задържане под стража“ по делото за злоупотреба с пари от европейски земеделски фондове, съобщиха от пресцентъра на Апелативна специализираната прокуратура.</p>
      <p>Стайков бе задържан на 5 септември 2018 г. и привлечен към наказателна отговорност от Специализираната прокуратура за ръководене на организирана престъпна група данъчни престъпления и пране на пари. Оттогава той е в ареста, след като през май 2019 г. му бе повдигнато обвинение по второ дело (заедно с още 13 лица, петима от които служители в Държавен фонд „Земеделие“) - за участие в престъпен сговор с цел злоупотреба със средства от Програмата за развитие на селските райони и Националната програма за подпомагане на лозаро-винарския сектор. По това досъдебно производство също му бе определена най-тежката мярка за неотклонение.</p>
      <p>На 5 ноември 2019 г., съдът отхвърли за пореден път искането за промяна на мярката му за неотклонение в по-лека заради наличието на опасност да влияе върху разследването.</p>
    </article>
  </body>
</html>