<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/05/anche-fondazione-veronesi-nel-comitato-unora/153190/"/>
    <meta property="og:site_name" content="VITA"/>
    <meta property="article:published_time" content="2019-11-05T15:47:00+00:00"/>
    <meta property="og:title" content="Anche Fondazione Veronesi nel Comitato Unora"/>
    <meta property="og:description" content="Diverse le onlus che aderiscono all’iniziativa che sta diffondendo il payroll giving (donazione in busta paga) in Italia. Un migliaio i dipendenti italiani che aderiscono al programma. Nel 2019 raccolti quasi 100mila euro. Tra le realtà che vi hanno già aderito ActionAid, Aisla, Enpa, Centro la Tenda e le Fonazioni Abio Italia onlus, Mission Bambini e Operation Smile"/>
  </head>
  <body>
    <article>
      <h1>Anche Fondazione Veronesi nel Comitato Unora</h1>
      <address><time datetime="2019-11-05T15:47:00+00:00">05 Nov 2019, 15:47</time> by <a rel="author">Redazione</a></address>
      <p>
        <b>Diverse le onlus che aderiscono all’iniziativa che sta diffondendo il payroll giving (donazione in busta paga) in Italia. Un migliaio i dipendenti italiani che aderiscono al programma. Nel 2019 raccolti quasi 100mila euro. Tra le realtà che vi hanno già aderito ActionAid, Aisla, Enpa, Centro la Tenda e le Fonazioni Abio Italia onlus, Mission Bambini e Operation Smile</b>
      </p>
      <p><b>Il Comitato Unora onlus si allarga</b>, grazie all’entrata ufficiale di <b>Fondazione Umberto Veronesi</b> in qualità di socio e che aderisce promuovendo “Pink is Good”, progetto dedicato al tumore al seno che persegue l’obiettivo di raccogliere fondi a favore della ricerca scientifica su questa patologia, che colpisce ogni anno in Italia 53mila donne.</p>
      <p>Fondazione Umberto Veronesi infatti è da sempre impegnata nel sostegno alla ricerca d’eccellenza negli ambiti dell’oncologia, della cardiologia e delle neuroscienze, attraverso il finanziamento a medici e ricercatori qualificati e meritevoli, e promuove campagne di prevenzione, di educazione alla salute e all’adozione di corretti stili di vita, affinché i risultati e le scoperte della scienza diventino patrimonio di tutti.<br/><b>Donare un’ora del proprio stipendio a Unora</b> quindi <b>significherà contribuire al finanziamento di una borsa di ricerca per un medico o un ricercatore</b>, impegnato nello studio di soluzioni innovative per la diagnosi precoce e di nuove terapie contro il tumore il seno.</p>
      <p><b>Unora per il 2020 vedrà la seguente formazione:</b> ActionAid, Aisla Onlus, Enpa (Ente Nazionale Protezione Animali), Fondazione Umberto Veronesi, Fondazione Abio Italia Onlus, Fondazione Mission Bambini, Fondazione Operation Smile e il Centro La Tenda, unite insieme per promuovere la cultura del <b>payroll giving (o donazione in busta paga)</b> in Italia.<br/>La donazione in busta paga, consiste in una piccola donazione regolare dallo stipendio, che <b>dà maggiore valore al lavoro svolto con un gesto di solidarietà quotidiana.</b><br/><b>Si può aderire al programma Unora sia come azienda, regalando ai dipendenti la possibilità di lavorare con il cuore per un’ora al mese; sia come dipendente, contattando il Comitato tramite modulo dedicato; sia come onlus, entrando a far parte di questa famiglia solidale.</b></p>
      <p>Sono <b>un migliaio i dipendenti italiani che già aderiscono al programma Unora</b>. <b>Nel corso del 2019 sono stati raccolti quasi 100mila euro che sono stati devoluti interamente ai progetti promossi dalle Onlus associate.</b><br/><b>Un metodo per donare comodo, trasparente e sicuro.</b> I dipendenti delle aziende danno il proprio contributo benefico grazie ad una trattenuta mensile dalla busta paga a partire da una somma corrispondente ad un’ora del proprio stipendio. La donazione, come prevede la legge, è deducibile. Partecipare ad una rete di solidarietà insieme a un numero significativo di colleghi crea senso di comunità e responsabilizza le aziende e le istituzioni a promuovere condotte etiche.<br/>Per le aziende, il payroll giving promosso da Unora, si configura come una modalità innovativa di Csr a costo zero, in quanto offre la possibilità di sostenere contemporaneamente molteplici progetti che coprono diverse aree di intervento avendo come interlocutore unico il Comitato.<br/>Il payroll giving può rappresentare una ricchezza per tutti: per l’azienda, che fa squadra con i collaboratori e con la comunità di riferimento e per i dipendenti che hanno la soddisfazione di poter “lavorare per un’ora per la solidarietà”.<br/>Inoltre, Unora si configura come un Comitato aperto: questo vuol dire che qualora un’azienda avesse interesse a inserire una specifica organizzazione non profit tra quelle a cui devolvere le donazioni, può farlo, proponendo al Comitato la sua intenzione e, lavorando in maniera congiunta, tale onp può entrare a far parte del Comitato in veste di socio sostenitore.<br/>È possibile aderire <a href="http://www.unora.org/">online</a>, attraverso la compilazione di un form; inoltre, è possibile visualizzare una scheda descrittiva per ogni singolo progetto promosso dal Comitato, con relativo link alla consuntivazione di ogni progetto.</p>
      <related>
        <h4>Contenuti correlati</h4>
        <a href="http://www.vita.it/it/article/2019/10/29/la-lotta-allo-spreco-alimentare-ha-un-alleato-in-piu/153130/"/>
        <a href="http://www.vita.it/it/article/2019/10/22/ragazzi-dite-cheese-unapp-per-prevenire-labbandono-scolastico/153046/"/>
        <a href="http://www.vita.it/it/article/2019/10/18/chi-e-e-cosa-fa-un-csr-manager-e-come-diventarlo/153019/"/>
        <a href="http://www.vita.it/it/article/2019/10/16/reinventing-chiusa-la-quinta-edizione-si-guarda-al-2020/152992/"/>
      </related>
    </article>
  </body>
</html>