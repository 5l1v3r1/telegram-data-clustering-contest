<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/epidemiya-difteriji-hto-vinen-novini-ukrajini-50051718.html"/>
    <meta property="og:site_name" content="НВ"/>
    <meta property="article:published_time" content="2019-11-05T15:50:00+00:00"/>
    <meta property="og:title" content="Україна на порозі епідемії дифтерії. Хто винен і до чого тут Росія?"/>
    <meta property="og:description" content="Минулого тижня Центр громадського здоров’я повідомив про 18 зареєстрованих випадків дифтерії за тиждень. За минулий рік було лише 10"/>
  </head>
  <body>
    <article>
      <h1>Україна на порозі епідемії дифтерії. Хто винен і до чого тут Росія?</h1>
      <h2>Минулого тижня Центр громадського здоров’я повідомив про 18 зареєстрованих випадків дифтерії за тиждень. За минулий рік було лише 10</h2>
      <address><time datetime="2019-11-05T15:50:00+00:00">05 Nov 2019, 15:50</time> by <a rel="author">Ольга Стефанишина</a></address>
      <p>А в США за останні двадцять років було лише 5. Україна опинилася на порозі можливої епідемії однієї з найстрашніших хвороб. Хто доклав до цього руки і що про це пишуть кремлівські тролі.</p>
      <p>
        <b>Історично низький імунітет населення</b>
      </p>
      <p>Коли кілька років тому в МОЗ почали займатися питаннями громадського здоров’я, ми жахнулися: показники охоплення щепленнями були чи не найгірші за всю історію держави. При рекомендованому рівні щеплень населення 95% - від дифтерії, кашлюку та правця було вакциновано 21% дітей до року! Це не просто критично низький показник — це катастрофічно погана статистика. Серед дорослих, традиційно, ситуація ще гірша. Та й чи розповідав тоді хтось українцям, що дорослим теж треба ревакцинуватися? З кором ситуація була не набагато краща — було вакциновано лише 45% дітей. <br/><br/>Які наслідки це має, ми з вами бачимо вже. Спалах почався одразу — наступного ж року. Відтоді — з літа 2017 року — на кір перехворіло 115 тисяч українців. Від ускладнень померла 41 людина, з яких 24 дитини. <br/><br/>Підняти рівень вакцинації стало одним із ключових завдань. Спецоперації в регіонах з додаткової вакцинації, стовідсоткове забезпечення вакцинами, постійні інформаційні кампанії. Результат — за три роки рівень охоплення щепленнями від кору дітей віком до 1 року виріс утричі. Сьогодні маємо 91%. Кількість захворювань на кір значно скоротилася.</p>
      <aside>В Україні достатньо вакцин в усіх регіонах від усіх хвороб</aside>
      <p>Рівень охоплення щепленнями від дифтерії теж зріс майже втричі. З 21% в 2016 маємо сьогодні 60% вакцинованих дітей до року. Але цього мало! І після страшного спалаху на кір може прийти ще страшніша епідемія дифтерії. Чому страшніша? Тому що смертність від цієї інфекції набагато вища: ускладнення в 50 випадках із 1000 призводять до смерті. <br/><br/><b>93% повідомлень про вакцинацію публікували кремлівські тролі</b></p>
      <p>То чому на початку 2016 року Україна опинилася в такій ситуації?</p>
      <p>У лютому цього року було <a href="https://ajph.aphapublications.org/doi/pdf/10.2105/AJPH.2018.304567">опубліковане дослідження</a> низки американських учених на чолі з Дейвідом Бронятовскі. Вони проаналізували майже 2 мільйони повідомлень з 2014 по 2017 роки у соцмережі Twitter під хештегом #VaccinateUS. Цей хештег вигадали маніпулятори, щоб зводити лобами прихильників і противників вакцинації. 93% твітів під цим хештегом були опубліковані несправжніми, фейковими акаунтами. Але найцікавіше, що всі вони вели свій слід до російського так званого «Агентства інтернет-досліджень». Це саме та скандально відома «фабрика тролів» з Ольгино. Ті самі російські тролі, які організовували кампанію проти України в 2014 році. Ті самі тролі, які розпалювали ворожнечу і втручалися в вибори у США 2016 року.</p>
      <p>Це не означає, що самоціллю ботоферми було знищити імунітет населення інших країн. Автори дослідження пояснюють, що метою тролів є саме спровокувати конфлікт і розсварити ще більше полярно налаштовані групи громадян.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/013/070/original/3262e2cbfe4e2d1cbe228593785007ce.png?stamp=1&amp;q=85&amp;w=115"/>
      </figure>
      <p>Уляна Супрун<br/>Що варто знати про дифтерію</p>
      <p>Тролі транслювали фейки і активно поширювали повідомлення з маразматичними меседжами: «Обов'язкова вакцинація порушує свободу релігії, гарантовану конституцією» (не порушує), «А ви знаєте, що існує таємна урядова база даних про дітей, які зазнали шкоди від щеплень?» (не існує)</p>
      <p>Це при тому, що в самій Росії майже 80% населення вважає, що робити щеплення дітям — це важливо. А 85% повністю згодні з тим, що щеплення цілком сумісні з їх релігійними поглядами.</p>
      <p>Якщо ви раптом не знали, то охоплення щепленнями від кору, паротиту та краснухи в Росії - перевищує 97%.</p>
      <p>Але повідомлення російського авторства проти вакцинації дуже швидко спричиняли конфлікти і вростали в голови. До того ж, їх дуже легко поширювати, бо, як відомо, брехня і зрада не потребує аргументів, вона розноситься за допомогою вентилятора. <br/><br/>Хвиля антивакцинаторів прокотилася світом. Всесвітня організація охорони здоров’я визначила відмову від вакцин — однією з 10 найнебезпечніших загроз людству.</p>
      <p>Цього року ВООЗ зареєструвала 30-відсоткове зростання захворюваності на кір у всьому світі. Навіть там, де вважалося, що це захворювання майже здолали, — і в цих країнах були зареєстровані випадки кору.</p>
      <p>Соцмережі почали навіть боротися з фейковими повідомленнями про щеплення. Instagram вирішив блокувати хештеги, під якими публікуватимуть брехню про щеплення, а <a href="https://edition.cnn.com/2019/09/04/health/facebook-vaccine-education-bn/index.html">Facebook боротиметься</a> з дезінформацією про вакцинацію і пропонуватиме користувачам перевірені та правдиві джерела інформації на цю тему.</p>
      <p>В Україні ситуація з відмовою від щеплень загострювалася ще одним дуже важливим чинником. Через перебої з постачанням вакцин та їх нестачею до введення закупівель через міжнародні організації, люди просто не могли піти і зробити щеплення. А потім почалася ще одна кампанія проти вакцин індійських виробників. Примітивні вкиди промивали мізки населенню, що один із найпотужніших світових виробників вакцин, мовляв, типова Індія зі стереотипним уявленням про антисанітарію.</p>
      <p>У цього індійського виробника вакцини <a href="https://www.seruminstitute.com/about_us.php">купують 170 країн світу. </a>І претензій немає ні в кого. Для України їх закуповує міжнародний фонд ЮНІСЕФ, репутацію якого під сумнів не ставлять у жодній країні світу.</p>
      <p>Сьогодні вперше в Україні достатньо вакцин в усіх регіонах від усіх хвороб із Календаря щеплень. І вакцинуватися можна абсолютно безоплатно. <br/><br/><b>Не кажіть, що вас не попереджали</b></p>
      <p>Про те, що восени буде спалах дифтерії українців попереджали ще влітку. Не раз і не два проводили інформаційні кампанії, що потрібно вакцинуватися. Але правда — не така пікантна, як плітки, тому поширюється повільніше.</p>
      <p>Не така пікантна, поки не загорілася червона кнопка «небезпека».</p>
      <p>Зараз така червона кнопка в Україні загорілася. 18 випадків дифтерії за тиждень — це вам не іграшки. Епідемія може не початися, але шансів, що вона станеться — дуже багато. Тому ремені безпеки краще пристебнути. Бо невакциновані майже 40% дітей і 50% дорослих. Вакцинуватися треба вже, щоб через місяць не стало пізно. І винні будуть лише ті, хто самі свідомо відмовилися від щеплення і відмовилися щеплювати власних дітей.</p>
      <p>Оскільки вакцинація — це насамперед питання національної безпеки, яке в Україні підриває Російська Федерація на всіх фронтах, Президенту країни Володимиру Зеленському було би доречно задуматися над цим питанням і невідкладно скликати РНБО.</p>
      <p>А всім іншим лише потрібно:</p>
      <p>— записатися онлайн до сімейного лікаря</p>
      <p>— отримати в нього направлення на щеплення</p>
      <p>— вакцинуватися — безоплатно і не боляче.</p>
      <p>І стежте за гігієною. Інформаційною в тому числі.</p>
      <p><i><b>Приєднуйтесь до нашого телеграм-каналу</b></i> <a href="https://t.me/nv_opinion"><b><i>Мнения НВ</i></b></a></p>
    </article>
  </body>
</html>