<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/kmett-na-silistra-zatvarya-grada-za-tir-ovete-405955.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T15:53:26+00:00"/>
    <meta property="og:title" content="Кметът на Силистра затваря града за ТИР-овете"/>
    <meta property="og:description" content="Според доктор Юлиян Найденов има две възможни решение на проблема"/>
  </head>
  <body>
    <article>
      <h1>Кметът на Силистра затваря града за ТИР-овете</h1>
      <address><time datetime="2019-11-05T15:53:26+00:00">05 Nov 2019, 15:53</time> by <a rel="author">Станка Христова</a></address>
      <p>Кметът на Силистра доктор Юлиян Найденов, който ще управлява града трети мандат, счита за свой основен приоритет решаването на проблема с ТИР-овете. През 2018 година през ГКПП с Румъния са преминали 187 000 МПС-та. Тежките камиони, които пресичат града на път за границата, създават проблеми в движението и са заплаха и за шофьори, и за пешеходци, напомни  градоначалникът.</p>
      <p>През последните няколко години местните хора  организираха серия от граждански протести с искания да се променят правилата на автомобилното движение в града. Те блокираха пътища с настояване да се забрани  преминаването на тежки камиони през градските улици и трафикът да бъде изведен по обходни маршрути извън урбанизираната тертория.</p>
      <p>Според доктор Найденов има две възможни решения на проблема. Първото е да се премести ГКПП и за това вече се водят разговори с румънските  власти. Вторият вариант предвижда възстановяване работата на речния ферибот край Силистра, който не се експлоатира повече от 10 години. Двама румънски превозвачи са заявили интерес към възобновяването на дейността му, но българска фирма, готова да оперира от нашия бряг, още няма, съобщи кметът на крайдунавската община.</p>
      <p> </p>
    </article>
  </body>
</html>