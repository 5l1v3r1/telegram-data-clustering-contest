<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/a-kozalkalmazotti-statusz-zsugoritasa-ellen-tiltakoznak"/>
    <meta property="og:site_name" content="infostart"/>
    <meta property="article:published_time" content="2019-11-05T15:01:00+00:00"/>
    <meta property="og:title" content="A közalkalmazotti státusz zsugorítása ellen tiltakoznak"/>
    <meta property="og:description" content="A Pedagógusok Szakszervezete (PSZ) továbbra is tiltakozik az ellen, hogy a parlament előtt lévő új szakképzési törvényjavaslat elfogadása esetén megszűntessék a szakképzésben dolgozók közalkalmazotti státuszát."/>
  </head>
  <body>
    <article>
      <h1>A közalkalmazotti státusz zsugorítása ellen tiltakoznak</h1>
      <address><time datetime="2019-11-05T15:01:00+00:00">05 Nov 2019, 15:01</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/05/itm-atlagosan-30-szazalekos-beremeles-varhato-a-szakkepzesben-dolgozo-pedagogusoknal"/>
      </related>
      <h3>A Pedagógusok Szakszervezete (PSZ) továbbra is tiltakozik az ellen, hogy a parlament előtt lévő új szakképzési törvényjavaslat elfogadása esetén megszűntessék a szakképzésben dolgozók közalkalmazotti státuszát.</h3>
      <p>Az érdekvédelmi tömörülés közleményében rámutatott: ha a törvény életbe lépne, a szakképzésben dolgozó oktatók elveszítenék jelenlegi közalkalmazotti státuszukat és a Munka törvénykönyve hatálya alá tartoznának. Mindez azt jelenti, hogy rövidebb lehet a felmentési idő, megszűnhet az áthelyezési lehetőség, a munkáltató állásfelajánlási kötelezettsége.</p>
      <p>Kitértek arra is, hogy a tervezett új szabályozással a pedagógus elveszítheti a háromévenkénti soros előrelépés lehetőségét, nem kapna törvényi garanciát munkakörének tartalmára, csökkenhet a pótszabadság mértéke, megszűnhet a jubileumi jutalom, az 50 százalékos utazási kedvezmény. Szabaddá válna az út az előtt, hogy "a rabszolgatörvényt" a szakképzésben dolgozókra is kiterjesszék, akár heti 40 tanórát is tarthatnának - sorolták.</p>
      <p>Felhívták a figyelmet arra, hogy egyéni béralkut ígérnek a szakképzésben dolgozóknak, miközben elveszíthetik kollektív jogaikat, egyebek között azt, hogy létszámcsökkentés előtt egyeztetni kell a szakszervezetekkel.</p>
      <p>A PSZ szerint tisztázatlan, mi lesz a szakképzésben dolgozó, közismereti tárgyakat oktató pedagógusokkal és a nevelést-oktatást segítő, továbbá a technikai munkatársakkal.</p>
      <p>A Pedagógusok Szakszervezete nem engedi, hogy a dolgozók még inkább kiszolgáltatott helyzetbe kerüljenek, bármennyire csábító is a béremelés ígérete, a kormány ugyanis úgy akar fizetésemelést adni, hogy akár többet is elvehet a dolgozóktól, ami hatással lehet a tanulók jövőjére - írták a közleményben.</p>
      <p>
        <i>Nyitókép: Pixabay</i>
      </p>
    </article>
  </body>
</html>