<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-radnyk-prem-yera-sprognozuvav-tsinu-na-zemlyu-v-2020-rotsi/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T15:38:43+00:00"/>
    <meta property="og:title" content="Радник прем’єра спрогнозував ціну на землю в 2020 році"/>
    <meta property="og:description" content="Ціна за гектар землі в Україні після запуску ринку у 2020 році може бути на рівні близько $2 тис."/>
  </head>
  <body>
    <article>
      <h1>Радник прем’єра спрогнозував ціну на землю в 2020 році</h1>
      <address>
        <time datetime="2019-11-05T15:38:43+00:00">05 Nov 2019, 15:38</time>
      </address>
      <p>Ціна за гектар землі в Україні після запуску ринку у 2020 році може бути на рівні близько $2 тис.</p>
      <p>Радник прем’єр-міністра України з економічних питань та земельної реформи Олексій Мушак повідомив, що за умови впровадження іншої моделі ринку землі, в якій є обмеження за кількістю гектарів в одні руки й допуску до ринку іноземців, первинна ціна буде меншою.</p>
      <p>Вона становитиме близько $1 900 за гектар.</p>
      <p>Він також додав, що на наступних етапах впровадження ринку землі ціна за гектар буде прямо залежати від кредитних ставок в Україні.</p>
      <blockquote>Якщо кредитна ставка для України буде 5%, то ви середню оренду, яка буде $200, множите на 20 – і земля коштуватиме $4 тис. Чому в Європі така висока вартість землі? Тому що у них грошовий ресурс дуже доступний, умовно кажучи, нульова ставка, – сказав Мушак.</blockquote>
      <p><b>Читайте:</b> <a href="https://fakty.com.ua/ua/opinion/koly-tsiny-na-zemlyu-v-ukrayiny-zrostatymut-na-5-7-shhoroku/">Коли ціни на землю в Україні зростатимуть на 5-7% щороку</a></p>
      <p>Він зазначив, що ціна для фізичних осіб, юридичних осіб та іноземців не буде значно відрізнятися, але залежатиме від нюансів оподаткування для кожної категорії.</p>
      <p>Водночас Олексій Мушак порадив власникам паїв не продавати землю відразу після відкриття ринку.</p>
      <p>До слова, раніше Факти ICTV писали, <a href="https://fakty.com.ua/ua/ukraine/20191030-skilky-ukrayintsiv-gotovi-prodaty-payi-pislya-zaprovadzhennya-rynku-zemli-opytuvannya/">скільки українців готові продати паї </a>після запровадження ринку землі.</p>
    </article>
  </body>
</html>