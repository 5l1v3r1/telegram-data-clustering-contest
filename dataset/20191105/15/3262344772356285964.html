<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32948/studio-ricerca-tempo-tv-smartphone-cervello-bambini-piccoli"/>
    <meta property="og:site_name" content="DDay.it"/>
    <meta property="article:published_time" content="2019-11-05T15:20:00+00:00"/>
    <meta property="og:title" content="Troppa TV o smartphone potrebbe rallentare lo sviluppo cerebrale dei bambini. Ma servono altri studi"/>
    <meta property="og:description" content="Un uso superiore alla media di TV e smartphone potrebbe essere associato a limitazioni cognitive nei bambini più piccoli. A suggerirlo un nuovo studio, tra i primi di questo genere."/>
  </head>
  <body>
    <article>
      <h1>Troppa TV o smartphone potrebbe rallentare lo sviluppo cerebrale dei bambini. Ma servono altri studi</h1>
      <h2>Un uso superiore alla media di TV e smartphone potrebbe essere associato a limitazioni cognitive nei bambini più piccoli. A suggerirlo un nuovo studio, tra i primi di questo genere.</h2>
      <address><time datetime="2019-11-05T15:20:00+00:00">05 Nov 2019, 15:20</time> by <a rel="author">Massimiliano Di Marco</a></address>
      <p>Una fruizione superiore alla media di schermi elettronici (come TV e smartphone) nei bambini in età prescolare <b>potrebbe essere associato a una minore integrità della materia bianca del cervello</b>. Sono le conclusioni a cui è giunto uno studio, i cui risultati sono stati pubblicati su <a href="https://jamanetwork.com/journals/jamapediatrics/fullarticle/2754101">Jama Pediatrics</a>, condotto tra agosto 2017 e novembre 2018 e intitolato "Associations Between Screen-Based Media Use and Brain White Matter Integrity in Preschool-Aged Children".</p>
      <p>La ricerca ha coinvolto 47 bambini statunitensi tra i 3 e 5 anni per valutare gli effetti sui più piccoli di un'esposizione agli schermi "<i>superiore a quella consigliata</i>" dall'American Academy of Pediatrics (AAP). Di questi, 28 bambini (il 60%) avevano un proprio dispositivo portatile, mentre 19 (il 41%) avevano una televisione o un dispositivo portatile nella propria camera da letto.</p>
      <p>I genitori dei bambini partecipanti hanno dovuto prima eseguire un test ScreenQ per attestare, per esempio, parametri come l'accesso agli schermi, la frequenza d'uso e i contenuti visti. I piccoli sono stati poi sottoposti a una risonanza magnetica con immagini a diffusione.</p>
      <p>La ricerca è partita da <a href="https://journals.sagepub.com/doi/10.1177/0009922817737077">stime recenti</a> secondo cui i bambini di età inferiore ai 9 anni passano più di due ore al giorno di fronte a uno schermo. L'Organizzazione Mondiale della Sanità <a href="https://apps.who.int/iris/handle/10665/311664">ha scoraggiato</a> l'esposizione dei bambini più piccoli di 5 anni agli schermi elettronici, raccomandando maggiori studi in merito.</p>
      <p>Nelle conclusioni, i ricercatori (guidati da John S. Mutton del Cincinnati Children's Hospital Medical Center) hanno scritto che un uso superiore alla media degli schermi è stato associato a "<i>una minore integrità microstrutturale della materia bianca</i>" del cervello. Quest'ultima supporta il linguaggio, le funzioni di esecuzione e le abilità di "emergent literacy", ossia la capacità di leggere e scrivere prima dell'insegnamento scolastico</p>
      <p>Gli stessi ricercatori hanno esposto, però, che tali conclusioni "<i>suggeriscono la necessità di ulteriori studi</i>" per identificare le implicazioni degli schermi elettronici nello sviluppo cerebrale e cognitivo, "<i>in particolare durante le fasi della crescita dinamica del cervello nella prima infanzia</i>".</p>
      <p> </p>
      <h3>Un punto di partenza per ulteriori analisi</h3>
      <p>Lo studio aveva alcuni limiti, come hanno spiegato gli stessi ricercatori. Per esempio, nei parametri per valutare il "punteggio" dei bambini è stato coinvolto anche il reddito annuale dei genitori (tra 50 e 100mila dollari l'anno). Per tale motivo, viene specificato che quando il reddito è stato incluso, <i>"i punteggi i test cognitivo e i sondaggi ScreenQ non hanno raggiunto la soglia di rilevanza statistica</i>" in particolare perché il campione preso in esame era molto ristretto.</p>
      <p>Inoltre, il test ScreenQ era poco oggettivo poiché eseguito direttamente dai genitori e quindi a rischio di "<i>pregiudizi di desiderabilità sociale</i>". Nonostante ciò secondo i ricercatori questo studio è particolarmente importante "<i>a causa della difficoltà di condurre con successo risonanze magnetiche a questa età</i>"; i riscontri delle immagini a diffusione, inoltre, sono "allineati" con le misurazioni cognitive di altre ricerche.</p>
      <p>Uno studio molto interessante che <b>rappresenta soltanto un punto di partenza</b> per un discorso che, naturalmente, è molto complesso e richiede altre ricerche.</p>
    </article>
  </body>
</html>