<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://laprovinciadibiella.it/cronaca/rubano-i-dati-di-una-carta-di-credito-e-fanno-acquisti-online-denunciate-due-persone"/>
    <meta property="og:site_name" content="LaProvinciaDiBiella.it"/>
    <meta property="article:published_time" content="2019-11-05T15:10:51+00:00"/>
    <meta property="og:title" content="Rubano i dati di una carta di credito e fanno acquisti online: denunciate due persone"/>
    <meta property="og:description" content="I due delinquenti sono stati individuati dai Carabinieri"/>
  </head>
  <body>
    <article>
      <h1>Rubano i dati di una carta di credito e fanno acquisti online: denunciate due persone</h1>
      <h2>I due delinquenti sono stati individuati dai Carabinieri</h2>
      <address>
        <time datetime="2019-11-05T15:10:51+00:00">05 Nov 2019, 15:10</time>
      </address>
      <p>I carabinieri della stazione di Santhià hanno identificato e deferito in stato di libertà due persone per indebito utilizzo di carte di credito.</p>
      <p>La vittima, un 60 enne del posto, nel controllare le operazioni sul suo C/C bancario si è accorto che pochi giorni prima era stato eseguito un acquisto on line dell’importo di circa 100 euro, utilizzando la sua carta di credito. Dopo aver chiesto spiegazioni alla sua banca e aver bloccato la carta di credito, per evitare altri problemi, ha sporto denuncia presso i carabinieri del posto.</p>
      <p>I Militari di Santhià hanno svolto le opportune indagini scoprendo che effettivamente era stato commesso un reato poiché era stato eseguito un acquisto on line di un elettrodomestico inviato ad una coppia di malfattori residenti in provincia di Varese con diversi precedenti per reati della stessa specie.</p>
      <p>I due sono stati deferiti alla Procura della Repubblica di Vercelli per indebito utilizzo di carta di credito in concorso.</p>
      <p>L’invito che viene rivolto dagli uomini dell’Arma è quello di fare estrema attenzione nell’utilizzo delle proprie carte di credito o di debito (bancomat), evitando di usarle in maniera superficiale, al fine di non esporsi alla sottrazione dei dati in esse contenuti (numeri e codici CVV).</p>
      <p>L’acronimo CVV sta per Card Validation (o Verification) Value e costituisce un codice di verifica della vostra carta di credito, utilizzato per garantire un ulteriore livello di sicurezza che, tuttavia, è opportuno cancellare dalla carta di credito poiché, in caso di smarrimento/sottrazione, potrebbe essere utilizzata indebitamente se presente (il codice CVV va invece memorizzato/custodito altrove).</p>
      <related>
        <h4>Ti potrebbe interessare:</h4>
        <a href="https://laprovinciadibiella.it/cronaca/fermati-dalla-polizia-passeggiano-via-italia-un-coltello-nella-borsa"/>
        <a href="https://laprovinciadibiella.it/cronaca/due-cugine-rom-incinta-8-mesi-minorenne-arrestate-furto"/>
        <a href="https://laprovinciadibiella.it/cronaca/vigliano-addetto-alla-vigilanza-finito-il-turno-tenta-il-furto-sul-posto-di-lavoro-a-incastrarlo-le-barriere-di-controllo"/>
      </related>
    </article>
  </body>
</html>