<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/estils/REC0-anys-imaginant-barri-traves_0_2337966333.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T15:02:00+00:00"/>
    <meta property="og:title" content="10 anys imaginant un barri a través de la moda"/>
    <meta property="og:description" content="Del 6 al 9 de novembre torna a Igualada el Rec.0 en la seva versió més retrospectiva"/>
  </head>
  <body>
    <article>
      <h1>10 anys imaginant un barri a través de la moda</h1>
      <h2>Del 6 al 9 de novembre torna a Igualada el Rec.0 en la seva versió més retrospectiva</h2>
      <address>
        <time datetime="2019-11-05T15:02:00+00:00">05 Nov 2019, 15:02</time>
      </address>
      <p>Ja han passat 10 anys des que un grup d’igualadins va decidir engegar el Rec.0, un festival de botigues temporals creat amb l’objectiu de reivindicar el patrimoni del barri adober d’Igualada, que aleshores es trobava completament abandonat. Marina Iglesias, cofundadora i organitzadora del festival, encara recorda com el primer any van oferir xocolata desfeta als assistents. "Volíem canviar la mirada del barri i que la ciutat no hi visqués d’esquenes", explica.</p>
      <p>Eren uns inicis senzills i plens de somnis que van atraure la participació de diversos dissenyadors, com Josep Abril. "Ho organitzava gent que no tenia ni idea de moda", explica el dissenyador, afegint que precisament això és el que més el va atreure: "Anaven innovant sense prejudicis ni idees preestablertes sobre què era la moda. L’energia era molt diferent i em va enganxar".</p>
      <p>Una dècada més tard, els organitzadors del festival fan un balanç positiu: s’ha aconseguit fer visible el valor patrimonial del barri del Rec i fins i tot s’ha convertit en un barri de moda, gràcies a la instal·lació d’una vintena d’empreses i projectes innovadors, així com hotels i restaurants com el Somiatruites.</p>
      <figure>
        <a href="https://www.ara.cat/2019/11/04/estils/festival-aconseguit-patrimonial-del-Rec_2337976369_67124852_1500x1103.jpg">
          <img src="https://www.ara.cat/2019/11/04/estils/festival-aconseguit-patrimonial-del-Rec_2337976369_67124852_1500x1103.jpg"/>
        </a>
        <figcaption>El festival ha aconseguit fer visible el valor patrimonial del barri del Rec. / MARC VILA</figcaption>
      </figure>
      <p>Tot això gràcies a aquest festival que, dos cops l’any, converteix les velles fàbriques del barri del Rec en desús en <i>pop-up stores</i> de moda i disseny. Una transformació efímera de tan sols quatre dies, però que permet mostrar tot el potencial del barri. I al final, el que va néixer com un experiment per donar a conèixer un vella zona amenaçada, s’ha convertit en un gran esdeveniment que va arribar a rebre 100.000 visitants en la passada edició de primavera.</p>
      <h3>Tornar als orígens</h3>
      <p>I de la xocolata desfeta de fa 10 anys el festival ha passat a oferir tota una secció de <i>food trucks</i>, <i>pop-up bars</i> i fins i tot una zona amb propostes culinàries de quilòmetre 0 i cuina sostenible amb cuiners locals. Tot i això, Marina Iglesias explica que aquesta edició Rec.020 serà "més petita i concentrada" i que es volen recuperar els inicis del festival i ensenyar al visitant "la tradició adobera del barri".</p>
      <p>Per aconseguir-ho, s’han organitzat diverses activitats, com la descoberta de l’antiga adoberia Cal Domènech, workshops sobre el procés de creació artesanal del cuir i de la pell, visites guiades a diverses adoberies del barri que segueixen en funcionament o a l’adoberia museïtzada Cal Granotes, així com l’exposició dels 10 anys del Rec.0, entre d’altres.</p>
      <h3>Un espai ple de moda</h3>
      <p>És clar que la moda seguirà tenint un paper fonamental en aquesta nova edició del Rec , on botigues efímeres de les millors marques ocuparan les adoberies buides. Uns espais on grans noms de la moda internacional, com Levi's, Mango o Adidas, conviuran durant uns dies amb la moda més alternativa i independent dels joves dissenyadors emergents. Concretament es trobaran més de 80 marques, on no faltaran firmes com Sita Murt, Indi&amp;Cold, Gorni Kramer o Who. També s’obrirà un nou pati dedicat a les marques de més tendència, on cada dia s’instal·larà una marca jove que s’obre camí en el món de la moda.</p>
      <figure>
        <a href="https://www.ara.cat/2019/11/04/estils/dissenyador-Josep-Abril-ensenyant-creacions_2337976365_67124489_1500x1000.jpg">
          <img src="https://www.ara.cat/2019/11/04/estils/dissenyador-Josep-Abril-ensenyant-creacions_2337976365_67124489_1500x1000.jpg"/>
        </a>
        <figcaption>El dissenyador Josep Abril ensenyant algunes de les seves creacions. / MARC VILA</figcaption>
      </figure>
      <p>De fet, el Rec.0 ha estat des dels seus inicis un gran aparador per als dissenyadors emergents, els quals, segons explica Josep Abril, "cada dia ho tenen més complicat". "El que necessiten és vendre, i el Rec els dona molta visibilitat", afegeix el dissenyador, que considera una gran oportunitat poder exposar el teu producte durant 4 dies davant de més de cent mil persones. "S'aprèn molt tenint contacte directe amb el públic, perquè al final és a qui et dirigeixes quan fas un disseny", explica Abril, que també disposa del seu propi espai en el festival. A més, per al dissenyador el Rec també va suposar, des dels inicis, l’oportunitat de poder-se associar, "una cosa que no passa sovint en el món de la moda". En aquest sentit es refereix al projecte Nu#02, que comparteix amb les dissenyadores Miriam Ponsa i Txell Miras.</p>
      <h3>Cultura i gastronomia</h3>
      <p>Encara que es mantindrà la presència de <i>food trucks</i> i bars temporals, en aquesta nova edició es farà una clara aposta per oferir una oferta culinària basada en la sostenibilitat i el quilòmetre 0. D’altra banda, també hi haurà una àmplia oferta cultural, amb concerts on destaquen cantautors com Joan Colomo, Red Pèrill o Pulmón, i per primera vegada s’organitza la Rec Battle, una competició de rap que buscarà el millor rimant en estil freestyle.</p>
      <figure>
        <a href="https://www.ara.cat/2019/11/04/estils/cuina-proximitat-estrelles-aquesta-edicio_2337976364_67124360_1500x1000.jpg">
          <img src="https://www.ara.cat/2019/11/04/estils/cuina-proximitat-estrelles-aquesta-edicio_2337976364_67124360_1500x1000.jpg"/>
        </a>
        <figcaption>La cuina de proximitat serà una de les estrelles d'aquesta edició. / MARC VILA</figcaption>
      </figure>
      <p>Una altra novetat serà un espai dedicat al cinema, on el Zoom, el Festival Internacional de Continguts Audiovisuals de Catalunya, oferirà una programació cada tarda. I finalment, el Recmeeting, l'espai de debat i reflexió sobre diversos temes vinculats al Rec, tindrà com a convidat destacat l’expert en internet Genís Roca, que parlarà sobre la societat digital.</p>
      <h3>Un futur obert</h3>
      <p>Ara, la pregunta que es fan els organitzadors del festival és: quants anys més queden de Rec? De moment, hi ha pendent la reforma urbanística que permeti que el barri del Rec es converteixi en "un referent a la ciutat i, per què no, al país", expliquen. Avui dia aquesta reforma s'està engegant amb el recentment anunciat Pla Director del barri del Rec, que es faria a dos anys vista. L’acció permetria desbloquejar els usos de les finques del barri i poder canviar-los perquè siguin residencials i comercials.</p>
      <p>Segons expliquen els organitzadors, aquesta iniciativa hauria de possibilitar que el Rec tingui vida tot l'any i que el projecte Rec.0 doni per aconseguit l'objectiu pel qual va néixer. Tot i això, Marina Iglesias ho té clar: "El Rec morirà quan no quedi cap lloc on poder-se instal·lar. És un projecte que va néixer amb la voluntat de ser efímer, i així hauria de ser".</p>
      <figure>
        <a href="https://www.ara.cat/2019/11/04/estils/IAIOS-homenatge-produeix-jerseis-reciclat_2337976366_67124622_1000x1500.jpg">
          <img src="https://www.ara.cat/2019/11/04/estils/IAIOS-homenatge-produeix-jerseis-reciclat_2337976366_67124622_1000x1500.jpg"/>
        </a>
        <figcaption>La firma IAIOS vol ser un homenatge a la gent gran i produeix jerseis fets amb fil reciclat. / LARA LÓPEZ</figcaption>
      </figure>
      <h3>Jerseis fets amb fil reciclat</h3>
      <p>Una de les dissenyadores emergents que també es trobarà en aquesta edició del Rec.020 serà Gemma Barbany, creadora de la <a href="https://iaios.com/?lang=ca">firma IAIOS </a>i guanyadora del concurs de joves dissenyadors Rec.0/080 Barcelona Fashion. Amb aquest premi, aquesta dissenyadora de Granollers tindrà una botiga efímera en el festival, així com un espai de venda a la Pop-ups Gallery de la pròxima edició del 080 Barcelona Fashion. "És una gran oportunitat per donar més visibilitat a la marca", assegura Barbany, que creu que les firmes petites com la seva acostumen a ser molt invisibles.</p>
      <p>El nom de la firma, IAIOS, vol ser un homenatge a la gent gran i produeix jerseis reciclables fets amb fil reciclat i confeccionats íntegrament en tallers locals. "Fabriquem poques quantitats i a preus molt alts, de manera que tenim pocs marges", explica Barbany, posant èmfasi amb la poca viabilitat econòmica del projecte. Tot i això, considera que aquest últim any ha detectat com cada vegada hi ha més persones conscienciades en buscar productes de moda més sostenibles.</p>
    </article>
  </body>
</html>