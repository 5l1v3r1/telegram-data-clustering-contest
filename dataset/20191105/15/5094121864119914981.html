<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/veda-a-technika/alzheimer-mozkomisni-mok-mozek-bostonska-unvezita-vedci-krev-choroba.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T15:41:00+00:00"/>
    <meta property="og:title" content="Proti Alzheimeru pomáhá zdravý spánek. Vědci zjistili, proč"/>
    <meta property="og:description" content="Každých dvacet vteřin se do spícího mozku vlije čerstvá vlna likvoru neboli mozkomíšního moku. Nový vědecký objev přitom ukazuje, jak tento rytmický cyklus spojený se spánkem prospívá mozkovému zdraví."/>
  </head>
  <body>
    <article>
      <h1>Proti Alzheimeru pomáhá zdravý spánek. Vědci zjistili, proč</h1>
      <address><time datetime="2019-11-05T15:41:00+00:00">05 Nov 2019, 15:41</time> by <a rel="author">Jaroslav Krupka</a></address>
      <p>Studie na zvířatech už dříve ukázaly, že čirá mozkomíšní tekutina (cerebrospinal fluid, CSF) může z mozku doslova vymýt škodlivé bílkoviny včetně zvláštních proteinových "chuchvalců", které patří mezi spouštěče Alzheimerovy choroby. Jde o proteiny, které selžou v klíčové chvíli své existence, během přechodu z jedné formy na druhou, tedy když se z rozvětvené podoby mají složit do předem daného tvaru s jasně definovanou rolí. Pokud se složí špatně, začnou namísto práce škodit.</p>
      <figure>
        <img src="https://g.denik.cz/1/05/ctk-lidsky-mozek_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/alzheimer-napada-bunky-zajistujici-bdelost-novy-objev-posouva-vyzkum-demence-20200819.html">Jste často ospalí? Alzheimer napadá buňky zajišťující bdělost, zjistili vědci Přečíst článek ›</a>
      </aside>
      <p>Nová vědecká práce, publikovaná 1. listopadu v odborném titulu Science, podporuje názor, že podobně blahodárný účinek má zdravý spánek i na lidi.</p>
      <h3>Do spících mozků teče mok</h3>
      <p>Vědci sledovali třináct zdravých mladých lidí pomocí skeneru magnetické rezonance v době, kdy upadli do té formy spánku, v níž člověk stráví větší část noci, tedy mimo tzv. REM fázi (REM neboli Rapid Eye Movement - rychlé pohyby očí - je označení pro fázi spánku, při níž je aktivita mozku velmi podobná jako při probuzení. U dospělých zaujímá tato spánková forma asi 20 až 25 procent celkové doby spánku, tedy zhruba 90 až 120 minut. Je to fáze, v níž se odehrává většina "živých snů", pozn. red.).</p>
      <figure>
        <img src="https://g.denik.cz/41/7d/nemoc-muze-propuknout-uz-kolem-padesatky-rika-pracovnice-alzheimer-poradny-vysocina_denik-150-3x2.jpg"/>
      </figure>
      <aside>
        <a href="https://www.denik.cz/zdravi/nemoc-muze-propuknout-uz-kolem-padesatky-rika-pracovnice-alzheimer-poradny-20190825.html">Nemoc starých? Alzheimer se objevuje i kolem padesátky, říká pracovnice poradny Přečíst článek ›</a>
      </aside>
      <p>Vědce zajímalo, jaké druhy aktivit se v hlavách účastníků experimentu během spánku odehrávají. Pomocí elektrod měřili aktivitu velkých shluků nervových buněk a současně sledovali magnetickou rezonancí přítomnost a množství okysličené krve, jež těmto buňkám dodává energii. Přitom se jim podařilo mimoděčně změřit i jiný typ mozkové aktivity - pohyb mozkomíšního moku.</p>
      <p>Díky použití rychlé funkční magnetické rezonance, mapující mozkovou odezvu na vnější či vnitřní podněty, odhalili vlny čerstvého mozkomíšního moku, jež se rytmicky vlévaly do spících mozků. "Ten obraz byl očividný - a byl velký. Nic, co by takovým způsobem vyskočilo, jsem nikdy předtím neviděla. Bylo to velmi nápadné," uvedla spoluautorka nové studie Laura Lewisová, neurovědkyně a inženýrka na Bostonské univerzitě. </p>
      <h3>Očistná obří vlna</h3>
      <p>Podle ní magnetická rezonance ukázala, jak během tvrdého spánku mimo REM fázi proudí krev (zabarvená červeně) z mozku těsně předtím, než přijde vlna mozkomíšního moku (modrá), jež se vyplavuje ze IV. mozkové komory (jde o dutinu pyramidálního tvaru, jejíž stěny tvoří prodloužená mícha a nad níž se nachází mozeček. Z této komory odchází mozkomíšní mok do centrálního kanálku v míše). Vyplavený likvor může podle Lewisové pomáhat při čištění mozku od škodlivých proteinů.</p>
      <figure>
        <img src="https://g.denik.cz/1/a0/jan-brabek_denik-150-3x2.jpg"/>
      </figure>
      <aside>
        <a href="https://www.denik.cz/zdravi/rakovinove-bujeni-lze-zastavit-objevil-cesky-vedec-20191104.html">Metastázy? Rakovinové bujení lze zastavit, objevil český vědec Přečíst článek ›</a>
      </aside>
      <p>Zatímco u lidí v bdělém stavu jsou tyto vlny mozkomíšního moku malé a nepříliš objemné, u lidí ve spánku se mění doslova v tsunami. "Vlny, které jsme viděli během spánku, byly mnohem, mnohem větší a vyšší," uvádí Lewisová.</p>
    </article>
  </body>
</html>