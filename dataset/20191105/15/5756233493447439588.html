<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620058/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%DB%8C-%D8%A8%D8%A7-%D8%B3%D8%A7%D8%AE%D8%AA-%D8%B3%D8%A7%DB%8C%D8%AA-%D9%85%D8%B4%D8%A7%D8%A8%D9%87-%D8%A2%DA%98%D8%A7%D9%86%D8%B3-%D9%85%D8%B3%D8%A7%D9%81%D8%B1%D8%AA%DB%8C"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T15:33:00+00:00"/>
    <meta property="og:title" content="کلاهبرداری با ساخت سایت مشابه آژانس مسافرتی!"/>
    <meta property="og:description" content="رئیس پلیس فتا پایتخت از دستگیری یک کلاهبردار فضای مجازی خبر داد و گفت: متهم با ساخت سایتی شبیه به سایت شرکت خدماتی مسافرتی از مسافران هوائی کلاهبرداری می‌کرد."/>
  </head>
  <body>
    <article>
      <h1>کلاهبرداری با ساخت سایت مشابه آژانس مسافرتی!</h1>
      <address>
        <time datetime="2019-11-05T15:33:00+00:00">05 Nov 2019, 15:33</time>
      </address>
      <p>
        <i>رئیس پلیس فتا پایتخت از دستگیری یک کلاهبردار فضای مجازی خبر داد و گفت: متهم با ساخت سایتی شبیه به سایت شرکت خدماتی مسافرتی از مسافران هوائی کلاهبرداری می‌کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ "تورج کاظمی" گفت: نماینده حقوقی یکی از شرکت‌های مسافرتی به پلیس فتا مراجعه و اعلام کرد: تعدادی از مسافران شرکت به دفتر شرکت خدماتی مسافرتی مراجعه و اظهار می‌دارند که بلیط هواپیما از شرکت خدماتی مسافرتی رزرو کرده اند و خواستار ارائه خدمات مسافرتی شده اند و حتی پرینت ثبت نام نیز در اختیار دارند، ولی در بررسی وضعیت ثبت نام مسافران چنین ثبت نامی در سایت شرکت انجام نشده است و این باعث سرگردانی شهروندان و لطمه به اعتبار آژانس مسافرتی شده است.</p>
      <p>این مقام انتظامی گفت: شناسایی و دستگیری متهم یا متهمان پرونده در دستور کار کارآگاهان پلیس فتا قرار گرفت و کارآگاهان در تحقیقات پلیسی متوجه شدند فردی با طراحی سایتی شبیه به سایت اصلی شرکت خدمات مسافرتی اقدام به ثبت نام مسافران و رزرو هواپیما کرده و مبالغی نیز از آنان دریافت کرده است.</p>
      <p>رئیس پلیس فتا با بیان اینکه در تحقیقات پلیسی، هویت متهم که مردی ۳۲ ساله و ساکن حوالی جاده کرج تهران است، شناسایی شد، گفت: با هماهنگی دادسرای مبارزه با جرایم رایانه‌ای متهم درمحل سکونتش دستگیر و برای تحقیقات تکمیلی به پلیس فتا انتقال یافت.</p>
      <p>وی ابراز داشت: متهم در پلیس فتا به جرم ارتکابی اعتراف و اظهار داشت: به علت مشکلات مالی تصمیم به ساخت صفحه جعلی نموده است.</p>
      <p>کاظمی با تاکید بر اینکه مسافران هوائی در هنگام ثبت نام به نشانی دقیق شرکت‌ها مراجعه کند و از آدرس اینترنتی صفحات سایت‌ها مطمئن شوند، افزود: متهم پس از تحقیات تکمیلی در اختیار مرجع قضائی قرار گرفت.</p>
    </article>
  </body>
</html>