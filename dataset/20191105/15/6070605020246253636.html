<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/basquet/Perrin-Buford-Joventut-Badalona_0_2338566284.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T15:26:16+00:00"/>
    <meta property="og:title" content="&quot;Vaig pensar que encaixaria bé a la Penya&quot;"/>
    <meta property="og:description" content="Perrin Buford aterra amb ambició a un Joventut en creixement"/>
  </head>
  <body>
    <article>
      <h1>"Vaig pensar que encaixaria bé a la Penya"</h1>
      <h2>Perrin Buford aterra amb ambició a un Joventut en creixement</h2>
      <address>
        <time datetime="2019-11-05T15:26:16+00:00">05 Nov 2019, 15:26</time>
      </address>
      <p>El pare de Perrin Buford es diu Perry Buford. Les seves inicials (POB) coincideixen i és per això que el nou jugador del Joventut de Badalona lluirà el dorsal 2. "Em considero el segon de la casa. He lluït el dorsal 2 durant molt de temps, però la temporada passada va ser el primer any en què no el vaig poder portar", diu. Si el club soluciona el seu trànsfer, el debut arribarà aquest dimecres (20.45 hores, DAZN) contra el Nanterre 92. Després d'haver superat dilluns la revisió mèdica a l'Hospital Universitari General de Catalunya, el jugador s'ha entrenat aquest dimarts amb els nous companys.</p>
      <blockquote>"Espero guanyar perquè sempre he sigut un guanyador" Perrin Buford Joventut de Badalona</blockquote>
      <p>"Estic molt content de tenir aquesta oportunitat a la Penya. Tinc moltes ganes d'afrontar la temporada, de conèixer els meus companys i l'afició, i de guanyar partits. Vaig pensar que encaixaria bé a la Penya. He sentit coses molt bones de la Lliga Endesa, una competició diferent d'on he jugat fins ara, i tinc moltes ganes de posar-me a prova i que la meva carrera avanci", analitza Buford. El substitut de Shawn Dawson, <a href="https://www.ara.cat/esports/basquet/Shawn-Dawson-tendo-Aquilles_0_2334966641.html">que es perdrà entre sis i vuit mesos de temporada</a>, aterra amb molta ambició. "Espero guanyar perquè sempre he sigut un guanyador. He sumat victòries sovint en altres clubs, a la universitat, a l'institut... I ara vull continuar guanyant i passar-m'ho bé fent-ho", diu l'aler, que prové del Fujian Sturgeons xinès.</p>
      <p>"Em considero un jugador que posa moltes coses damunt la taula: agafo rebots, puc anotar, defensar i vull aportar energia", confessa Buford, que diumenge va veure en directe <a href="https://www.ara.cat/esports/basquet/cronica-Joventut-Badalona-Monbus-Obradoiro_0_2337366388.html">el triomf del Joventut contra el Monbus Obradoiro</a>. "Em vaig divertir amb el partit. Em va anar bé veure'l abans de poder jugar, perquè em va ensenyar moltes coses, com ara què puc esperar-me abans de començar a jugar", explica.</p>
      <figure>
        <a href="https://www.ara.cat/2019/11/05/imatges/Perrin-Buford_2338576312_67150662_1500x1067.jpg">
          <img src="https://www.ara.cat/2019/11/05/imatges/Perrin-Buford_2338576312_67150662_1500x1067.jpg"/>
        </a>
        <figcaption>Perrin Buford / DAVID GRAU / PENYA</figcaption>
      </figure>
      <p>El nord-americà arriba a una Penya que ha recuperat la confiança, però que va començar la temporada amb massa baixes. "Juga per sobre el cèrcol, s'adapta a la nostra filosofia, és ràpid i juga molt bé les transicions ofensives. Esperem que aporti versatilitat, físic i una bona capacitat atlètica que no tenen els altres jugadors exteriors. Hem de tenir paciència, perquè l'equip fa dos mesos i mig que treballa plegat i ell acaba d'arribar", analitza Carles Duran, entrenador de la Penya. "És un jugador semblant a Dawson, pot jugar d'aler i d'escorta, té molta energia, fa punts des de més enllà de la línia de tres, pot penetrar, té un bon físic i és molt competitiu, un dels factors que ens ha convençut per fer el moviment", afegeix Jordi Martí, director esportiu del Joventut.</p>
      <h3>Reptes per a Baxi Manresa i La Seu</h3>
      <p>El Baxi Manresa rep aquest dimecres (20.30 hores, DAZN) el Türk Telekom en partit corresponent a la Champions League. Yankuba Sima és la principal novetat de la llista de convocats, d’on cauen Pere Tomàs i David Kravish per lesió. A més, un animat Cadí La Seu rep (21 hores, Esport3) el Landes a l’Eurocup.</p>
    </article>
  </body>
</html>