<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/cricket/2019/11/05/yuvraj-singh-throws-weight-behind-a-strong-players-association.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T15:08:00+00:00"/>
    <meta property="og:title" content="മാക്‌സ്‌വെല്ലിനെപ്പോലെ ‘ലീവെ’ടുക്കാൻ ഇന്ത്യക്കാർക്ക് ഭയം, സംഘടന വേണം: യുവി"/>
    <meta property="og:description" content="മുംബൈ∙ വിഷമതകൾ പങ്കുവയ്ക്കുന്നതിനും പ്രതിസന്ധികളിൽ തണലേകുന്നതിനും ഇന്ത്യൻ ക്രിക്കറ്റ് താരങ്ങൾക്ക് ശക്തമായൊരു സംഘടനാ സംവിധാനം വേണമെന്ന് മുൻ ഇന്ത്യൻ.Indian Cricket Team. India Vs Bangladesh. Yuvraj Singh. Cricket Players Association. Malayalam Cricket News. മലയാളം ക്രിക്കറ്റ് വാർത്തകൾ. യുവരാജ് സിങ്. ഗ്ലെൻ മാക്‌സ്‌വെൽ.Cricket News. Malayalam Cricket News. Sports Magazine. Manorama Online"/>
  </head>
  <body>
    <article>
      <h1>മാക്‌സ്‌വെല്ലിനെപ്പോലെ ‘ലീവെ’ടുക്കാൻ ഇന്ത്യക്കാർക്ക് ഭയം, സംഘടന വേണം: യുവി</h1>
      <address><time datetime="2019-11-05T15:08:00+00:00">05 Nov 2019, 15:08</time> by <a rel="author">മനോരമ ലേഖകൻ</a></address>
      <p>മുംബൈ∙ വിഷമതകൾ പങ്കുവയ്ക്കുന്നതിനും പ്രതിസന്ധികളിൽ തണലേകുന്നതിനും ഇന്ത്യൻ ക്രിക്കറ്റ് താരങ്ങൾക്ക് ശക്തമായൊരു സംഘടനാ സംവിധാനം വേണമെന്ന് മുൻ ഇന്ത്യൻ താരം യുവരാജ് സിങ്. മാനസിക സമ്മർദ്ദത്തെ തുടർന്ന് ഓസീസ് താരം ഗ്ലെൻ മാക്സ്‌വെൽ സജീവ ക്രിക്കറ്റിൽനിന്ന് അനിശ്ചിത കാലത്തേക്ക് ഇടവേളയെടുത്ത സാഹചര്യത്തിലാണ് യുവരാജ് നിലപാട് വ്യക്തമാക്കിയത്. ക്രിക്കറ്റിൽ സജീവമായി നിൽക്കുന്ന താരങ്ങൾക്ക് ഇത്തരത്തിൽ മാനസികവും ശാരീരികവുമായ ബുദ്ധിമുട്ടികൾ സ്വാഭാവികമാണെന്ന് യുവരാജ് ചൂണ്ടിക്കാട്ടി. എന്നാൽ, ഇന്ത്യൻ താരങ്ങളെ സംബന്ധിച്ചിടത്തോളം ഇത്തരമൊരു അത്യാവശ്യ ഘട്ടത്തിൽ സ്വയം ഇടവേളയെടുക്കാൻ ഭയമായിരിക്കുമെന്നും യുവരാജ് പറഞ്ഞു. ടീമിലെ സ്ഥാനം പോകുമോ എന്ന ആശങ്കയാണ് കാരണം. അതുകൊണ്ടുതന്നെ കളിക്കാർക്ക് മികച്ചൊരു സംഘടനാ സംവിധാനമുണ്ടെങ്കിൽ ഈ പ്രശ്നം ഒരു പരിധി വരെ പരിഹരിക്കാമെന്നും യുവരാജ് പറ‍ഞ്ഞു.</p>
      <p>‘മാനസിക സംഘർഷം വർധിക്കുമ്പോൾ വിദേശ താരങ്ങൾ ഇടവേളയെടുക്കുന്നത് പതിവു കാഴ്ചയാണ്. അടുത്തിടെ ഓസീസ് താരം ഗ്ലെൻ മാക്സ‌്‌വെല്ലും ഇത്തരത്തിൽ ഇടവേളയെടുത്തത് നാം കണ്ടു. നമ്മുടെ താരങ്ങൾക്കു മുന്നിൽ അത്തരമൊരു സാധ്യതയില്ല എന്നത് നിരാശപ്പെടുത്തുന്നതാണ്. ഇടവേളയെടുത്താൽ ടീമിലെ സ്ഥാനം നഷ്ടമാകുമോ എന്ന ആശങ്കയാണ് അവർക്ക്’ – യുവരാജ് പറഞ്ഞു.</p>
      <p>‘ഈ സാഹചര്യത്തിൽ ക്രിക്കറ്റ് താരങ്ങൾക്കായി ശക്തമായൊരു സംഘടനാ സംവിധാനം പ്രധാനപ്പെട്ടതാണെന്ന് ഞാൻ കരുതുന്നു. കാരണം, നമ്മുടെ താരങ്ങൾക്ക് അവരുടെ അഭിപ്രായം തുറന്നുപറയാനും വിഷമങ്ങൾ പങ്കുവയ്ക്കാനും ഇതുവരെ ഏതെങ്കിലും വേദിയുണ്ടോ? അതുകൊണ്ടുതന്നെ മറ്റു രാജ്യങ്ങളിലുള്ളതുപോലെ നമ്മുടെ രാജ്യത്തും ക്രിക്കറ്റ് താരങ്ങൾക്കായി ഒരു സംഘടന വേണം’ – യുവരാജ് അഭിപ്രായപ്പെട്ടു.</p>
      <p>‘താരങ്ങൾക്കായൊരു സംഘടനയെന്നത് ഞാൻ വെറുതെ പറയുന്നതല്ല. അത് നമ്മുടെ കളിക്കാർ അർഹിക്കുന്നുണ്ട്. കാരണം, കളിക്കാൻ ഇഷ്ടമില്ലാത്തപ്പോൾ പോലും കളത്തിലിറങ്ങാൻ നിർബന്ധിക്കപ്പെടുന്ന സാഹചര്യങ്ങൾ താരങ്ങളുടെ ജീവിതത്തിലുണ്ട്. ഇത്തരം സാഹചര്യങ്ങളിൽ ടീമിൽനിന്ന് പുറത്താകുമോയെന്ന ഭയം നിമിത്തമാണ് അവരിൽ പലരും കളത്തിലിറങ്ങാൻ സമ്മതിക്കുന്നത്. എന്നിട്ടു കളിക്കുന്നതോ, അമിത സമ്മർദ്ദം പേറിയും’ – യുവരാജ് ചൂണ്ടിക്കാട്ടി.</p>
      <p>‘ക്ഷീണം കാരണമായാലും മടുപ്പുകൊണ്ടായാലും പരുക്കു മൂലമായാലും ടീമിലെ സ്ഥാനം പോകുമോയെന്ന് ഭയന്ന് താരങ്ങൾ കളത്തിലിറങ്ങുന്ന സാഹചര്യം മാറിയേ തീരൂ. ഇക്കാര്യത്തിൽ കളിക്കാർക്ക് വ്യക്തമായ പിന്തുണ കിട്ടണം. ഇപ്പോഴത്തെ താരങ്ങൾ കൂടുതൽ പരിഗണനയും പിന്തുണയും വേണ്ടവരാണ്. അവരെ മുന്നിൽനിന്ന് നയിക്കാനും അവരുടെ ശബ്ദമാകാനും ആരെങ്കിലുമൊക്കെ മുന്നോട്ടു വന്നേ തീരൂ. അതാരാണെന്നൊന്നും എനിക്കറിയില്ല. എഹ്കിലും കളിക്കാർക്കായി ഒരു സംഘടന ഉയർന്നു വരുന്നത് കാണാൻ എനിക്ക് ആഗ്രഹമുണ്ട്. ക്യാപ്റ്റനോ വൈസ് ക്യാപ്റ്റനോ മുതിർന്ന താരങ്ങൾക്കോ മാത്രമല്ല, ടീമിലെ എല്ലാവർക്കും തങ്ങളുടെ അഭിപ്രായം തുറന്നു പറയാൻ പറ്റിയ വേദിയാകണം ആ സംഘടന’ – യുവി പറഞ്ഞു.</p>
      <p>
        <b>English Summary: Yuvraj Singh throws weight behind a strong players' association</b>
      </p>
    </article>
  </body>
</html>