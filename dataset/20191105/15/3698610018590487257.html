<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/kreml-ne-nazvav-termini-ta-umovi-povernennya-zahoplenih-ukrayinskih-korabliv-328565_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T15:17:00+00:00"/>
    <meta property="og:title" content="Кремль не назвав терміни та умови повернення захоплених українських кораблів"/>
    <meta property="og:description" content="Пєсков сказав, що це питання обговорює по дипломатичних каналах."/>
  </head>
  <body>
    <article>
      <h1>Кремль не назвав терміни та умови повернення захоплених українських кораблів</h1>
      <h2>Пєсков сказав, що це питання обговорює по дипломатичних каналах.</h2>
      <address>
        <time datetime="2019-11-05T15:17:00+00:00">05 Nov 2019, 15:17</time>
      </address>
      <p>Речник Адміністрації президента РФ Дмитро Пєсков не відповів на питання, коли і на яких умовах Росія поверне Україні захоплені в Керченській протоці військові кораблі. У Кремлі порадили звернутися в Міністерство закордонних справ РФ щодо цих питань. <b><a href="https://dt.ua/UKRAINE/ukrayina-ponad-rik-vimagaye-povernuti-zahopleni-viyskovi-korabli-rf-ignoruye-328455_.html">Україна майже рік вимагає повернути захоплені військові кораблі</a></b>, Росія продовжує ігнорувати запити з Києва.</p>
      <p>"Це все теми для обговорення по дипломатичних каналах, тому я рекомендую звернутися в МЗС по цій темі", - сказав Пєсков у вівторок, коментуючи інформацію про те, що Україна направила Росії ноту з вимогою вказати час і координати місця, де вона може забрати свої кораблі.</p>
      <p>Нагадаємо, 25 листопада 2018 року <b><a href="https://dt.ua/UKRAINE/ukrayinske-komanduvannya-pidtverdilo-zahoplennya-rosiyanami-dvoh-kateriv-i-buksira-vms-zsu-295163_.html">російські спецпризначенці атакували та захопили два катери та рейдовий буксир</a></b> ВМС України, які прямували з Одеси до Маріуполя. Внаслідок атаки поранення отримали троє моряків, у полон потрапили 24 українських військовослужбовця.</p>
      <p>Атака в районі Керченської протоки стала першою відкритою агресією РФ проти України з 2014 року. Росія відмовилася визнати захоплених моряків військовополоненими, слідчі ФСБ фабрикували проти них справу за "порушення кордону". 25 травня <b><a href="https://dt.ua/UKRAINE/mizhnarodniy-tribunal-zobov-yazav-rf-negayno-zvilniti-ukrayinskih-moryakiv-312448_.html">Міжнародний трибунал ООН з морського права ухвалив рішення, яким зобов'язав РФ негайно звільнити</a></b> моряків і повернути кораблі ВМСУ. </p>
      <p>У червні <b><a href="https://dt.ua/UKRAINE/rf-vidzvituvala-mizhnarodnomu-tribunalu-oon-schodo-zvilnennya-viyskovopolonenih-moryakiv-zerkal-315749_.html">Росія відзвітувала трибуналу</a></b> про виконання вимоги, однак українців утримували у СІЗО "Лефортове" (Москва) до 7 вересня. Саме тоді <b><a href="https://dt.ua/UKRAINE/obmin-vidbuvsya-ukrayinci-pribuli-do-borispolya-322902_.html">відбувся обмін</a></b> утримуваними особами між Україною та РФ, у результаті якого 24 моряки і повернулися додому.</p>
      <p>Докладніше читайте в спецтемі DT.UA <b><a href="https://dt.ua/theme/45">"Повернення бранців Кремля додому"</a></b> і статті Ірини Лоюк "<b><a href="https://dt.ua/SOCIUM/zvilnennya-z-polonu-scho-potim-323473_.html">Звільнення з полону. Що потім?</a></b>".</p>
      <footer>За матеріалами: <a href="https://dt.ua/go/aHR0cDovL3d3dy5pbnRlcmZheC5ydS8=">Интерфакс</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>