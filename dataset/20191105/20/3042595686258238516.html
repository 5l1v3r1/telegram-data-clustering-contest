<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/haaland-scoret-og-satte-ny-champions-league-rekord/71787247"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T20:23:23+00:00"/>
    <meta property="og:title" content="Haaland scoret og satte ny Champions League-rekord"/>
    <meta property="og:description" content="Erling Braut Haaland banket inn sitt sjuende mål i Champions League - på under fire kamper. Det har ingen tidligere vært i nærheten av. Haaland slo i kveld også Kylian Mbappés og Rauls tenåringsrekorder."/>
  </head>
  <body>
    <article>
      <h1>Haaland scoret og satte ny Champions League-rekord</h1>
      <h2>Erling Braut Haaland banket inn sitt sjuende mål i Champions League - på under fire kamper. Det har ingen tidligere vært i nærheten av. Haaland slo i kveld også Kylian Mbappés og Rauls tenåringsrekorder.</h2>
      <address><time datetime="2019-11-05T20:23:23+00:00">05 Nov 2019, 20:23</time> by <a rel="author">Øyvind Godø</a></address>
      <ul>
        <li>
          <b>Napoli - Red Bull Salzburg 1-1</b>
        </li>
      </ul>
      <p>Erling Braut Haaland brukte bare elleve minutter på å score borte mot Napoli i Champions League-duellen i kveld.</p>
      <p>19-åringen fra Bryne var iskald da han fikk muligheten fra straffemerket og plasserte inn sitt sjuende mål i Champions League.</p>
      <p>- Du så jo hvor tidlig han gikk, så det var bare å sette den motsatt. Så enkelt var det, sier Braut Haaland om målet i intervju med Viasat.</p>
      <p>Hirving Lozano utliknet til 1-1 like før pause. Dermed ble det poengdeling i Italia.</p>
      <figure>
        <img src="https://dbstatic.no/71787311.jpg?imageId=71787311&amp;width=512&amp;height=308"/>
        <figcaption><b>USTOPPELIG:</b> Erling Braut Haaland banket inn enda et mål borte mot Napoli i kveld. Foto: NTB Scanpix Vis mer</figcaption>
      </figure>
      <p>- Napoli har et godt lag. Vi hadde en god keeper i dag, og hadde litt flaks også siden de hadde ekstremt mange sjanser. Hadde du sagt før Champions League starta at vi skulle fått ett poeng i Napoli hadde jeg ikke sagt nei, sier Braut Haaland.</p>
      <p>
        <b>Haalands sju mål på sine knappe fire Champions League-kamper er to mer enn den forrige rekorden i verdens gjeveste klubbturnering, ifølge Opta.</b>
      </p>
      <p>Thierry Henry, Didier Drogba, Ivan Klasnic og Diego Costa deler andreplassen bak Erling Braut Haaland med fem mål på deres fire første Champions League-kamper.</p>
      <p>
        <b>Til sammenlikning behøvde Cristiano Ronaldo og Lionel Messi henholdsvis 18 og 33 kamper for å oppnå det samme som Haaland har klart på fire kamper.</b>
      </p>
      <p>- Vidunderbarn, konkluderer Opta.</p>
      <p>- Det føles godt å score mål. Når du er spiss liker du å score mål. Det er viktig, sier den sindige jærbuen om sine egne scoringer.</p>
      <p>
        <b>- Jeg lever drømmen, så det gjelder å kose seg.</b>
      </p>
      <h3>To nye rekorder</h3>
      <p>Fotball-Europa er forbløffet over nordmannens vanvittige scoringsform på det øverste nivået i klubbfotballen.</p>
      <p>
        <b>Haaland har nå slått rekorden i antall Champions League-scoringer i løpet av én sesong, satt av en tenåring, ifølge FOX. Kylian Mbappés seks scoringer i 2016/17 og Rauls seks mål i 1995/96 delte den forrige rekorden, som Haaland allerede har slått - så vidt over halvveis i gruppespillet.</b>
      </p>
      <p>Målene har i tillegg kommet mot knallsterk motstand: Mot tittelforsvarer Liverpool på Anfield og over to kamper mot Napoli, i tillegg til hjemmekampen mot Genk.</p>
      <p>
        <b>Mot Liverpool startet dessuten det norske spissvidunderet på benken på grunn av skadeproblemene han slet med det, hvilket gjør scoringssnittet til Haaland enda mer spektakulært.</b>
      </p>
      <p>Defensivt solide Napoli, som har møtt blant annet tittelforsvarer Liverpool, har tre baklengs så langt i Champions League-gruppespillet.</p>
      <p>De tre målene er scoret av:</p>
      <p>* Erling Braut Haaland</p>
      <p>* Erling Braut Haaland</p>
      <p>* Erling Braut Haaland</p>
      <p>
        <b>Nordmannen, som ble byttet ut etter 75 minutter i kveldens forestilling, står for øvrig med like mange scoringer alene som Barcelona og Real Madrid til sammen så langt i denne sesongens utgave av Champions League.</b>
      </p>
      <figure>
        <iframe src="https://www.youtube.com/embed/3sEhF_4_Zb4" width="640" height="360" data-service="Youtube" scrolling="no"/>
        <figcaption><b>FRAMTIDSHÅPET:</b> På bare 19 kamper har Erling Braut Håland netta 9 ganger for Molde så langt denne sesongen. Nå er han solgt til Red Bull Salzburg, der han blir beskrevet som et av de største talentene i Europa. Til Dagbladet sa Håland før sesongen at han har satt seg hårete mål for karrieren. Video: Nicolai Delebekk Vis mer</figcaption>
      </figure>
      <p>- Erling Braut Haaland er tenåringssensasjonen alle snakker om, skriver CNN.</p>
      <p>Sønnen til Alf Inge Haaland sprenger stadig nye rekorder.</p>
      <h3>Knuser rekorder</h3>
      <p>Gutten som bare 17 år gammel scoret fire mål på 20 minutter borte mot Brann - som før det litt lange kvarteret mot Braut Haaland bare hadde sluppet inn fem mål på 14 kamper.</p>
      <p>
        <b>Gutten som 18 år gammel banket inn ni mål i én og samme kamp i U20-VM og ble mesterskapets suverene toppscorer, hele fem mål mer enn nestemann på lista.</b>
      </p>
      <p>Gutten som har scoret flest mål i europeisk klubbfotball denne sesongen.</p>
      <p>
        <b>Gutten som scoret hat trick i Champions League-debuten tidligere i høst.</b>
      </p>
      <p>Gutten som er den yngste gjennom alle tider som har scoret tre mål i en Champions League-kamp før pause, helt siden turneringen og dens forgjenger startet i 1955.</p>
      <p>
        <b>Gutten som i kveld ble den første til å score sju mål i løpet av sine fire første Champions League-kamper.</b>
      </p>
      <p>Til sammenlikning behøvde Messi 18 kamper og Ronaldo 33 kamper for å oppnå sju fulltreffere i Champions League.</p>
      <p>Haaland står med sju mål på fire kamper i samme turnering.</p>
      <p>Eventyret om 19-åringen fra Jæren ser ut til å ha ingen ende.</p>
    </article>
  </body>
</html>