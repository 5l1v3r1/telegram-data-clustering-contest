<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545222.html/%D8%B3%D9%81%D8%B1-%DB%8C%DA%A9%D8%B1%D9%88%D8%B2%D9%87-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%D8%A7%D8%B3%D8%AA%D8%A7%D9%86-%DB%8C%D8%B2%D8%AF--%DB%8C%DA%A9%D8%B4%D9%86%D8%A8%D9%87-19-%D8%A2%D8%A8%D8%A7%D9%86-%D9%85%D8%A7%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T20:01:00+00:00"/>
    <meta property="og:title" content="سفر یکروزه رئیس جمهور به استان یزد؛ یکشنبه 19 آبان ماه"/>
    <meta property="og:description" content="استاندار یزد گفت: رئیس جمهور در سفری یک روزه به همراه 14 وزیر و معاون خود صبح یکشنبه 19 آبان ماه وارد استان یزد خواهد شد و با حضور در میدان امیرچقماق در جمع مردم یزد به سخنرانی خواهد پرداخت."/>
  </head>
  <body>
    <article>
      <h1>سفر یکروزه رئیس جمهور به استان یزد؛ یکشنبه 19 آبان ماه</h1>
      <h2>استاندار یزد خبر داد</h2>
      <address>
        <time datetime="2019-11-05T20:01:00+00:00">05 Nov 2019, 20:01</time>
      </address>
      <p>استاندار یزد گفت: رئیس جمهور در سفری یک روزه به همراه 14 وزیر و معاون خود صبح یکشنبه 19 آبان ماه وارد استان یزد خواهد شد و با حضور در میدان امیرچقماق در جمع مردم یزد به سخنرانی خواهد پرداخت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، نشست استاندار یزد پیرامون سفر رئیس جمهور به این استان با حضور اصحاب رسانه ساعاتی پیش در سالن حمیدیا استانداری یزد برگزار شد.</p>
      <p>محمدعلی طالبی در این نشست اظهارداشت: نشست هماهنگی و برنامه ریزی سفر ریاست جمهوری به استان یزد شب گذشته با حضور هیئت دولت در تهران برگزار شد.</p>
      <p>وی با بیان اینکه این سفر فرصتی بی نظیر برای جهش و توسعه استان یزد است، اذعان داشت: مردم یزد، مردم میهمان نواز هستند و رسم میهمان نوازی را به خوبی آموخته اند که ان شاالله سفر رئیس جمهور به تجلی شکوه وحدت و انسجام مردم این استان تبدیل خواهد شد.</p>
      <p>استاندار یزد تصریح کرد: رئیس جمهور در سفری یک روزه به همراه 14 وزیر و معاون خود صبح یکشنبه 19 آبان ماه وارد استان یزد خواهد شد و با حضور در میدان امیرچقماق در جمع مردم یزد به سخنرانی خواهد پرداخت.</p>
      <p>وی ادامه داد: در جریان سفر رئیس جمهور به استان یزد، 500 پروژه با اعتباری بالغ بر 25 هزار میلیاردریال به بهره برداری خواهد رسید که جدای از این پروژه ها، کار جدیدی در این سفر صورت گرفته و در کشور کم سابقه است که آن انعقاد و امضای 15 تفاهم نامه با وزارتخانه‌ها و سازمان‌های ملی و نهادهای عمومی درجریان این سفر است.</p>
      <p>طالبی گفت: بهره برداری از فولاد چادرملو، فازیک بندرخشک پیشگامان در مهریز،دوبانده شدن 90 کیلومتر راه آهن یزد-زرین شهر و گازرسانی به شهرک فولاداشکذر از مهمترین پروژه هایی است که به بهره برداری خواهد رسید.</p>
      <p>وی تاکید کرد: هنوز برنامه سفر شخص رئیس جمهور به شهرستان های استان مشخص نیست اما وزرا و معاونان رئیس جمهور در شهرستان های استان حضور خواهند یافت.</p>
      <p> وی در تشریح دیگر برنامه های رئیس جمهور، اظهارداشت: یکشنبه شب، نشست توسعه استان یزد با حضور رئیس جمهور، مدیران و منتخبین استان برگزار و پس از آن نشست خبری رئیس جمهور و دیدار با اصحاب رسانه برگزار می شود.</p>
      <p>استاندار یزد، اظهارداشت:  امیدواریم با حضور رئیس جمهور و وزرا و معاونین در استان، موضوعات اساسی و اصلی استان مورد توجه قرار گیرد.</p>
      <p>معاون عمرانی استاندار یزد نیز در این نشست با بیان اینکه سفر قبلی ریاست جمهوری به استان یزد  46 مصوبه داشته است، گفت: از مجموع پروژه های سفر قبلی رئیس جمهور با اعتباری بالغ بر 971 میلیارد تومان، 54 درصد به اتمام رسیده است، 42 درصد در حال اجرا شدن است و 4 درصد باقی مانده است که به اعتبار کامل پروژه های باقیمانده نیز به حساب دستگاه واریز شده است.</p>
      <p>انتهای پیام/م</p>
      <p> </p>
    </article>
  </body>
</html>