<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/05/news/maradona_contro_figlia-240324872/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T20:04:00+00:00"/>
    <meta property="og:title" content="Maradona contro la figlia Giannina, nuovo capitolo: &quot;Non le lascerò nulla&quot;"/>
    <meta property="og:description" content="L'ex fuoriclasse replica alla secondogenita, che aveva scritto: &quot;Lo stanno uccidendo da dentro, senza che se ne accorga&quot;"/>
  </head>
  <body>
    <article>
      <h1>Maradona contro la figlia Giannina, nuovo capitolo: "Non le lascerò nulla"</h1>
      <h2>L'ex fuoriclasse replica alla secondogenita, che aveva scritto: "Lo stanno uccidendo da dentro, senza che se ne accorga"</h2>
      <address>
        <time datetime="2019-11-05T20:04:00+00:00">05 Nov 2019, 20:04</time>
      </address>
      <p><b>BUENOS AIRES -</b> I rapporti tra Diero Armando Maradona e la figlia Giannina, non buoni, sembrano in via di ulteriore peggioramento. I due sono stati protagonisti di un botta e risposta via social: "Non sto morendo per niente, dormo tranquillo perchè sto lavorando. Mi è dispiaciuto moltissimo perdere contro l'Estudiantes. Non so ciò che ha voluto dire Giannina e come verrà interpretato. Ma so che ora, quando uno si fa più vecchio, gli altri si preoccupano più di quello che lascerà piuttosto di quello che sta facendo. E allora dico a tutti che non le lascerò nulla. Che darò tutto in beneficienza.Tutto quello che ho guadagnato in vita mia lo donerò".<br/>Così l'ex fuoriclasse in un video su Instagram.<br/><br/>La figlia, ex compagna del 'Kun' Aguero da cui ha avuto il piccolo Benjamin, sullo stesso social aveva sostenuto, parlando del padre, che "lo stanno uccidendo da dentro, senza che se ne accorga. Vi ricordate che papà aveva uno zoo, in cui potersi fare le foto con il leone? Lo teneva sedato, altrimenti è impossibile domarlo. E ogni paragone con la realtà è pura coincidenza...".<br/><br/>Non è la prima volta che Maradona, attualmente allenatore del Gimnasia di La Plata, e la seconda figlia si scambiano messaggi a distanza, e due anni fa la stampa argentina era arrivata a ipotizzare che l'ex fuoriclasse del Napoli avesse intenzione di chiedere il carcere preventivo per Giannina nell'ambito di una causa, intentata anche contro la moglie Claudia Villafane per una presunta sottrazione di patrimonio.<br/><br/>Maradona accusa l'ex moglie, e il suo attuale compagno, Jorge Taiana, un attore e produttore teatrale che Diego chiama "el Tontín", il tonto, di avergli rubato circa 9 milioni di dollari amministrando le sue fortune nella compravendita di immobili in Florida. E a questo proposito anche la Villafane è intervenuta via social, rivolgendosi all'ex marito: "Se hai le p... di fare un video parlando di nostra figlia, spero tu ce le abbia anche per presentarti domani davanti al giudice, visto che finora non lo hai mai fatto". Insomma, la saga familiare continua.</p>
    </article>
  </body>
</html>