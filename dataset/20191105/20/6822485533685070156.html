<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814183.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T20:47:00+00:00"/>
    <meta property="og:title" content="وریا پشت استرا درآمد؛چرا به هواداران استقلال بی‌احترامی می‌کنید؟"/>
    <meta property="og:description" content="به گزارش خبرآنلاین؛ وریا غفوری کاپیتان تیم استقلال که یکی از ستاره های استقلال در بازی امروز تیمش مقابل نفت آبادان بود،پس از برتری 5 گله آبی ها در جمع خبرنگاران حاضر شد و گفت: ابتدا باید یاد پیشکسوتان عزیز منصور پورحیدری و ایرج دانایی‌فر و سایر بزرگان را زنده‌ نگه داریم. امروز برای استقلال خوشحالم که به جایگاهی رسیده است که تا این حد زیبا بازی می‌کند. با زحمات سرمربی و تلاشی که از روز اول داشتیم این نتایج کسب می‌شود. ما شاهد این بودیم که استراماچونی از ابتدا برای تیم چه تلاشی می‌کرد تا هفته به هفته وضعیت بهتر شود. من اینجا حضور دارم تا از طرف بازیکنان بگویم که ما 200 درصد پشت سرمربی‌مان هستیم. هر چیزی را در این چند وقت دیده‌ایم و شنیده‌ایم. متأسفانه فقط بدقولی‌های بوده است. در این حد که  احساس می‌شود که آنها قصد دارند ما را بازی دهند."/>
  </head>
  <body>
    <article>
      <h1>وریا پشت استرا درآمد؛چرا به هواداران استقلال بی‌احترامی می‌کنید؟</h1>
      <address>
        <time datetime="2019-11-05T20:47:00+00:00">05 Nov 2019, 20:47</time>
      </address>
      <p>وریا غفوری کاپیتان تیم استقلال پس از برتری قاطع تیمش مقابل صنعت نفت آبادان صحبت های سرمربی آبی ها را تایید کرد و از شرایط موجود انتقاد کرد.</p>
      <p>به گزارش خبرآنلاین؛ وریا غفوری کاپیتان تیم استقلال که یکی از ستاره های استقلال در بازی امروز تیمش مقابل نفت آبادان بود،پس از برتری 5 گله آبی ها در جمع خبرنگاران حاضر شد و گفت: ابتدا باید یاد پیشکسوتان عزیز منصور پورحیدری و ایرج دانایی‌فر و سایر بزرگان را زنده‌ نگه داریم. امروز برای استقلال خوشحالم که به جایگاهی رسیده است که تا این حد زیبا بازی می‌کند. با زحمات سرمربی و تلاشی که از روز اول داشتیم این نتایج کسب می‌شود. ما شاهد این بودیم که استراماچونی از ابتدا برای تیم چه تلاشی می‌کرد تا هفته به هفته وضعیت بهتر شود. من اینجا حضور دارم تا از طرف بازیکنان بگویم که ما 200 درصد پشت سرمربی‌مان هستیم. هر چیزی را در این چند وقت دیده‌ایم و شنیده‌ایم. متأسفانه فقط بدقولی‌های بوده است. در این حد که  احساس می‌شود که آنها قصد دارند ما را بازی دهند.</p>
      <p>غفوری ادامه داد: تمام این اتفاقات باعث شده است تا حس بدی به ما دست داده شود. هر دفعه می‌گویند هفته بعد و چند روز دیگر مشکلات حل می‌شود و یا می‌گویند که چک داریم و  پاس نمی‌شود. مشکلات دیگری هم داریم که این مشکلات ما را ناراحت کرده است. استقلال هواداران میلیونی دارد. چرا به آنها بی احترامی می‌کنید؟ چرا به استقلالی که بردنش می‌تواند نیمی از جامعه را خوشحال کند این‌قدر بی‌توجهی می‌کنید؟ واقعیت فوتبال تلخ است و شاید به‌عنوان یک فوتبالیست نتوانم این حرف‌ها را بزنم، اما به‌عنوان یک طرفدار ورزش و فوتبال باید بگویم, مشکل ما این است که فقر مدیر فوتبالی و ورزشی داریم. امیدواریم این مشکلات حل شود و با وجود مدیران بهتر این وضعیت درست شود.</p>
    </article>
  </body>
</html>