<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620110/%D8%A7%D8%B1%D8%AA%D8%B4-%D8%A7%D9%82%D8%AF%D8%A7%D9%85-%D8%A7%D8%AE%DB%8C%D8%B1-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%AA%D8%AD%D8%B1%DB%8C%D9%85-%D8%AA%D8%B9%D8%AF%D8%A7%D8%AF%DB%8C-%D8%A7%D8%B2-%D9%85%D9%82%D8%A7%D9%85%D8%A7%D8%AA-%D9%84%D8%B4%DA%A9%D8%B1%DB%8C-%D9%88-%DA%A9%D8%B4%D9%88%D8%B1%DB%8C-%D8%B1%D8%A7-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T20:28:00+00:00"/>
    <meta property="og:title" content="ارتش اقدام اخیر آمریکا در تحریم تعدادی از مقامات لشکری و کشوری را محکوم کرد"/>
    <meta property="og:description" content="ارتش جمهوری اسلامی ایران با انتشار بیانیه‌ای اقدام سخیف و خصمانه دولتمردان آمریکا در تحریم تعداد دیگری از مقامات لشکری و کشوری نظام مقدس جمهوری اسلامی ایران را محکوم کرد."/>
  </head>
  <body>
    <article>
      <h1>ارتش اقدام اخیر آمریکا در تحریم تعدادی از مقامات لشکری و کشوری را محکوم کرد</h1>
      <address>
        <time datetime="2019-11-05T20:28:00+00:00">05 Nov 2019, 20:28</time>
      </address>
      <p>
        <i>ارتش جمهوری اسلامی ایران با انتشار بیانیه‌ای اقدام سخیف و خصمانه دولتمردان آمریکا در تحریم تعداد دیگری از مقامات لشکری و کشوری نظام مقدس جمهوری اسلامی ایران را محکوم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>متن این بیانیه بدین شرح است:</p>
      <p>بسم الله الرحمن الرحیم</p>
      <p>دولت آمریکا در ادامه سیاست‏های خصمانه خود علیه نظام مقدس جمهوری اسلامی ایران، شماری از مقامات لشکری و کشوری را در فهرست تحریم خود قرار داده است. بدون شک دلیل این اقدام خفت‏ بار دولت آمریکا، ناتوانی آن کشور در مقابل اراده و عزت مردم ایران است. دولت آمریکا در روز ۱۳ آبان که روز مبارزه با استکبار جهانی به رهبری آمریکا است، با وضع تحریم‏های جدید علیه مقامات ایرانی عصبانیت خود را از تسخیر لانه جاسوسی آمریکا در سال ۱۳۵۸ از سوی دانشجویان پیرو خط امام(ره) و همچنین تداوم روحیه استکبارستیزی ملت ایران نشان داد.</p>
      <figure>
        <img src="https://aftabnews.ir/files/fa/news/1398/8/14/355893_306.jpg"/>
      </figure>
      <p>مقامات کاخ سفید که از تروریسم اقتصادی خود تاکنون طرفی نبسته‌اند، اکنون سعی دارند تا با اعمال تحریم علیه برخی مقامات ارشد نظامی، اعتیاد خود به تحریم را بیش از گذشته به جهانیان نشان دهند. اما آنها از این نکته غافل هستند که اولاً، به اذعان خود مقامات آمریکایی تحریم و فشار حداکثری واشنگتن فاقد کارآیی لازم بوده؛ و ثانیاً این تحریم ها انسجام و همدلی ملت و نیروهای مسلح را روز به روز تقویت کرده و ثابت می‌کند دستان کاخ سفید از دیگر گزینه‌ها خالی است و شیطان بزرگ برای فشار حداکثری به جمهوری اسلامی ایران به آخر خط رسیده و گزینه دیگری پیش روی ندارد بنابراین این اقدام آمریکا بیانگر استیصال و ناتوانی واشنگتن در مقابل راهبرد مقاومت فعالانه جمهوری اسلامی ایران است.<br/>ارتش جمهوری اسلامی ایران ضمن محکوم کردن این اقدام سخیف و مضحک تأکید دارد که در کنار سایر قوای مسلح و تحت فرماندهی داهیانه مقام معظم رهبری در دفاع از کیان مقدس جمهوری اسلامی ایران مقتدرانه ایستاده و راهبرد مقاومت فعال نظام مقدس جمهوری اسلامی ایران را تنها راه غلبه بر توطئه های دشمنان بویژه آمریکای جنایتکار می‌داند.</p>
    </article>
  </body>
</html>