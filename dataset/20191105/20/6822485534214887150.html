<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814114.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T20:30:00+00:00"/>
    <meta property="og:title" content="ماجرای تعیین قائم ‌مقام اجرایی برای رهبر انقلاب/«سَرا» موجب تشدید اختلاف اصلاح‌طلبان شد/ اعترافات روح الله زم چه زمانی منتشر می شود؟"/>
    <meta property="og:description" content="عده‌ای می‌خواستند اوایل مهرماه آشوب‌های اجتماعی در ایران برپا کنند"/>
  </head>
  <body>
    <article>
      <h1>ماجرای تعیین قائم ‌مقام اجرایی برای رهبر انقلاب/«سَرا» موجب تشدید اختلاف اصلاح‌طلبان شد/ اعترافات روح الله زم چه زمانی منتشر می شود؟</h1>
      <address>
        <time datetime="2019-11-05T20:30:00+00:00">05 Nov 2019, 20:30</time>
      </address>
      <p>هر روز اخبار مهمی در رسانه ها در حوزه های مختلف منتشر می شود. بعضاً این اخبار توسط خبرگزاری ها و رسانه ها مورد توجه قرار می گیرد و تحلیل می شود اما ممکن است برخی از اخبار چندان دیده نشود. الف در نظر دارد بسته خبری ویژه ای را منتشر نماید که اخبار مهم آن روز به صورت خلاصه جمع آوری شده و مخاطبان می توانند برای اطلاع کامل تر درباره آن موضوع به اصل خبر مراجعه کنند.</p>
      <p>
        <b>عده‌ای می‌خواستند اوایل مهرماه آشوب‌های اجتماعی در ایران برپا کنند</b>
      </p>
      <p>ابوالفضل ابوترابی، نماینده مجلس در گفت‌وگو با ایلنا با اشاره به دستگیری «نیما زم» سرشبکه کانال تلگرامی آمدنیوز از سوی سازمان اطلاعات سپاه گفت: ۶ سرویس اطلاعاتی خارجی از آقای زم حمایت می‌کردند که محور این سرویس‌های اطلاعاتی، سرویس اطلاعاتی فرانسه بود، البته زم پس از بازداشت ۴۸ ساعت در تور اطلاعاتی سپاه پاسداران انقلاب اسلامی بوده و پس از استخراج اطلاعات خبر دستگیری وی منتشر شده است.</p>
      <p>عضو کمیسیون قضایی و حقوقی مجلس درباره وقوع حوادث ناگوار در سال جاری، اظهار داشت: قرار بود در اوایل مهرماه هم‌زمان با ناآرامی‌ها  در لبنان و عراق اتفاقاتی در کشور ما نیز رخ دهد و زم نیز در همین راستا به دنبال تشکیل یک تلویزیون اینترنتی که مردم با موبایل خود برنامه‌های آن را دریافت کنند، بود.</p>
      <p>وی با بیان اینکه قرار بود در اوایل مهرماه آشوب‌های اجتماعی در ایران نیز راه‌اندازی شود، گفت: همراه با دستگیری زم اطلاعات سپاه کشفیاتی در راستای راه‌اندازی آشوب‌های اجتماعی داشت که در یکی از نمونه‌ها کشف تولید هم‌زمان ۲۰ هزار کلاه متحد‌الشکل است که از مشهد در حال انتقال به تهران بود.</p>
      <p>***</p>
      <p>
        <b>اظهارنظرها درباره ایده تعیین قائم ‌مقام اجرایی برای رهبر</b>
      </p>
      <p>قاضی زاده هاشمی، نماینده مجلس در برنامه دست خط از طرح تعدادی از نمایندگان برای ایجاد «قائم مقام اجرایی» برای رهبری به جای منصب ریاست جمهوری خبر داد.</p>
      <p>احمد امیرآبادی فراهانی، عضو هیأت رئیسه مجلس نیز گفت: موضوع قائم‌مقام اجرایی برای رهبری توسط مسعود پزشکیان نایب‌رئیس اول مجلس در جلسه هیأت رئیسه مطرح شد. امیرآبادی در تشریح جزئیات نشست هیأت رئیسه مجلس و طرح موضوع قائم مقام اجرایی از سوی پزشکیان در این جلسه گفت: در یکی از جلسات هیأت رئیسه،‌ پزشکیان عنوان کرد که همانطور که در دوران جنگ دفاع مقدس امام راحل(ره) جانشین فرمانده کل قوا داشت و همه امور کشور را به وی سپرده بود، اکنون نیز در جنگ اقتصادی کنونی، رهبر معظم انقلاب باید یک قائم مقام اجرایی انتخاب کنند و بسیاری از اختیارات را به وی بسپارند تا ایشان بتواند کشور را از این جنگ اقتصادی عبور دهد.</p>
      <p>اکبر ترکان امروز در روزنامه اعتماد نوشت: حقیقت آن است که طرح چنین موضوعی از پایه و اساس به معنای فاصله انداختن میان رهبری جمهوری اسلامی و رییس‌جمهوری است.</p>
      <p>***</p>
      <p>
        <b>سامانه‌ رای‌سنجی اصلاح‌طلبان برای انتخابات مجلس</b>
      </p>
      <p>شامگاه روز یک‌شنبه اعضای شورای عالی سیاست‌گذاری اصلاح‌طلبان از تصویب طرح «سرا» (سامانه‌ی رای‌سنجی اصلاح‌طلبان)  خبر دادند</p>
      <p> انتخاب نوشت: طرح «سرا» توسط شورای عالی سیاست‌گذاری اصلاح‌طلبان به تصویب رسیده و اعضا با شور و شوق خاصی از آن به عنوان نوآوری بزرگ یاد می‌کنند اما در همین ابتدا می‌توان عنوان کرد که واکنش هیجانی به این طرح همانند هیجاناتی است که در سال 92 بعد از ایجاد شورای عالی سیاست‌گذاری اصلاح‌طلبان به وجود آمده بود که اکنون به مایه سرخوردگی بسیاری از هواخواهان این جناح و مردم تبدیل شده است. </p>
      <p>اعتماد نوشت: غلامحسین کرباسچی، دبیرکل کارگزاران سازندگی با اشاره به اینکه «طرح سرا شانه‌ خالی کردن از زیر بار مسئولیت است» گفت: اولین مانع این کار مانعِ قانونی است؛ یعنی قانون انتخابات در هفته آخر اجازه تبلیغات می‌دهد. اگر قبل از موعد قانونی اسامی‌ برای قرار گرفتن در لیست انتخاباتی منتشر شوند، مشمول تبلیغات قبل از روزهای تبلیغاتی می‌شود... قرار است عده‌ای گزینش و اسامی مشخصی در سامانه‌ای معرفی شوند و بگویند اینها بدنه اجتماعی اصلاحات است و از مردم بخواهند به فرد یا افرادی که این بدنه اجتماعی خودساخته انتخاب می‌کنند رأی بدهند؟.. اگر شورای عالی و شخصیت‌های محترم جریان اصلاحات کسانی را می‌شناسند که شایستگی مجلس‌نشینی را دارند مستقیماً معرفی کنند و از مردم بخواهند به آنها رأی بدهند چرا به واسطه یک جمع ساختگی به اسم «بدنه اجتماعی»؟</p>
      <p>کرباسچی در توییتر نیز گفت: براي مردم اهميتي ندارد که چگونه نامزد شده‌ايد، مهم اين است که چه مي‌کنيد».</p>
      <p>تسنیم نوشت:  مخالفت با طرح سرا وارد مرحله جدیدی شده و روزنامه سازندگی ارگان رسانه‌ای حزب کارگزاران، خبر از مخالفت چهار حزب کارگزاران، اعتمادملی، حزب اسلامی کار و حزب پیشروی اصلاحات با طرح "سرا" داده است؛ حال باید دید که شورای سیاست‌گذاری اصلاح‌طلبان تسلیم این مخالفت‌ها شده و از تصمیم خود عقب‌نشینی می‌کند یا مخالفان به تصمیم این شورا تمکین خواهند کرد و یا اینکه طرحی که برای ترمیم شکاف با بدنه تنظیم شده بود به سَرای اختلاف در جبهه اصلاح‌طلبان مبدل خواهد شد.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980814094.html">
          <b>افزایش تنش‌ها بین اصلاحات-کارگزاران</b>
        </a>
      </p>
      <p>
        <b>***</b>
      </p>
      <p>
        <b>جبهه پایداری و احتمال توافق درباره لیست واحد </b>
      </p>
      <p>قاسم روانبخش، عضو شورای مرکزی جبهه پایداری و شاگردان آیت‌الله مصباح به نامه نیوز گفت: پروژه اختلاف انداختن میان نیروهای ارزشی و یا جبهه نیروهای انقلاب روشن است. بحث اینکه برای سرلیستی در تهران و شهرهای بزرگ میان اصولگرایان نزاع وجود دارد، اصلا مورد تایید نیست... بنده نیز در مصاحبه‌ای طی هفته گذشته تاکید کردم که نگاه ما در ارتباط با انتخابات مجلس آینده، حول محور «تشکیل مجلس انقلابی» است.. برای اتحاد سیاسی لازم نیست حتما در یک تشکل حضور به‌عمل بیاید، بلکه کافی است که شاخص‌های انقلابی و اصول اصلی حاکم بر یک جریان انقلابی در میان انتخاب‌ها و رفتارهای سیاسی مشاهده شود تا به این وحدت برسیم. ما به‌عنوان یکی از جریانات نیروهای انقلاب، با رویت آن شاخص‌ها در جریانات سیاسی، همگرایی بیشتری با سایر نیروهای انقلاب خواهیم داشت. زیرا ما به‌دنبال رقابت سیاسی نیستیم!</p>
      <p>***</p>
      <p>
        <b>هزینه این اظهارات علم الهدی را چه کسی می دهد؟</b>
      </p>
      <p>روزنامه ایران نوشت: در امور سیاست خارجی باید ملاحظات کامل را رعایت کرد. بویژه اینکه روابط خارجی حساس است و کوچک‌ترین کلمه‌ای می‌تواند حساسیت‌برانگیز باشد و حتی موجب بحران در روابط با کشورهای دیگر شود... در چنین وضعی مشاهده می‌کنیم که یک امام جمعه بدون توجه به همه قواعد سیاسی و گفتاری درباره همه مسائل خارجی اظهار نظر می‌کند و بعد مخالفان ایران با شوق و اشتیاق فراوان فیلم آن اظهارات را با زیرنویس ترجمه، منتشر و درباره آن تبلیغ می‌کنند. آیا یک مرجع قانونی نیست که بگوید که چرا و به چه حقی چنین سخن می‌گویید؟ اصل سخن گفتن افراد مسأله‌ای نیست ولی کیست که نداند منبرِ نماز جمعه تا حدودی یک نهاد رسمی شناخته می‌شود. حتی اگر بگوییم که اینها رسمی نیستند، در خارج از کشور کسی این را نمی‌پذیرد. </p>
      <p>***</p>
      <p>
        <b>بخشی از اطلاعات به دست آمده از روح‌الله‌زم اطلاع‌رسانی می‌شود</b>
      </p>
      <p>غلامحسین اسماعیلی گفت: هفته‌های آینده بخشی از اطلاعات به دست آمده از روح‌الله‌زم اطلاع‌رسانی می‌شود.</p>
      <p>اسماعیلی، سخنگوی قوه قضائیه در پاسخ به این سوال که زم آیا مورد بازجویی توسط بازپرس قرار گرفته است یا خیر و اتهام وی محاربه است یا خیر گفت: در این پرونده در گام اول تحقیقات مفصلی انجام شده و مستندات فراوانی به دست آمده و بر اساس تحقیقات و مستندات حاصله، ارتباط مستمر و وابستگی این فرد به سرویس‌های بیگانه محرز شده است و نحوه ارتباط مشخص شده و وجوهی که از سرویس‌های اطلاعاتی کشورهای مختلف اخذ کرده احصا شده و در این قصه مطالب خیلی خوبی در اختیار داریم.</p>
      <p>اسماعیلی افزود: علاوه بر آن مشخص شد این فرد یک حالت سرکردگی و محوریت برای بسیاری از شبکه‌های ماهوره‌ای خارج از کشور پیداکرده بود و این ارتباطات و مرجعیت و محوریت این شخص بدست آمده است. این شخص حلقه ارتباط برخی از شبکه‌ها با سرویس‌های بیگانه بوده که اطلاعات لازم بدست آمده است و اشراف خوبی در خصوص سرویس‌های اطلاعاتی بیگانه ایجاد شده است و ان‌شاالله در گام‌های بعدی و هفته‌های آتی نسبت به سایر نتایج بدست آمده در این پرونده اطلاع رسانی انجام می‌شود. عنوان دقیق اتهام را همیشه گفتیم که پرونده مراحل قضایی خودر ا طی نکرده، از بیانش معذوریم.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980813178.html">
          <b>شناسائی سرشبکه های معاند داخلی مرتبط با زم/خبرهای خوب در روزهای آینده</b>
        </a>
      </p>
      <p>
        <a href="https://www.alef.ir/news/3980814092.html">
          <b>سخنگوی دستگاه قضا: حکم قطعی راننده پورشه جنجالی اعلام شد/ آخرین خبر از پرونده‌ دخترآبی، عراقچی، سیف و زم</b>
        </a>
      </p>
      <p>
        <a href="https://www.alef.ir/news/3980814080.html">
          <b>آخرین وضعیت پرونده روح‌الله زم</b>
        </a>
      </p>
      <p>
        <b>***</b>
      </p>
      <p>
        <b>پیرهادی سخنگوی ائتلاف اصولگرایان شد</b>
      </p>
      <p>محسن پیرهادی به عنوان سخنگوی شورای ائتلاف اصولگرایان انتخاب شد. محسن پیرهادی عضو دوره چهارم شورای شهر تهران از لیست جمعیت آبادگران بود. پیرهادی هم اکنون دبیرکل جمعیت پیشرفت و عدالت است.</p>
      <p>
        <b>بیشتر بخوانید:</b>
      </p>
      <p>
        <a href="https://www.alef.ir/news/3980814097.html">
          <b>دعوت اصولگرایان از قالیباف برای حضور در انتخابات مجلس</b>
        </a>
      </p>
    </article>
  </body>
</html>