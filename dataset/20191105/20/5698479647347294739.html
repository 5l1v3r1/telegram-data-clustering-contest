<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/ex-un-syria-envoy-staffan-de-mistura-says-he-quit-to-avoid-having-to-shake-assad-hand"/>
    <meta property="og:site_name" content="euronews"/>
    <meta property="article:published_time" content="2019-11-05T20:34:12+00:00"/>
    <meta property="og:title" content="دی‌ میستورا: استعفا دادم چون نمی‌خواستم با بشار اسد دست بدهم"/>
    <meta property="og:description" content="استفان دی میستورا، فرستاده پیشین سازمان ملل در امور سوریه گفته است که استعفای وی در سال گذشته به این دلیل بوده که نمی‌توانسته خودش را راضی کند تا با بشار اسد به عنوان پیروز جنگ داخلی سوریه دست دهد."/>
  </head>
  <body>
    <article>
      <h1>دی‌ میستورا: استعفا دادم چون نمی‌خواستم با بشار اسد دست بدهم</h1>
      <address><time datetime="2019-11-05T20:34:12+00:00">05 Nov 2019, 20:34</time> by <a rel="author">یورونیوز فارسی </a></address>
      <p>استفان دی میستورا، فرستاده پیشین سازمان ملل در امور سوریه گفته است که استعفای وی در سال گذشته از آن رو بوده که نمی‌توانسته خودش را راضی کند تا با بشار اسد به عنوان پیروز جنگ داخلی سوریه دست بدهد.</p>
      <p>این نخستین باری است که آقای دی‌ میستورا درباره دوران مسئولیت خود در بازه زمانی ۲۰۱۴ تا ۲۰۱۸، به طور عمومی سخن می‌گوید.</p>
      <p>وی که در محل بنیاد آقاخان در لندن حضور یافته بود درباره علت استعفای خود گفت: «چرا سال گذشته کناره گرفتم؟ خب، به طور رسمی به دلایل شخصی. اما به طور غیررسمی، به این خاطر که احساس می‌کردم جنگ در روی زمین به سمت یک نقطه پایان در حرکت است و به عنوان کسی که علیه آن‌چه در حلب، ادلب و داریا اتفاق افتاد جنگیده بودم نمی‌توانستم کسی باشم که دست اسد را می فشارم و به او می‌گویم «مالش» (درعربی به معنی «نگران نباش»)».</p>
      <p>وی ادامه داد: «اما جنگ‌ها پیروزی و شکست دارند و این یکی به لحاظ زمینی با شکست تمام شده بود.»</p>
      <p>فرستاده پیشین سازمان ملل در امور سوریه در بخش دیگری از سخنان خود گفت مداخلات سازمان ملل در حلب که شامل ارسال کمک‌های انسان‌دوستانه و صدور هشدار نسبت به نابودی این شهر بود شاید جان تعدادی در حدود ۷۰۰ هزار نفر را نجات داده باشد. او گفت از این اعمال متاسف نیست، با این حال اضافه کرد: «به عنوان یک مذاکره‌کننده سطحم را تنزل دادم».</p>
      <p>آقای دی‌میستورا همچنین گفت اعتقاد دارد رای بریتانیا به برکسیت، یکی از اثرات جانبی ناکامی اتحادیه اروپا در حل بحران سوریه و موج پناهجویان سوری به اروپا در سال ۲۰۱۵ بوده است.</p>
      <p>جنگ داخلی سوریه که در پی سرکوب تظاهرات معترضان به حکومت بشار اسد شروع شد تا کنون قریب به نیم میلیون کشته و بیش از ۱۱ میلیون آواره برجا گذاشته است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2016/10/05/air-attack-destroyed-aid-convoy-says-un-as-syrian-troops-close-on-aleppo">سوریه؛ بر اساس شواهد کاروان کمک رسانی در شمال شهر حلب با حملات هوایی نابود شده است</a>
        </li>
        <li>
          <a href="https://farsi.euronews.com/2016/10/06/eastern-aleppo-faces-annihilation-says-un-special-envoy-to-syria">دی میستورا: شخصا حاضر به همراهی نیروهای النصرت به خارج از حلب هستم</a>
        </li>
        <li>
          <a href="https://farsi.euronews.com/2016/11/20/time-running-out-for-east-aleppo-un-envoy-warns">دی میستورا در دمشق؛ دولت سوریه طرح نماینده ویژه سازمان ملل را رد کرد</a>
        </li>
      </ul>
    </article>
  </body>
</html>