<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=947169"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T20:32:44+00:00"/>
    <meta property="og:title" content="ఒక ‘పట్టా’న తెగేనా ? పాస్ పుస్తకాల జారీలో ఇబ్బందులు"/>
    <meta property="og:description" content="ADVT"/>
  </head>
  <body>
    <article>
      <h1>ఒక ‘పట్టా’న తెగేనా ? పాస్ పుస్తకాల జారీలో ఇబ్బందులు</h1>
      <address>
        <time datetime="2019-11-05T20:32:44+00:00">05 Nov 2019, 20:32</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>హైదరాబాద్ :</b> పట్టాల్లో ఒకరు... అనుభవదారులుగా మరొకరు. రాష్ట్రంలో లక్షల సంఖ్యలో పాస్ పుస్తకాల్లో ఇదే పరిస్థితి. వేల సంఖ్యలో రైతులు ఈ కారణంగా ఇబ్బందులు పడుతున్నారు. తాజాగా అబ్దుల్లాపూర్‌మెట్ తహసిల్దార్ విజయా రెడ్డి హత్యోదంతం ఇటువంటి నేపధ్యంలోనే జరిగిన విషయం తెలిసిందే. మొత్తంమీద... భూములకు సంబంధించి ఏళ్ల తరబడి... పలు క్రయవిక్రయాలు జరిగినా యాజమాన్య హక్కులు మాత్రం బదిలీ కాకుండా అలాగే ఉండిపోయాయి.</p>
      <p> నాడు భూమిని విక్రయించిన యజమానులు ఇప్పడు బతికి లేకపోవడం, లేదా పాస్ పుస్తకాల్లో మార్పులు చేసేందుకు అధికారుల చుట్టూ తిరగడం వంటి పరిస్థితుల నేపధ్యంలో పెద్ద సంఖ్యలో భూమి యాజమాన్య హక్కుల మార్పిడి అంశాలు పెండింగ్‌లో ఉండిపోయాయి.</p>
      <p>ఇక హద్దుల్లో స్పష్టత లేకపోవడం, ఒకే సర్వే నంబరులో ఒకరిద్దరికన్నా ఎక్కువ మందికి భూ విస్తీర్ణాలు ఉండటం, సాగుదారు ఒకరైతే దస్త్రాల్లో మరొకరి పేరు ఉండటం వంటి సమస్యలు క్లిష్టతరంగానే ఉన్నాయి.</p>
      <p>గతంలో చాలా జిల్లాల్లో సర్వే సంఖ్యకు ఉప సంఖ్యలు వేస్తూ భూ దస్త్రాలను రూపొందించడంతో క్షేత్ర స్థాయి పరిస్థితికి, రెవెన్యూ దస్త్రాల్లో సమాచారానికి పొంతన లేకుండా పోయింది. క్షేత్రస్థాయిలో భూముల సర్వే నిర్వహిస్తేనే కానీ ఉప సంఖ్యల వారీగా విక్రయాలు జరిగిన భూముల వివరాల్లో స్పష్టత రాదని రెవెన్యూ సిబ్బంది చెబుతున్నారు.</p>
      <p>ఈ క్రమంలో... ఏళ్ల తరబడి చేతులు మారుతూ వచ్చిన భూముల్లో ప్రస్తుత అనుభవదారులకు యాజమాన్య హక్కులను కల్పించే ప్రక్రియ రెవెన్యూ యంత్రాంగానికి తలనొప్పిగా మారింది. భూ కొనుగోళ్ల అనంతరం మ్యుటేషన్లు పూర్తికాకపోవడం, యాజమాన్య హక్కుల బదిలీకి అవసరమైన పత్రాలు అందుబాటులో లేకపోవడంతో రాష్ట్రంలో దాదాపు 2 లక్షల ఖాతాలకు సంబంధించి పాసుపుస్తకాల జారీ ముందడుగు పడటం లేదని రెవిన్యూ వర్గాలు చెబుతున్నాయి. పూర్వ కాలంలో ఉన్న భూ యజమానుల పేర్లే నేటికీ పహాణీల్లో కొనసాగుతున్నాయి.</p>
      <p>పైగా సర్వే నెంబర్లకు ఉప సర్వే నెంబర్లు వేస్తూ (సబ్‌ డివిజన్లు) విక్రయాలు నిర్వహించడంతో పరిస్థితి ఇప్పుడు మరింత క్లిష్టంగా మారింది.</p>
      <p><b>సమస్యలు గుర్తించినా... </b>భూ హక్కుదారులను తేల్చేందుకు రాష్ట్ర ప్రభుత్వం గతంలో ‘భూ దస్త్రాల ప్రక్షాళన కార్యక్రమం (ఎల్‌ఆర్‌యూపీ)’ చేపట్టింది. రెవిన్యూ బృందాలు రైతుల దస్త్రాలను రెవిన్యూ మాతృ దస్త్రాలతో పోల్చి నవీకరించాయి. అయితే క్షేత్రస్థాయిలో సర్వే చేసి పరిష్కారం చూపాల్సిన సమస్యలు మాత్రం అలాగే మిగిలిపోయాయి.</p>
      <p>
        <b>మరో సమస్య...</b>
      </p>
      <p>2017కు ముందు ‘మా భూమి’ (వెబ్‌ ల్యాండ్‌)లో ఉన్న సర్వే సంఖ్యలు నేడు ‘ధరణి పోర్టల్‌’లో కనిపించడం లేదు. భూముల సమాచారాన్ని ఆన్‌లైన్‌ చేసే క్రమంలో సర్వే నంబర్లను తప్పించారు. ధరణిలోని భూముల సమాచారానికి, గ్రామాల్లోని సర్వే నంబర్లలోని భూ విస్తీర్ణానికి పొంతన కుదరక కొన్ని నంబర్లను రెవిన్యూ సిబ్బంది కావాలనే తప్పించారన్న ఆరోపణలున్నాయి. ఇప్పటికీ వీటిని చేర్చడంలో నిర్లక్ష్యం చేస్తున్నారన్న విమర్శలకు కొదవే లేదు.</p>
      <p>పార్ట్‌-బి కింద ఈ ఖాతాలను చూపిస్తున్నారు. దీంతో రైతులు సమస్య ఎప్పుడు పరిష్కారమవుతుంది ? పాసుపుస్తకం ఎప్పుడొస్తుంది ? అంటూ సంబంధిత కార్యాలయాల చుట్టూ ప్రదక్షిణలు చేస్తున్నారు.</p>
    </article>
  </body>
</html>