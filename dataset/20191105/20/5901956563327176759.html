<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/domaci-traci/clanek/poklonili-so-se-davu-karnicarju-245833"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T20:24:00+00:00"/>
    <meta property="og:title" content="Poklonili so se Davu Karničarju"/>
    <meta property="og:description" content="JEZERSKO – V dvorani Korotan na Jezerskem so zadnjo oktobrsko soboto organizirali drugi večer Lovskih pesmi in melodij. Lovsko-kulturno prireditev so priredili in omogočili občina Jezersko, Zvez..."/>
  </head>
  <body>
    <article>
      <h1>Poklonili so se Davu Karničarju</h1>
      <h2>Na Jezerskem drugi večer lovskih pesmi in melodij. V pevskem zboru iz Železne Kaple prepeva tudi njihov župan.</h2>
      <address><time datetime="2019-11-05T20:24:00+00:00">05 Nov 2019, 20:24</time> by <a rel="author">Janez Kuhar</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1568764.jpg"/>
          <figcaption>Lovski moški pevski zbor iz Železne Kaple FOTOgrafije: Janez Kuhar</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568766.jpg"/>
          <figcaption>Ljudske pevke Društva upokojencev Jezersko pod vodstvom Anice Jakopič</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568767.jpg"/>
          <figcaption>Častni gostje na lovskem večeru: župan občine Jezersko Andrej Karničar, podpredsednica ZLD Gorenjske Janja Lukanc in župan občine Železna Kapla Franz Jozef Smrtnik</figcaption>
        </figure>
      </slideshow>
      <p>JEZERSKO – V dvorani Korotan na Jezerskem so zadnjo oktobrsko soboto organizirali drugi večer Lovskih pesmi in melodij. Lovsko-kulturno prireditev so priredili in omogočili občina Jezersko, Zveza lovskih družin Gorenjske, Lovsko pevsko društvo Železna Kapla in Lovska družina Jezersko. V programu, ki ga je domiselno povezovala <b>Slavi Bučan</b>, so sodelovali Lovski pevski zbor iz Škofje Loke, lovski zbor iz Železne Kaple, lovski rogisti iz Selc, domači pevski zbor Ljudske pevke Društva upokojencev Jezersko, ki ga vodi <b>Anica Jakopič</b>, ter <b>Marko</b> in <b>Tobija Smrtnik</b> s harmoniko in baritonom. Začetek večera so naznanili lovski rogisti iz Selc s skladbo Klic na lov.</p>
      <h3>Vzorno sodelovanje z matično deželo</h3>
      <p>Prisotne je nagovoril starešina LD Jezersko<b> Franci Ekar</b>, spomnili so se tudi dveh preminulih članov, <b>Dava Karničarja</b>, ki bi prav 26. oktobra praznoval rojstni dan, in <b>Damjana Smrtnika</b>, ki se je usodno ponesrečil pri lovu na gamsa v snežno ledenih strminah Vernikovega Grintovca. Župan Jezerskega <b>Andrej Karničar </b>je čestital organizatorjem in izvajalcem tega uspešnega večera. Obiskovalce je navdušil lovski pevski zbor iz Železne Kaple, ki je nastal leta 1976 in mu odtlej predseduje <b>Erni Županc</b>. Zbor ima od vsega začetka iskrene prijateljske stike in sodeluje z lovci iz Slovenije, kar je izjemna vrednota. V njem poje železnokapelski župan <b>Franz Jozef Smrtnik</b>, pevec v njem je bil tudi njegov zdaj pokojni oče <b>Franz</b>. Navzoče sta pozdravila župan Železne Kaple Franz Jozef Smrtnik, ki se je zahvali LD Jezersko, da s tako voljo in pripravljenostjo izvaja kulturna lovska poslanstva, in podpredsednica Zveze lovskih družin Gorenjske <b>Janja Lukanc</b>, ki je organizatorjem čestitala za izvedbo večera.<br/>Lovski loški pevski zbor prepeva že trideset let, vodi ga <b>Tone Habjan</b>, ki je ob jubileju skupaj z rogisti iz Selc izdal zgoščenko Lovske pesmi in lovski običaji. Pri njih je prepeval tudi nedavno umrli <b>Janez Dolenc</b>, pevec Fantov s Praprotna.<br/>​Večer je v zadovoljstvo obiskovalcev, gostov in izvajalcev izjemno uspel, druženje nastopajočih pa se je nadaljevalo v Lovskem domu na Jezerskem, v katerem je prav tako odmevala lovska pesem. </p>
      <figure>
        <img src="https://www.slovenskenovice.si/images/slike/2019/11/04/1568766.jpg"/>
        <figcaption>Ljudske pevke Društva upokojencev Jezersko pod vodstvom Anice Jakopič</figcaption>
      </figure>
      <figure>
        <img src="https://www.slovenskenovice.si/images/slike/2019/11/04/1568767.jpg"/>
        <figcaption>Častni gostje na lovskem večeru: župan občine Jezersko Andrej Karničar, podpredsednica ZLD Gorenjske Janja Lukanc in župan občine Železna Kapla Franz Jozef Smrtnik</figcaption>
      </figure>
    </article>
  </body>
</html>