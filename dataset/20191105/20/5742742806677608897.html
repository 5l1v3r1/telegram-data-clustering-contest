<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/kyberutoky-na-cr-pochazi-nejcasteji-z-tuzemska-odhaluje-analyza-39360"/>
    <meta property="og:site_name" content="mobilenet.cz"/>
    <meta property="article:published_time" content="2019-11-05T20:00:00+00:00"/>
    <meta property="og:title" content="Kyberútoky na ČR pochází nejčastěji z tuzemska, odhaluje analýza"/>
    <meta property="og:description" content="Škodlivé soubory jsou v ČR nejčastěji distribuované prostřednictvím webových stránek (92 %) V České republice ransomwarové útoky ve druhé polovině roku zatím ovlivňují zhruba 0,5 % organizací, ve světě je to kolem 0,8 % To a mnohem více vyplývá z analýzy výzkumného týmu Check Point Research"/>
  </head>
  <body>
    <article>
      <h1>Kyberútoky na ČR pochází nejčastěji z tuzemska, odhaluje analýza</h1>
      <address><time datetime="2019-11-05T20:00:00+00:00">05 Nov 2019, 20:00</time> by <a rel="author" href="https://mobilenet.cz/uzivatele/marekvacovsky" target="_blank">Marek Vacovský</a></address>
      <p>
        <b>   •  Škodlivé soubory jsou v ČR nejčastěji distribuované prostřednictvím webových stránek (92 %) <br/>   •  V České republice ransomwarové útoky ve druhé polovině roku zatím ovlivňují zhruba 0,5 % organizací, ve světě je to kolem 0,8 % <br/>   •  To a mnohem více vyplývá z analýzy výzkumného týmu Check Point Research</b>
      </p>
      <p>Na průměrnou organizaci v České republice je zhruba 640 kyberútoků za týden, celosvětový průměr je přitom 594 útoků, vyplývá to z analýzy výzkumného týmu Check Point Research.</p>
      <p>Zajímavý je také žebříček zemí, které jsou nejčastějším zdrojem kyberhrozeb pro české organizace. Za posledních 6 měsíců pochází hrozby pro ČR nejčastěji právě z České republiky (29 %), následují Spojené státy (28 %), Irsko (20 %), Německo (7 %), Nizozemí (5 %), Spojené království (2 %) a ostatní země (8 %).</p>
      <related>
        <h4>Přečtěte si také</h4>
        <a href="https://mobilenet.cz/clanky/cesi-si-neaktualizuji-operacni-system-a-nehlidaji-domaci-sit-rika-pruzkum-39357"/>
      </related>
      <p>Když se podíváme na škodlivé soubory, tak ty jsou v ČR nejčastěji distribuované prostřednictvím webových stránek (92 %). Prostřednictvím e-mailů distribuují útočníci pouze 8 % škodlivých souborů. Naopak ve světě je přes webové stránky distribuováno jen 63 % škodlivých souborů a 37 % putuje e-mailem.</p>
      <p>Škodlivé soubory distribuované v e-mailech jsou nejčastěji soubory s koncovkou .exe (přes 50 %), škodlivé soubory s koncovkou .rtf tvoří 15 % a .doc zhruba 10 %. Celosvětově nejsou rozdíly tak výrazné, .exe tvoří 29 % škodlivých souborů distribuovaných e-maily, .doc přibližně 19 % a .rtf 13 %. U škodlivých kódů distribuovaných prostřednictvím webových stránek je situace ještě jednoznačnější, zejména v České republice, kde 99 % takových souborů má koncovku .pdf. Naopak ve světě 71 % škodlivých souborů má koncovku .dll, 10 % .exe a následují další formáty.</p>
      <related>
        <h4>Přečtěte si také</h4>
        <a href="https://mobilenet.cz/clanky/na-cesko-opet-utoci-prozvaneci-zavolani-zpet-vas-muze-vyjit-draho-39271"/>
      </related>
      <p>Počet ransomwarových útoků v první polovině roku průběžně klesal, nyní se drží relativně na vyrovnané úrovni. V České republice ransomwarové útoky ve druhé polovině roku zatím ovlivňují zhruba 0,5 % organizací, ve světě je to kolem 0,8 %.</p>
      <p>„<i>Počet organizací ovlivněných útoky bankovního malwaru se celosvětově drží mezi 4 až 5 procenty. V České republice byl průměr kolem 1 až 2 procent, ale změna nastala během srpna a září, kdy počet českých organizací ovlivněných útoky bankovního malwaru neustále rostl a na konci září se vyšplhal až k 5 procentům,</i>“ uvádí Peter Kovalčík, Regional Director, Security Engineering EE ve společnosti Check Point.</p>
      <p>Naopak útoky kryptominerů mají klesající tendenci. Dlouhodobě je Česká republika nad celosvětovým průměrem a drží se kolem 24 % postižených organizací, ve světě je to jen kolem 15 %. Ale pokles během léta dospěl na konci září až pod hranici 15 % organizací ovlivněných v ČR kryptominery, ve světě byl pokles k hranici 11 %.</p>
      <related>
        <h4>Přečtěte si také</h4>
        <a href="https://mobilenet.cz/clanky/jak-google-pomohl-nevypatrat-bankovni-lupice-38744"/>
      </related>
      <p>„<i>Útoky mobilního malwaru jsou nebezpečným trendem ve světě i v ČR, což ukazují dlouhodobé statistiky. V ČR i ve světě mají mobilní útoky dopad zhruba na 20 procent organizací. Poslední zářijový týden sice došlo poklesu (v ČR o 9 a ve světě o 6 procentních bodů), ale v říjnu můžeme očekávat opět vzestup těchto hrozeb. A s blížícími se svátky a nákupy z mobilních zařízení se budou kyberzločinci zaměřovat tímto směrem stále častěji,</i>“ říká Petr Kadrmas, Security Engineer Eastern Europe ve společnosti Check Point.</p>
      <p>Co se týče botnetů, tak v České republice je jejich aktivita dlouhodobě výrazně nad celosvětovým průměrem. Křivka přesto kopíruje globální trend. První 3 týdny v září se počet organizací ovlivněných útoky botnetů více než zdvojnásobil, ale závěr září už se nesl v klesajícím duchu.</p>
      <related>
        <h4>Související články</h4>
        <a href="https://mobilenet.cz/clanky/cesi-si-neaktualizuji-operacni-system-a-nehlidaji-domaci-sit-rika-pruzkum-39357"/>
        <a href="https://mobilenet.cz/clanky/do-cr-se-vraci-trojan-adwind-utoci-nejen-na-windows-ale-i-macos-39329"/>
        <a href="https://mobilenet.cz/clanky/uz-i-v-app-store-se-objevily-skodlive-aplikace-apple-zasahl-39270"/>
        <a href="https://mobilenet.cz/clanky/ctecky-otisku-v-galaxy-s10-nemuseji-fungovat-korektne-pokud-mate-ochranu-displeje-39210"/>
        <a href="https://mobilenet.cz/clanky/na-cesko-opet-utoci-prozvaneci-zavolani-zpet-vas-muze-vyjit-draho-39271"/>
        <a href="https://mobilenet.cz/clanky/nove-pixely-odemknete-oblicejem-i-se-zavrenyma-ocima-39209"/>
      </related>
    </article>
  </body>
</html>