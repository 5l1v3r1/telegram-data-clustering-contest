<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/utenriks/i/xPdw1Q/amerikansk-toppdiplomat-innroemmer-aa-ha-koblet-militaerhjelp-til-biden-e"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T20:21:44+00:00"/>
    <meta property="og:title" content="Amerikansk toppdiplomat innrømmer å ha koblet militærhjelp til Biden-etterforskning"/>
    <meta property="og:description" content="USAs EU-ambassadør har innrømmet å ha knyttet utbetalingen av militærstøtte til Ukraina til en etterforskning av Joe Biden og hans sønn."/>
  </head>
  <body>
    <article>
      <h1>Amerikansk toppdiplomat innrømmer å ha koblet militærhjelp til Biden-etterforskning</h1>
      <h2>USAs EU-ambassadør har innrømmet å ha knyttet utbetalingen av militærstøtte til Ukraina til en etterforskning av Joe Biden og hans sønn.</h2>
      <address><time datetime="2019-11-05T20:21:44+00:00">05 Nov 2019, 20:21</time> by <a rel="author">NTB</a></address>
      <p>Det går fram av et referat fra forklaringen til Gordon D. Sondland, en av president Donald Trumps støttespillere. Han er USAs utsending til Brussel.</p>
      <p>Sondland ble opprinnelig grillet av riksrettsetterforskerne i et ti timer langt intervju i oktober. Referatet som ble offentliggjort tirsdag, er på fire sider og stammer fra en forklaring han ga nylig. Her kommer Sondland med flere nye opplysninger.</p>
      <p>Sondland sier blant annet at han fortalte Andrij Yermak, en av president Volodymyr Zelenskyjs nærmeste rådgivere, at Ukraina sannsynligvis ikke ville motta noen amerikansk militærstøtte hvis ikke myndighetene offentlig gikk ut og lovet å gjennomføre etterforskningen som Trump ønsket.</p>
      <h3>Giuliani</h3>
      <p>Samtalen fant sted 1. september, ifølge Sondland, etter flere måneder med amerikansk press mot myndighetene i Kiev.</p>
      <p>Dette er kjernen i riksrettsetterforskningen av presidenten som demokratene i Representantens hus har satt i gang. De beskylder Trump for maktmisbruk ved å ha forsøkt å bruke militærstøtten som brekkstang for å oppnå politiske fordeler i forkant av valget i 2020.</p>
      <p>Trumps personlige advokat Rudolph W. Giuliani skal ha hatt en nøkkelrolle i framstøtene mot de ukrainske representantene, til tross for at han ikke har noen rolle i amerikansk utenrikspolitikk. Konkret ønsket Trump at Ukraina skulle innlede etterforskning av Trumps politiske rival Joe Biden og hans sønn Hunter, og deres bånd til energiselskapet Burisma.</p>
      <p>Trump skal også ha ønsket etterforskning av udokumenterte påstander om at Ukraina hjalp Demokratene under valget i 2016.</p>
      <h3>Ulovlig?</h3>
      <p>Tidligere har Sondland uttalt at det ikke var snakk om å kreve noen gjenytelser fra Ukraina for militærstøtten, noe også president Trump hevder. En sum på nesten 400 millioner dollar var avsatt til formålet.</p>
      <p>Sondland ble utnevnt til ambassadør av Trump etter å ha donert 1 million dollar til innsettelsesseremonien hans.</p>
      <p>Han innrømmer overfor Kongressens granskere at han forsto at koblingen mellom amerikansk militærhjelp og en ukrainsk etterforskning var «upassende».</p>
      <p>På spørsmål om det var ulovlig, svarer han:</p>
      <p>– Jeg er ikke advokat, men jeg regner med det.</p>
      <h3>- Ingen solid kilde</h3>
      <p>Det hvite hus hevdet tirsdag at referatene som er offentliggjort, viser at det er "enda mindre bevis enn tidligere antatt" for å stille Trump for riksrett.</p>
      <p>Pressetalskvinne Stephanie Grisham sier USAs EU-ambassadør "ikke identifiserer noen solid kilde" for at han fikk inntrykk av at amerikansk støtte til Ukraina var avhengig av at landets myndigheter gikk ut med en offentlig uttalelse om en etterforskning.</p>
      <p>- Uansett antall lystige media-partiske overskrifter, som tydeligvis er utformet for å påvirke beretningen, så vil det ikke endre det faktum at presidenten ikke har gjort noe galt, sier Grisham.</p>
      <h3>Mulvaney</h3>
      <p>Tirsdag ble også Trumps stabssjef Mick Mulvaney innkalt for å vitne for riksrettsetterforskerne i Representantenes hus. Han antas å ha førstehånds kunnskap om Trumps forsøk på å få Ukraina til å sette i gang etterforskning.</p>
      <p>Mulvaney er så langt den høyest rangerte tjenestemannen i Det hvite hus som er innkalt for å vitne. Lite tyder på at han vil møte opp, siden presidenten ikke vil at regjeringsmedlemmer skal samarbeide med de folkevalgte etterforskerne.</p>
      <related>
        <h4>Les også</h4>
        <a href="https://www.bt.no/utenriks/i/6jekqo/nytt-vitne-ryster-det-hvite-hus"/>
        <a href="https://www.bt.no/utenriks/i/lAXjgy/trump-ba-om-gransking-av-biden-i-samtale-med-ukrainas-president"/>
        <a href="https://www.bt.no/utenriks/i/xPy5J8/biden-sier-trump-boer-stilles-for-riksrett"/>
        <a href="https://www.bt.no/utenriks/i/lAa4jo/riksrettsprosessen-mot-trump-formaliseres-heksejakt"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/AdBqex/elev-alvorlig-skadet-paa-skoletur"/>
        <a href="https://www.bt.no/nyheter/okonomi/karriere/i/0nqko2/cathrine-fossum-forlot-tv-2-for-aa-starte-i-rema-1000-saa-fikk-hun-kald"/>
        <a href="https://www.bt.no/nyheter/lokalt/i/kJxe2B/fant-steingammel-mur-under-vertshus-i-sandviken"/>
        <a href="https://www.bt.no/nyheter/lokalt/i/50eOoK/her-sjekker-victor-16-om-han-boer-holde-seg-unna-sentrum"/>
        <a href="https://www.bt.no/sport/i/pLxbqW/klar-for-verdenscup-synes-jeg-fortjener-det"/>
        <a href="https://www.bt.no/btmeninger/kommentar/i/K3XlQ5/statsminister-ketil-solvik-olsen"/>
      </related>
      <ol>
        <li>
          <a href="https://www.bt.no/tag/Amerikansk_politikk">Amerikansk politikk</a>
        </li>
        <li>
          <a href="https://www.bt.no/tag/Joe_Biden">Joe Biden</a>
        </li>
        <li>
          <a href="https://www.bt.no/tag/Ukraina">Ukraina</a>
        </li>
        <li>
          <a href="https://www.bt.no/tag/Donald_Trump">Donald Trump</a>
        </li>
      </ol>
    </article>
  </body>
</html>