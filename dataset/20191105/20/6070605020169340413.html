<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/claus-barca-slavia_0_2338566350.html?utm_campaign=echobox&amp;utm_medium=social&amp;utm_source=Twitter"/>
    <meta property="og:site_name" content="Ara.cat"/>
    <meta property="article:published_time" content="2019-11-05T20:33:48+00:00"/>
    <meta property="og:title" content="Les 3 claus del Barça-Slavia"/>
    <meta property="og:description" content="La defensa avançada dels txecs bloqueja l'atac blaugrana i Olayinka afegeix por al Camp Nou"/>
  </head>
  <body>
    <article>
      <h1>Les 3 claus del Barça-Slavia</h1>
      <h2>La defensa avançada dels txecs bloqueja l'atac blaugrana i Olayinka afegeix por al Camp Nou</h2>
      <address>
        <time datetime="2019-11-05T20:33:48+00:00">05 Nov 2019, 20:33</time>
      </address>
      <p>Empat insuls i frustrant del Barça, <a href="https://www.ara.cat/esports/Slavia-Champions-Barca_0_2338566338.html">que es queda sense marcar un gol a l'Slavia de Praga</a>. Els txecs tornen a desesperar els blaugranes a cop d'esforç físic i valentia.</p>
      <h3>Una invitació que no acceptes</h3>
      <p>Ja a Praga, l'Slavia ha volgut que el Barça jugués amb passades a l'espai i al Camp Nou ha portat encara més al límit el plantejament. <a href="https://www.ara.cat/esports/barca/claus-slavia-barca_0_2330767142.html">Trpisovsky ha descartat el marcatge a Busquets</a> però ha mantingut la idea de situar la línia defensiva avançada. Fins i tot, més avançada que en l'última jornada. El dibuix dels txecs semblava un 6-4-0, concentrat en poquíssims metres a 40 metres de la seva porteria.</p>
      <figure>
        <a href="https://www.ara.cat/2019/11/05/imatges/Linia-defensiva-avancada-Slavia_2338576394_67160730_900x454.jpg">
          <img src="https://www.ara.cat/2019/11/05/imatges/Linia-defensiva-avancada-Slavia_2338576394_67160730_900x454.jpg"/>
        </a>
        <figcaption>Línia defensiva molt avançada de l'Slavia</figcaption>
      </figure>
      <p>Convidaven els blaugranes a desmarcar-se en ruptura i posar una passada directa. L'equip no l'ha vist ni ha encertat en el timing d'entrega i moviment. Valverde s'ha desesperat a la banda.</p>
      <h3>L'Slavia va i torna i va i torna</h3>
      <p>El desplegament físic de l'Slavia ha tornat ser majúscul. Ha acabat amb 14 quilòmetres recorreguts més que el Barça. Transmetia energia, transmetia superioritat. Olayinka ha fet mal en les seves cavalcades, que sempre quedaven acompanyades per la majoria de companys. L'Slavia atacava amb deu jugadors, assumint que al darrere deixava Messi en un contra un.</p>
      <figure>
        <a href="https://www.ara.cat/2019/11/05/imatges/Nou-jugadors-atacant-Slavia-Messi_2338576396_67160886_900x463.jpg">
          <img src="https://www.ara.cat/2019/11/05/imatges/Nou-jugadors-atacant-Slavia-Messi_2338576396_67160886_900x463.jpg"/>
        </a>
        <figcaption>Nou jugadors atacant; l'Slavia accepta l'un contra un amb Messi</figcaption>
      </figure>
      <p>Hi ha anat sense por. També quan iniciava Ter Stegen, amb una pressió home a home que ha anat precipitant el Barça. Messi ha fallat els seus eslàloms, ells arribaven a tot. </p>
      <figure>
        <a href="https://www.ara.cat/2019/11/05/imatges/Home-home-pressio_2338576397_67160964_900x445.jpg">
          <img src="https://www.ara.cat/2019/11/05/imatges/Home-home-pressio_2338576397_67160964_900x445.jpg"/>
        </a>
        <figcaption>Home a home en la pressió</figcaption>
      </figure>
      <h3>Acabar amb Griezmann arraconat</h3>
      <p>Que l'absència de Suárez obligava a mutar el trio d'atac era evident. L'aposta inicial ha sigut atacar amb Dembélé a la dreta i Griezmann a l'esquerra, amb Arturo Vidal desmarcant-se a les zones de Messi. Cap dels quatre ha estat còmode. El Mosquit fallava controls i regats controls, Vidal s'aixafava amb l'última línia i Griezmann ha desistit de traçar diagonals perquè no rebien passada. Amb l'entrada d'Ansu, ha acabat defensant la banda dreta, sense opció de trepitjar zones letals. El Barça no ha intimidat a la frontal.</p>
      <figure>
        <a href="https://www.ara.cat/2019/11/05/imatges/Griezmann-defensant-costat-Sergi-Roberto_2338576398_67161042_900x426.jpg">
          <img src="https://www.ara.cat/2019/11/05/imatges/Griezmann-defensant-costat-Sergi-Roberto_2338576398_67161042_900x426.jpg"/>
        </a>
        <figcaption>Griezmann acaba defensant al costat de Sergi Roberto</figcaption>
      </figure>
      <p>Col·lectivament, l'equip tampoc ha tingut capacitat d'arraconar l'Slavia i fer-li mal. Des del darrere, no s'empenyia prou per abordar el rival, i Piqué, Busquets i Lenglet, potser espantats per un primer temps de córrer amunt i avall, han preferit oferir una línia de passada còmoda a la base. Hi havia pocs espais per jugar entre línies, però més efectius integrats per dins haurien pogut exigir més l'engranatge defensiu de l'Slavia.</p>
      <figure>
        <a href="https://www.ara.cat/2019/11/05/imatges/Pique-Busquets-Lenglet-endarrerits-oposicio_2338576399_67161120_900x430.jpg">
          <img src="https://www.ara.cat/2019/11/05/imatges/Pique-Busquets-Lenglet-endarrerits-oposicio_2338576399_67161120_900x430.jpg"/>
        </a>
        <figcaption>Piqué, Busquets i Lenglet, bastant endarrerits tot i que no hi ha oposició</figcaption>
      </figure>
    </article>
  </body>
</html>