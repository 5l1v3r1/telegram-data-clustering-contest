<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/science/minosviti-timchasovo-prizupinilo-akreditaciyu-vishiv-637942.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T20:15:17+00:00"/>
    <meta property="og:title" content="Міносвіти тимчасово призупинило акредитацію вишів"/>
    <meta property="og:description" content="Університети зможуть пройти атестацію та отримати кошти на базове фінансування науки на початку 2020-го"/>
  </head>
  <body>
    <article>
      <h1>Міносвіти тимчасово призупинило акредитацію вишів</h1>
      <address>
        <time datetime="2019-11-05T20:15:17+00:00">05 Nov 2019, 20:15</time>
      </address>
      <h4>Університети зможуть пройти атестацію та отримати кошти на базове фінансування науки на початку 2020-го</h4>
      <p>Міністерство освіти та науки України тимчасово призупинило атестацію Вищих навчальних закладів, щоб здійснити донабір експертів, зокрема міжнародних.</p>
      <p>Про це заявила міністр освіти і науки Ганна Новосад за результатами засідання Нацради з розвитку науки і технологій, повідомляє <a href="https://mon.gov.ua/ua/news/atestaciya-naukovoyi-diyalnosti-vishiv-vidterminuyetsya-na-pochatok-2020-go-krashi-zmozhut-pretenduvati-vzhe-ne-na-100-400-mln-grn-bazovogo-finansuvannya-na-nauku">пресслужба</a> відомства.</p>
      <p>Водночас університети зможуть пройти атестацію та отримати кошти на базове фінансування науки на початку 2020-го — цього разу розподілять вже не 100, а 400 млн грн.</p>
      <p>«Буквально кілька тижнів тому в МОН стартувала атестація, за підсумками якої ми вперше мали дати кращим науковим напрямам у вишах базове фінансування на науку. На 2019 рік на це було закладено 100 млн гривень. Аналіз та експертне оцінювання наукової діяльності повинні проводити незалежні експерти — загалом до МОН було подано понад 900 анкет», — пояснила Новосад.</p>
      <p>Вона наголосила, що атестація, за результатами якої розподіляються бюджетні кошти, проводиться на 5 років.</p>
      <p>«Якість результатів та довіра до них є набагато важливішими, ніж «гонитва» за строками атестації. 2020 року на базове фінансування науки у вишах передбачено вже 400 млн гривень, і дуже важливо, щоб розподіл цих коштів відбувався на основі об’єктивних результатів оцінювання», — зазначила міністерша.</p>
      <p>Окремо очільниця МОН зауважила, що відомство запропонує уряду перерозподілити 100 млн грн, передбачених на 2019 рік, на дофінансування пілотного проєкту зі створення центрів колективного користування науковим обладнанням у вишах.</p>
      <p>Нацрада підтримала пропозицію МОН, рекомендувавши відтермінувати атестацію та здійснити додатковий набір українських та іноземних експертів з числа науковців, які мають вагомий науковий доробок та значний досвід проведення експертизи.</p>
      <related>
        <a href="https://glavcom.ua/country/science/ukrajinska-komanda-posila-pershe-misce-na-jevropeyskiy-olimpiadi-z-matematiki-dlya-divchat-585740.html"/>
        <a href="https://glavcom.ua/news/zelenskiy-postaviv-zavdannya-u-sferi-ohoroni-zdorovya-socpolitiki-osviti-ta-kulturi-637941.html"/>
        <a href="https://glavcom.ua/news/hto-planuje-skasuvati-noviy-ukrajinskiy-pravopis-podrobici-637933.html"/>
      </related>
    </article>
  </body>
</html>