<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-34/hot-fara-frica-un-barbat-a-fost-filmat-in-timp-ce-fura-tigarile-din-buzunarul-unui-politist-video-152586.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T20:33:00+00:00"/>
    <meta property="og:title" content="Hoţ fără frică: Un bărbat a fost filmat în timp ce fura ţigările din buzunarul unui poliţist (VIDEO)"/>
    <meta property="og:description" content="Unii hoţi se dovedesc de neoprit, chiar dacă au de-a face cu oamenii legii. Un bărbat a fost filmat în timp ce fură ţigările din buzunarul unui poliţist care completa un proces-verbal."/>
  </head>
  <body>
    <article>
      <h1>Hoţ fără frică: Un bărbat a fost filmat în timp ce fura ţigările din buzunarul unui poliţist (VIDEO)</h1>
      <address>
        <time datetime="2019-11-05T20:33:00+00:00">05 Nov 2019, 20:33</time>
      </address>
      <figure>
        <img src="https://www.ebihoreanul.ro/modules/news/files/politist05112019.jpg"/>
        <figcaption>(captură video)</figcaption>
      </figure>
      <p>Unii hoţi se dovedesc de neoprit, chiar dacă au de-a face cu oamenii legii. Un bărbat a fost filmat în timp ce fură ţigările din buzunarul unui poliţist care completa un proces-verbal, în comuna prahoveană Floreşti, scrie hotnews.ro.</p>
      <p>Imaginile au fost publicate de Ziarul Incomod. În video se poate vedea cum doi poliţişti completează un proces-verbal, timp în care un bărbat care ţine în mână o doză de bere se plimbă prin spatele lor şi vociferează, în prezenţa mai multor persoane, aflate tot în spatele poliţiştilor.</p>
      <p>La un moment dat, bărbatul bagă mâna în buzunarul unuia dintre poliţişti şi îi fură tigările, iar oamenii din spate râd. Poliţistul nu îşi dă seama că i-au fost furate ţigările, pe care cel care i le-a luat le împarte apoi oamenilor care asistă la scenă.</p>
      <p>Poliţia Prahova a anunţat, marţi dimineaţă, că s-a sesizat din oficiu în urma publicării imaginilor, potrivit aceleiaşi surse.</p>
      <p>"Este vorba despre intervenţia unui echipaj de poliţie la un eveniment sesizat prin dispeceratul 112, în seara zilei de 3 noiembrie. În urma vizionării imaginilor, ne-am sesizat din oficiu cu privire la faptul că o persoană ar fi sustras din buzunarul unui poliţist un pachet de ţigări, fiind făcute cercetări pentru furt calificat", a transmis Poliţia Prahova, citată de Mediafax.ro.</p>
      <p>De asemenea, conducerea IPJ a dispus verificări legate la modul de intervenţie a poliţiştilor.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2FZiarulIncomod%2Fvideos%2F912868355773592%2F&amp;show_text=0&amp;width=560" width="560" height="314" data-service="Facebook" scrolling="no"/>
      </figure>
    </article>
  </body>
</html>