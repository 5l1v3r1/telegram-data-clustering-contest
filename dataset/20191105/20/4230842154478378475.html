<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191105-organy-u-ridkomu-azoti-chy-diyaly-u-stolychnij-klinitsi-chorni-transplantology/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T20:45:16+00:00"/>
    <meta property="og:title" content="Органи у рідкому азоті: чи діяли у столичній клініці чорні трансплантологи"/>
    <meta property="og:description" content="Столичну клініку підозрюють у чорній трансплантації, проте медики запевняють, що, навіть, вилучені технічні засоби не пристосовані для пересадки органів."/>
  </head>
  <body>
    <article>
      <h1>Органи у рідкому азоті: чи діяли у столичній клініці чорні трансплантологи</h1>
      <address>
        <time datetime="2019-11-05T20:45:16+00:00">05 Nov 2019, 20:45</time>
      </address>
      <p>Столичну клініку підозрюють у чорній трансплантації, проте медики запевняють, що, навіть, вилучені технічні засоби не пристосовані для пересадки органів.</p>
      <p>Одну з приватних столичних клінік запідозрили у торгівлі людськими органами. Ніби то чорні трансплантологи викрадали людей, а потім продавали органи за кордон.</p>
      <p>У мережі навіть писали, що з клініки винесли контейнери з серцями та печінками. Поліцейські підтверджують – дійсно проводили обшуки, бо підозрюють, що там проводили незаконні медичні операції.</p>
      <blockquote>– Вилучивши там прилади, технічну документацію та біологічний матеріал, який, до речі, теж направлений на експертизу, ми будемо чітко розуміти, що це за матеріал, звідки він там взявся, чи мав право він там перебувати. І, надалі, чи міг він використовуватись, як органи для проведення подальших медичних операцій, – заявив речник поліції Київщини Микола Жукович.</blockquote>
      <p>Клініка спеціалізується на загальній медицині та косметології. Обшуки на кілька годин паралізували її роботу, а декому зі співробітників навіть стало зле.</p>
      <p>
        <b>Читайте:</b>
        <a href="https://fakty.com.ua/ua/ukraine/20191003-u-kyyevi-likarya-zatrymaly-na-habari-v-20-tys-za-peresadku-pechinky/"> У Києві лікаря затримали на хабарі в $20 тис. за пересадку печінки</a>
      </p>
      <blockquote>– Загнали нас всіх в одну кімнату. Години чи дві ми були в ізоляції. Одній зі співробітниць стало зле. Підозрюють передінфарктний стан, – розповіла медична сестра.</blockquote>
      <p>Під час обшуків поліція вилучила документи та резервуари з рідким азотом. Директор клініки Ярослав Мірошников переконує, що в них зберігалися біологічні зразки, проте аж ніяк не людські органи.</p>
      <blockquote>– Зразки пуповинної крові. У нас дві ліцензії на медичну практику та ліценція кріобанку. Трансплантація органів передбачає юридичні, а найголовніше, технічні умови. Тут це робити неможливо, – зазначив директор.</blockquote>
      <figure>
        <iframe src="https://www.youtube.com/embed/utV4B3zGp8w" width="640" height="360" data-service="Youtube" scrolling="no"/>
      </figure>
      <p>Нагадаємо, 18 жовтня співробітники поліції <a href="https://fakty.com.ua/ua/proisshestvija/20191018-u-kyyevi-vykryly-pryvatnu-kliniku-shho-torguvala-lyudskymy-organamy/">провели обшуки в приватній клініці</a> Медичний центр Інститут сімейної медицини плюс по вулиці Курнатовського, 20, яка, згідно з отриманих оперативних даних, торгувала людськими органами.</p>
    </article>
  </body>
</html>