<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595910/aitiseis-politografisis-neon-ependyton-apo-to-2021"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T20:44:00+00:00"/>
    <meta property="og:title" content="Αιτήσεις πολιτογράφησης νέων επενδυτών από το 2021"/>
    <meta property="og:description" content="Ανακλήσεις πολιτογραφήσεων προβληματικών περιπτώσεων επενδυτών αναμένεται ότι θα αποφασίσει αύριο το Υπουργικό Συμβούλιο. Πέραν των περιπτώσεων που..."/>
  </head>
  <body>
    <article>
      <h1>Αιτήσεις πολιτογράφησης νέων επενδυτών από το 2021</h1>
      <address><time datetime="2019-11-05T20:44:00+00:00">05 Nov 2019, 20:44</time> by <a rel="author">Νέστορας Βασιλείου</a></address>
      <p><b>Ανακλήσεις πολιτογραφήσεων προβληματικών περιπτώσεων επενδυτών αναμένεται ότι θα αποφασίσει αύριο το Υπουργικό Συμβούλιο. Πέραν των περιπτώσεων που έχουν δει το φως της δημοσιότητας και εκθέτουν το πρόγραμμα, γίνεται λόγος και για άλλες, οι οποίες θα αφορούν κατά κύριο λόγο πολιτικά εκτεθειμένα πρόσωπα.<br/></b> <br/>Απ’ εκεί και πέρα, αύριο αναμένεται να σφραγίσει και η διαδικασία του ενισχυμένου ελέγχου δέουσας επιμέλειας, η οποία θα διενεργείται από τρείς διεθνείς οίκους, που έχουν επιλεγεί από το Υπουργείο Εσωτερικών. Το πλέον σημαντικό, σύμφωνα με πληροφορίες του Σίγμα, είναι ότι οι αιτήσεις ξένων επενδυτών για πολιτογράφηση, που εκκρεμούν προς εξέταση ξεπερνούν, σήμερα, τις 700. Δεδομένου ότι υπερβαίνουν το ανώτατο όριο αιτήσεων πολιτογράφησης ξένων επενδυτών, που μπορεί να δεχθεί η Δημοκρατία σε ένα ημερολογιακό έτος, θα μπορούσε να λεχθεί ότι αιτήσεις νέων επενδυτών θα εξεταστούν, πλέον, το 2021. Αφήνεται, ως εκ τούτου, ανοικτό το ενδεχόμενο να ληφθεί απόφαση για αναστολή του Επενδυτικού Προγράμματος της Δημοκρατίας μέχρι το 2021.  <br/> <br/>Το πρωί, από το βήμα του Economist, ο Χάρης Γεωργιάδης έκανε ιδιαίτερη μνεία στο επενδυτικό πρόγραμμα της Δημοκρατίας.<br/> <br/>Παραδέχθηκε ότι στα πρώτα χρόνια της εφαρμογής του Προγράμματος έγιναν και λάθη μεμονωμένα, αλλά όχι ασήμαντα.<br/> <br/>Λίγη ώρα αργότερα, ο Υπουργός Οικονομικών έσπευσε ταχέως στο Προεδρικό Μέγαρο, όπως και ο Υπουργός Εσωτερικών με τις πληροφορίες να φέρουν το αντικείμενο της συνάντησής τους με τον πρόεδρο της Δημοκρατίας να αφορούσε το Επενδυτικό Πρόγραμμα της Δημοκρατίας. Ο Υπουργός Οικονομικών, πάντως, δηλώνει υπέρμαχος της αυστηρότητας του Σχεδίου και του ενδελεχούς ελέγχου των επενδυτών, που αιτούνται πολιτογράφησης, παρά τις αντιδράσεις που προκαλεί στους εμπλεκόμενους.<br/> <br/>Οι αυστηροί έλεγχοι επιβάλλονται, ανέφερε χαρακτηριστικά ο Χάρης Γεωργιάδης, τονίζοντας ότι πρέπει όλοι να κατανοήσουν πως το καλό όνομα και η φήμη της Κύπρου έχουν πολύ πιο μεγάλη αξία από την πώληση ακόμη μιας έπαυλης. Ο Υπουργός Οικονομικών διαπιστώνει ότι υπερεκτιμάται η σημασία του προγράμματος για την οικονομία, τόσο από τους επικριτές του όσο και από τους υποστηρικτές του.<br/> </p>
      <figure>
        <iframe src="https://www.youtube.com/embed/BrSwm7D_kxg" width="560" height="315" data-service="Youtube" scrolling="no"/>
      </figure>
    </article>
  </body>
</html>