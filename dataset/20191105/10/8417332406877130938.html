<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/05/St%C3%B8re-mener-Hauglie-har-mottatt-uromeldinger-fra-Nav-uten-%C3%A5-ta-grep-20323493.ece"/>
    <meta property="og:site_name" content="adressa.no"/>
    <meta property="article:published_time" content="2019-11-05T10:09:09+00:00"/>
    <meta property="og:title" content="Støre mener Hauglie har mottatt uromeldinger fra Nav uten å ta grep"/>
    <meta property="og:description" content="Støre mener Anniken Hauglie må svare på hvorfor hun ikke sørget for at pågående saker ble stanset, straks hun ble orientert om mulige feil fra Nav."/>
  </head>
  <body>
    <article>
      <h1>Støre mener Hauglie har mottatt uromeldinger fra Nav uten å ta grep</h1>
      <address><time datetime="2019-11-05T10:09:09+00:00">05 Nov 2019, 10:09</time> by <a rel="author">(NTB) NTB</a></address>
      <p>Støre mener Anniken Hauglie må svare på hvorfor hun ikke sørget for at pågående saker ble stanset, straks hun ble orientert om mulige feil fra Nav.</p>
      <aside><a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/05/javascript:void(0);">Del denne artikkelen på e-post</a></aside>
      <p>– Det virker som om departementet i mange måneder passivt har mottatt urosignaler fra Nav. Hvorfor førte ikke dette til aktivitet fra departementet for å få klarhet i saken? sa han i Stortinget tirsdag.</p>
      <p>Arbeids- og sosialminister Anniken Hauglie redegjorde da for Nav-skandalen.</p>
      <p>– Når feilen ikke ble oppdaget tidligere, burde den i alle fall ha blitt oppdaget da, sa han.</p>
      <p>Han rettet også kritikk mot Nav.</p>
      <p>– Hva er det som gjør at Nav ikke er lydhør overfor trygderetten, når den sender ni saker tilbake til Nav i perioden 2017-2018? Hvordan kan Nav bare mene at domstolenes rettsanvendelse ikke er riktig og fortsette som før, spurte han.</p>
      <p>Støre var imidlertid tydelig på at Hauglie har det øverste ansvaret.</p>
      <p>– Dette er Navs ansvar og politisk er Nav arbeidsministerens ansvar, sa han.</p>
      <p>Saken reiser åpenbare spørsmål om politisk ansvar, sier Støre, som også understreket at tidligere regjeringer også må granskes.</p>
      <p>– Granskningen må gå så langt tilbake i tid som nødvendig. I denne saken må alle steiner snus, uavhengig av hvilke partier som har regjeringsmakt til hvilken tid, sa han.</p>
      <p>Han mener det har sviktet i alle ledd.</p>
      <p>– Det er nedslående og sannsynlig at det har sviktet hos alle statsmaktene – i regjering, storting og i domstolene.</p>
      <p>(©NTB)</p>
    </article>
  </body>
</html>