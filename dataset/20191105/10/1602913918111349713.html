<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/burse-fonduri-mutuale/gigantul-de-bijuterii-pandora-cu-activitate-si-in-romania-se-prabuseste-cu-12-pe-bursa-din-copenhaga-dupa-un-trimestru-sub-asteptari-18542780"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T10:32:50+00:00"/>
    <meta property="og:title" content="Gigantul de bijuterii Pandora, cu activitate şi în România, se prăbuşeşte cu 12% pe bursa din Copenhaga după un trimestru sub aşteptări"/>
    <meta property="og:description" content="Acţiunile gigantului danez de bijuterii Pandora se prăbuşesc marţi pe bursa din Copenhaga, după ce producătorul a raportat rezultate trimestriale sub aşteptări pentru T3 2019."/>
  </head>
  <body>
    <article>
      <h1>Gigantul de bijuterii Pandora, cu activitate şi în România, se prăbuşeşte cu 12% pe bursa din Copenhaga după un trimestru sub aşteptări</h1>
      <address><time datetime="2019-11-05T10:32:50+00:00">05 Nov 2019, 10:32</time> by <a rel="author" href="https://www.zf.ro/autor/alex-ciutacu" target="_blank">Alex Ciutacu</a></address>
      <p>Acţiunile gigantului danez de bijuterii Pandora se prăbuşesc marţi pe bursa din Copenhaga, după ce producătorul a raportat rezultate trimestriale sub aşteptări pentru T3 2019.</p>
      <p>Astfel, marţi la ora 12.20, acţiunile Pandora se tranzacţionau pe bursa din Copenhaga la valoarea de 40,14 euro per acţiune, în scădere cu 11,7% de la începutul şedinţei de tranzacţionare, la o capitalizare bursieră de peste 4,4 miliarde euro.</p>
      <p>Pandora a raportat pierderi nete de aproape 16 milioane de euro pentru al treilea trimestru, în comparaţie cu un profit de peste 127 milioane euro în aceeaşi perioadă a anului trecut. Compania a înregistrat venituri trimestriale de 591,6 milioane euro, potrivit datelor MarketWatch.</p>
      <p>Analiştii chestionaţi de FactSet estimau un profit net de peste 60 milioane euro, la venituri totale de 626,4 milioane euro.</p>
      <p>Compania, care vinde brăţări, inele şi cercei în circa 7.700 de locaţii la nivel global, a anunţat că a pus în derulare un plan de reorganizare. Pandora s-a concentrat în principal pe regândirea promoţiilor, pe îmbunătăţirea produselor, magazinelor şi pe schimbarea de marketing, precum şi pe reducerea costurilor şi schimbarea structurii organizatorice.</p>
      <p>Pandoara a anunţat că se aşteaptă la o performanţă mai bună în T4, profitând şi de sărbătorile de iarnă.</p>
    </article>
  </body>
</html>