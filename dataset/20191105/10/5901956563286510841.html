<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/ideja-za-kosilo-lecna-juha-z-gobami-241917"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T10:59:00+00:00"/>
    <meta property="og:title" content="Ideja za kosilo: lečna juha z gobami"/>
    <meta property="og:description" content="V prihajajoči sezoni jedi na žlico ne pozabimo na lečo, stročnico odličnega okusa in široke uporabnosti. V primerjavi z drugimi suhimi stročnicami v zrnju, denimo fižolom, čičeriko ali sojo,..."/>
  </head>
  <body>
    <article>
      <h1>Ideja za kosilo: lečna juha z gobami</h1>
      <h2>Za vrhunski okus dodamo pest suhih jurčkov.</h2>
      <address><time datetime="2019-11-05T10:59:00+00:00">05 Nov 2019, 10:59</time> by <a rel="author">A. K.</a></address>
      <p>V prihajajoči sezoni jedi na žlico ne pozabimo na lečo, stročnico odličnega okusa in široke uporabnosti. V primerjavi z drugimi suhimi stročnicami v zrnju, denimo fižolom, čičeriko ali sojo, je mnogo prej kuhana, pa še namakati je ni treba. Tako da je lahko tudi izbira za pripravo jedi po hitrem navdihu.<br/>Za 4 osebe:<br/>250 g šampinjonov<br/>1 pest suhih jurčkov<br/>1 skodelica leče<br/>1 čebula<br/>3 stroki česna<br/>1 večji korenček<br/>2 žlici paradižnikove omake<br/>sol, poper, olje<br/>rožmarin, kumina<br/>sveži peteršilj<br/>Šampinjone očistimo in narežemo na lističe, jurčke namočimo. Čebulo in česen olupimo, nasekljamo in svetlo prepražimo na olju. Dodamo na kocke narezano korenje in gobe ter dušimo nekaj minut. Zalijemo z vodo, dodamo paradižnik, kumino in vejico rožmarina, solimo in popramo ter počakamo, da zavre. V juho stresemo oprano lečo in kuhamo slabe pol ure. Jed mora biti gostljata. Potresemo s svežim sesekljanim peteršiljem.<br/><br/><br/>Gosta enolončnica bo kuhana v pol ure, če uporabimo rdečo lečo, pa še prej. Leča bo jed hkrati zgostila, tako da ni treba narediti podmeta iz moke. Zelo dobro se ujame z jesenskimi plodovi, na primer gobami in bučami, ter z različnimi vrstami zelenjave. Seveda jo lahko pripravimo tudi z mesom, bodisi kot prilogo bodisi v enolončnici. </p>
    </article>
  </body>
</html>