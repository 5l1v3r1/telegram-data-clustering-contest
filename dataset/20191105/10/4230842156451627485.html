<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-u-radi-hochut-skasuvaty-shtrafy-za-samogonovarinnya/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T10:38:52+00:00"/>
    <meta property="og:title" content="У Раді хочуть скасувати штрафи за самогоноваріння"/>
    <meta property="og:description" content="У парламенті зареєстрували законопроект, який пропонує скасувати штрафи за виготовлення самогону для власного споживання."/>
  </head>
  <body>
    <article>
      <h1>У Раді хочуть скасувати штрафи за самогоноваріння</h1>
      <address>
        <time datetime="2019-11-05T10:38:52+00:00">05 Nov 2019, 10:38</time>
      </address>
      <p>У парламенті зареєстрували законопроект, який пропонує скасувати штрафи за виготовлення самогону для власного споживання.</p>
      <p>Шестеро народних депутатів від фракції Слуги народу пропонують Верховній Раді скасувати штрафи за виготовлення самогону для власного споживання.</p>
      <p>Законопроект <a href="http://w1.c1.rada.gov.ua/pls/zweb2/webproc4_1?pf3511=67269">№2371</a> вже зареєстрований у парламенті. Його головний ініціатор – нардеп Слуги народу Володимир Ватрас.</p>
      <p>У документі пропонується вилучити статтю 176 із Адміністративного кодексу, яка передбачає штрафи у розмірі 51-170 грн за виготовлення, зберігання самогону та апаратів для його виготовлення без мети збуту.</p>
      <p><b>Читайте:</b> <a href="https://fakty.com.ua/ua/lifestyle/zdorove/20191018-vcheni-nazvaly-nebezpeku-chastogo-vzhyvannya-alkogolyu/">Вчені назвали небезпеку частого вживання алкоголю</a></p>
      <p>У пояснювальній записці йдеться, що у 2018 році в судах розглянули тільки 197 справ про порушення, пов’язані з самогоноварінням, і оштрафували 80 осіб. З цього зробили висновок, що такі обмеження неефективні і дають поліцейським повноваження з корупційною складовою.</p>
      <blockquote>– На сьогодні з даного питання не повинна встановлюватися відповідальність. Якщо людина, лише для власного споживання виготовляє з продуктів своєї праці міцні алкогольні напої, то це її природне право, яке не може бути обмежене державою. Кожна людина має право користуватися плодами своєї праці для задоволення власних потреб, – йдеться в записці.</blockquote>
      <p>Нагадаємо, 23 жовтня Зеленський подав у Раду законопроект про внесення змін до закону України про <a href="https://fakty.com.ua/ua/ukraine/20191023-zelenskyj-proponuye-skasuvaty-monopoliyu-na-vyrobnytstvo-spyrtu/">державне регулювання виробництва і обігу спирту</a>.</p>
    </article>
  </body>
</html>