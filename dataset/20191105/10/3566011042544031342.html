<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545081.html/%D9%81%D8%B9%D8%A7%D9%84%DB%8C%D8%AA----%D8%B3%D9%85%D9%86-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87--%D8%B6%D8%B1%D9%88%D8%B1%D8%AA-%D8%AA%D9%88%D8%A7%D9%86%D9%85%D9%86%D8%AF%D8%B3%D8%A7%D8%B2%DB%8C-%D8%B3%D8%A7%D8%B2%D9%85%D8%A7%D9%86-%D9%87%D8%A7%DB%8C-%D9%85%D8%B1%D8%AF%D9%85-%D9%86%D9%87%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T10:54:00+00:00"/>
    <meta property="og:title" content="فعالیت ۹۰ سمن در کرمانشاه/ ضرورت توانمندسازی سازمان‌های مردم نهاد"/>
    <meta property="og:description" content="معاون امور جوانان اداره کل ورزش و جوانان استان کرمانشاه از فعالیت ۹۰ سمن در این استان خبر داد."/>
  </head>
  <body>
    <article>
      <h1>فعالیت ۹۰ سمن در کرمانشاه/ ضرورت توانمندسازی سازمان‌های مردم نهاد</h1>
      <h2>معاون امور جوانان اداره کل ورزش و جوانان کرمانشاه مطرح کرد</h2>
      <address>
        <time datetime="2019-11-05T10:54:00+00:00">05 Nov 2019, 10:54</time>
      </address>
      <p>معاون امور جوانان اداره کل ورزش و جوانان استان کرمانشاه از فعالیت ۹۰ سمن در این استان خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدی فتاحیان در گفتگو با خبرنگار <a href="http://www.mersadnews.ir/news/386583/%D9%81%D8%B9%D8%A7%D9%84%DB%8C%D8%AA-%DB%B9%DB%B0-%D8%B3%D9%85%D9%86-%D8%AF%D8%B1-%DA%A9%D8%B1%D9%85%D8%A7%D9%86%D8%B4%D8%A7%D9%87-%D8%B6%D8%B1%D9%88%D8%B1%D8%AA-%D8%AA%D9%88%D8%A7%D9%86%D9%85%D9%86%D8%AF%D8%B3%D8%A7%D8%B2%DB%8C-%D8%B3%D8%A7%D8%B2%D9%85%D8%A7%D9%86%E2%80%8C%D9%87%D8%A7%DB%8C-%D9%85%D8%B1%D8%AF%D9%85-%D9%86%D9%87%D8%A7%D8%AF">مرصادنیوز </a>اظهار داشت: در حال حاضر ۹۰ سمن فعال در سطح استان داریم که در ابتدای سال شمار آنها ۶۹ سمن بوده است.</p>
      <p>وی با بیان اینکه بیش از ۳۰ سمن در حال طی کردن مراحل اداری برای ثبت هستند، افزود: تا پایان سال بیش از تعهد سازمان که تشکیل ۲۰ سمن در سال است ثبت سمن خواهیم داشت.</p>
      <p>معاون امور جوانان اداره کل ورزش و جوانان استان کرمانشاه بیان داشت: سمن های استان کرمانشاه عمدتا در حوزه های کاهش آسیب های اجتماعی، مسائل خانواده، فرهنگی و مذهبی فعالیت دارند.</p>
      <p>این مسئول تصریح کرد: در حوزه های گردشگری، کارآفرینی، تولید محصولات فرهنگی و رسانه ای، علمی و پژوهشی، محیط زیست و ... هم سمن هایی داریم که در حال فعالیت هستند اما تعداد آنها بسیار کم است.</p>
      <p>
        <b>سمن های حوزه اجتماعی و تحکیم خانواده بیشترین فراوانی را دارند</b>
      </p>
      <p>فتاحیان گفت: در حال حاضر بیشترین نیاز استان به تاسیس سمن هایی است که در حوزه تولیدات رسانه ای و خبری، کارآفرینی، گردشگری و پژوهشی فعالیت کنند.</p>
      <p>وی با اعلام اینکه بیشترین فراوانی در بین سمن های حوزه اجتماعی و تحکیم خانواده وجود دارد، عنوان کرد: از ابتدای سال تا کنون بیش از ۲۰ سمن به جمع سمنها اضافه شده که امیدواریم تا پایان سال این تعداد به بیش از ۵۰ سمن برسد.</p>
      <p>معاون امور جوانان اداره کل ورزش و  جوانان استان کرمانشاه با تاکید بر اینکه بیش از افزایش کمی سمن ها باید به فکر افزایش کیفی آنها باشیم، افزود: سمن ها در کشور و به خصوص در کرمانشاه نهادهای مدنی نو پایی هستند که نیاز است بیشترین توان در خصوص توانمندسازی آنها هزینه شود البته این مهم در حال انجام است.</p>
      <p>
        <b>توانمندسازی سمن ها در دستور کار است</b>
      </p>
      <p>این مسئول با بیان اینکه یکی از مهمترین دغدغه های معاونت جوانان توانمندسازی سمن ها است، گفت: به صورت ماهانه در استان های مختلف برنامه های توانمندسازی سمن ها در حال انجام است و این موضوع باید استمرار داشته باشد.</p>
      <p>فتاحیان افزود: سمن های ما در ابتدای راه هستند با این وجود سمن هایی داریم که به صورت تخصصی در حوزه ی خود فعالیت می کنند.</p>
      <p>
        <b>ارائه خدمات برخی سمن ها در حوزه  مسائل خانواده و کاهش طلاق </b>
      </p>
      <p>وی خاطرنشان کرد: برخی از سمن های که در حوزه مسائل خانواده و کاهش طلاق فعالیت می کنند، کاملا حرفه ای هستند، حتی به نهادهایی مانند بهزیستی که نهادی کاملا تخصصی و علمی هستند خدمات ارائه می دهند که از نقاط قوت محسوب می شوند.</p>
      <p>معاون امور جوانان اداره کل ورزش و جوانان استان کرمانشاه ادامه داد: یکی دیگر از سمن هایی که در حوزه گردشگری مشغول به فعالیت است، علاوه بر اینکه چند جوان را مشغول به کار کرده، کاملا حرفه ای در حوزه ی گردشگری فعالیت می کنند، اعضای این سمن را جوانان نخبه ی تحصیل کرده تشکیل می دهد.</p>
      <p>فتاحیان خاطرنشان کرد: همین سمن اخیرا طرحی به وزارت ورزش و جوانان ارائه داده که می تواند زمینه ایجاد اشتغال پایدار در مناطق روستایی و برخی شهرهای استان فراهم کند.</p>
      <p>وی با بیان اینکه چنین مصادیقی به معنای استفاده از فکر و قابلیت جوانان است که در استان در حال متبلور شدن است، بیان کرد: درصدد هستیم این سمن ها را الگوی مناسبی برای سایر سمن های کم تجربه تر قرار دهیم.</p>
      <p>
        <b>همکاری یکی از سمن های فعال در حوزه آسیب های اجتماعی با سازمان بهداشت جهانی</b>
      </p>
      <p>این مسئول گفت: یکی از سمنها در حوزه آسیب های اجتماعی و مبارزه با ایدز فعالیت دارد که در حال حاضر طرف مشورت سازمان بهداشت جهانی است و در کشورهای مختلف در حال برگزاری کارگاه های توانمندسازی برای سمن های آنها است.</p>
      <p>معاون امور جوانان اداره کل ورزش و جوانان استان کرمانشاه با اعلام اینکه دبیر سمن مذکور به عنوان مدرس در اجلاس مختلف جهانی شرکت می کند، گفت: این موضوع باعث افتخار ماست بنابراین باید قدر این جوان ها را بدانیم.</p>
      <p>وی بیان کرد: مشکلات سمن ها را می توان در چند مقوله بررسی کرد؛ یکی از مشکلات سمن ها کم تجربگی برخی از آنها است که برای حل این مشکل باید موضوع توانمندسازی را جدی بگیریم.</p>
      <p>فتاحیان گفت: با توجه به اینکه اجرای برنامه های اجتماعی می توانند تاثیر مثبت یا منفی بر اجتماع داشته باشند لذا یکی از مهمترین اهداف ورزش و جوانان باید موضوع توانمندسازی سمن ها باشد.</p>
      <p>معاون امور جوانان اداره کل ورزش و جوانان استان کرمانشاه گفت: از دیگر مشکلات سمن ها عدم اعتماد برخی از مسئولین به جوانان است که این مهم موجب شده اموری که امکان برونسپاری آنها وجود دارد به سمن ها سپرده نشود.</p>
      <p>
        <b>یکی از مشکلات مهم سمن ها مسائل مالی است</b>
      </p>
      <p>این مسئول با بیان اینکه یکی دیگر از مشکلات مهم سمن ها مسائل مالی آنها است، گفت: معمولا سمن های استان را جوانانی تشکیل می دهند که به لحاظ مالی آنقدر شرایط مساعدی ندارند تا بتوانند برای ورود به مشکلات اجتماعی هزینه کنند یا هنوز آنقدر رشد نکرده اند که بتوانند با خیرین ارتباط موثر بگیرند و از توان آنها استفاده کنند.</p>
      <p>وی ادامه داد: برهمین مبنا برای تمرین فعالیت اجتماعی باید به سمنها اعتماد و از آنها حمایت کرد.</p>
      <p>فتاحیان خاطرنشان کرد: در همین راستا اعتباراتی در اختیار این سمنها گذاشته می شود، همچنین ادارات موظف هستند برخی کارهای خود را به منظور حمایت از سمن ها برونسپاری کنند.</p>
      <p>انتهای پیام/</p>
    </article>
  </body>
</html>