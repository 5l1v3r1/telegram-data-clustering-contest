<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1977151/suudi-arabistan-kraliyet-donanmas%C4%B1-uluslararas%C4%B1-imx19-deniz-tatbikat%C4%B1na-kat%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-05T10:00:00+00:00"/>
    <meta property="og:title" content="Suudi Arabistan Kraliyet Donanması, uluslararası IMX19 deniz tatbikatına katıldı"/>
    <meta property="og:description" content="Suudi Arabistan Kraliyet Donanması, dün, ABD Deniz Kuvvetleri Merkez Komutanlığı tarafından düzenlenen ve Akabe Körfezi’nden, Arap Körfezi’nin kuzeyine kadar uzanan uluslararası IMX19 deniz tatbikatına katıldı. Bahreyn’deki Selman Deniz Üssü’ne gelen"/>
  </head>
  <body>
    <article>
      <h1>Suudi Arabistan Kraliyet Donanması, uluslararası IMX19 deniz tatbikatına katıldı</h1>
      <address>
        <time datetime="2019-11-05T10:00:00+00:00">05 Nov 2019, 10:00</time>
      </address>
      <p>Suudi Arabistan Kraliyet Donanması, dün, ABD Deniz Kuvvetleri Merkez Komutanlığı tarafından düzenlenen ve Akabe Körfezi’nden, Arap Körfezi’nin kuzeyine kadar uzanan uluslararası IMX19 deniz tatbikatına katıldı.<br/><br/>Bahreyn’deki Selman Deniz Üssü’ne gelen Suudi Arabistan Kraliyet Donanması, Suudi Arabistan Askeri Ataşesi Tuğgeneral Fehd bin es-Saniyan tarafından karşılandı.<br/><br/>Saniyan açıklamasında, hedeflerinin, tatbikata katılan ülkeler arasındaki ilişkileri ve işbirliğini güçlendirmek olduğunu söyledi.<br/><br/>Suudi Arabistan Deniz Kuvvetleri Komutanı ve Tatbikat Komutanı yardımcısı Tuğgeneral Abdullah el-Şamari, Suudi Arabistan’ın 56 ülke ve 7 uluslararası kuruluşun katıldığı uluslararası deniz tatbikatına katılmasının, dünyadaki diğer deniz kuvvetleri ile olan koordinasyonunu sürdürmek için yapıldığına değinerek, tatbikatın iki aşamada gerçekleşeceğini söyledi. Şamari açıklamasında, tatbikatın ilk aşamasında ABD Ordusu Savaş Koleji’nin (USAWC) denetimi ile uluslararası deniz ticareti ve seyrüsefer serbestisiyle ilgili teorik eğitim verileceği, ikinci aşamada ise uluslararası deniz ulaşımına yönelik tehditleri etkisiz hale getirmek amacıyla tatbikata katılan tüm gemilerin denize açılacağını söyledi.<br/><br/>Tuğgeneral Abdullah el-Şamari, bu gibi tatbikatların dünyadaki diğer donanma güçleri ile taktiksel ve komuta kontrollerini birleştirme anlamında fayda sağlayacağını ve Suudi Arabistan Kraliyet Donanmasının muharebe kabiliyetini yükselteceğini ifade etti.</p>
    </article>
  </body>
</html>