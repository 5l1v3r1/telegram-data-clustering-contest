<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-suprem-reactiva-les-euroordres-contra-clara-ponsati-toni-comin-i-lluis-puig/noticia/2960989/"/>
    <meta property="og:site_name" content="CCMA"/>
    <meta property="article:published_time" content="2019-11-05T10:58:00+00:00"/>
    <meta property="og:title" content="El Suprem reactiva les euroordres contra Clara Ponsatí, Toni Comín i Lluís Puig"/>
    <meta property="og:description" content="La reactivació de les ordres d'extradició a Espanya dels tres exconsellers de Puigdemont arriba cinc dies després que la Fiscalia ho va demanar al jutge instructor Pablo Llarena"/>
  </head>
  <body>
    <article>
      <h1>El Suprem reactiva les euroordres contra Clara Ponsatí, Toni Comín i Lluís Puig</h1>
      <h2>La reactivació de les ordres d'extradició a Espanya dels tres exconsellers de Puigdemont arriba cinc dies després que la Fiscalia ho va demanar al jutge instructor Pablo Llarena</h2>
      <address><time datetime="2019-11-05T10:58:00+00:00">05 Nov 2019, 10:58</time> by <a rel="author">Redacció</a></address>
      <p>El jutge <b>Pablo Llarena</b>, del <b>Tribunal Suprem</b>, ha emès aquest dimarts una <b>nova euroordre</b> contra <b>Clara Ponsatí</b>, <b>Toni Comín</b> i <b>Lluís Puig</b>, <b>exconsellers </b>de l'últim govern presidit per Carles Puigdemont.</p>
      <p>Reclama l<b>'extradició a Espanya</b> de Ponsatí, exconsellera d'Educació, per l'únic càrrec de sedició. A Comín, exconseller de Salut, l'acusa dels delictes de <b>sedició i malversació</b>, els mateixos pels quals han estat condemnats a <a href="https://www.ccma.cat/324/100-anys-de-preso-pel-govern-de-l1-o-la-presidenta-del-parlament-i-els-presidents-domnium-i-anc/noticia/2951716/">gairebé 100 anys de presó nou dels líders independentistes jutjats al Tribunal Suprem</a>. Puig, exconseller de Cultura, està acusat de <b>malversació i desobediència</b>.</p>
      <p>La decisió del jutge instructor Llarena arriba cinc dies després que la Fiscalia del Suprem li <a href="https://www.ccma.cat/324/la-fiscalia-demana-a-llarena-que-reactivi-les-euroordres-contra-comin-puig-i-ponsati/noticia/2959920/">va demanar la reactivació de les euroordres</a> contra els exconsellers Ponsatí, Comín i Puig.</p>
      <p> </p>
      <figure>
        <img src="https://www.ccma.cat/multimedia/jpg/9/6/1572952496169.jpg"/>
      </figure>
      <p>
        <i>Lluís Puig, Clara Ponsatí, Carles Puigdemont i Toni Comín (ACN/Natàlia Segura)</i>
      </p>
      <p> </p>
      <p>L'advocat de Clara Ponsatí, <b>Aamer Anwar</b>, ha <b>confirmat a TV3 </b>que s'ha reactivat l'euroordre i que l'exconsellera <b>es presentarà a la policia </b>dijous que ve al matí, a Edimburg. Anwar ha emès un comunicat en què explica que la seva defensada serà <b>detinguda en espera de la vista</b> i que demanaran la <b>llibertat sota fiança</b>.</p>
      <p> </p>
      <figure>
        <iframe data-src="https://twitter.com/AamerAnwar/status/1191683415181070337?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>També que que Ponsatí <b>"rebutja completament" l'acusació</b> de sedició i que si fos declarada culpable podria ser condemnada a una <b>pena de fins a 15 anys</b>. I afegeix: </p>
      <blockquote>"Aquesta euroordre és vista per més de dos milions de votants catalans com un intent sistemàtic de criminalitzar la lluita per la independència. L'equip legal de Clara [Ponsatí] argumentarà que no té garantit el dret a un judici just a Espanya, on la majoria dels integrants del govern català ja estan empresonats o són a l'exili." "Clara [Ponsatí] creu que l'acusació [de sedició] forma part d'una "persecució motivada políticament" i que la seva extradició seria injusta i incompatible amb els seus drets humans."</blockquote>
      <p>Ponsatí, de 62 anys, professora de la Universitat de Saint Andrews, resideix a <b>Escòcia</b>, al Regne Unit. Comín, de 48 anys, i Puig, de 60, esideixen a Bèlgica.</p>
      <p>Llarena ja havia emès una <b>primera euroordre</b> contra tots tres, però <b>després la va retirar</b>, juntament amb les que havia dictat contra Puigdemont, l'exconsellera <b>Mertixell Serret</b> i la vicepresidenta d'ERC, <b>Marta Rovira</b>. Va ser l'estiu de l'any passat quan un <b>tribunal alemany</b> va acceptar <a href="https://www.ccma.cat/324/llarena-rebutja-lextradicio-de-puigdemont-per-malversacio-i-retira-leuroordre-de-lexpresident-i-de-comin-puig-serret-rovira-i-ponsati/noticia/2867447/">extradir Carles Puigdemont <b>només pel càrrec de malversació</b></a>.</p>
      <p>El mateix dia que es va fer pública la sentència del judici del procés, el 14 d'octubre, Llarena ja va reactivar l'<b>euroordre contra Carles Puigdemont</b>.</p>
    </article>
  </body>
</html>