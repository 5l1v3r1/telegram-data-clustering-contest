<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/experts/sudi-po-privatbanku-novi-podrobici-viktor-tregubov-50051658.html"/>
    <meta property="og:site_name" content="НВ"/>
    <meta property="article:published_time" content="2019-11-05T10:45:00+00:00"/>
    <meta property="og:title" content="«Той-Кого-Не-Можна-Називати» проти України"/>
    <meta property="og:description" content="Суперечка найвпливовішого в країні олігарха і України, в особі державного Приватбанку, — це феєрія юридичного абсурду. Настільки дикого, що про нього навіть складно розповідати"/>
  </head>
  <body>
    <article>
      <h1>«Той-Кого-Не-Можна-Називати» проти України</h1>
      <h2>Суперечка найвпливовішого в країні олігарха і України, в особі державного Приватбанку, — це феєрія юридичного абсурду. Настільки дикого, що про нього навіть складно розповідати</h2>
      <address><time datetime="2019-11-05T10:45:00+00:00">05 Nov 2019, 10:45</time> by <a rel="author">Віктор Трегубов</a></address>
      <p>Коли, продершись крізь заплутану мову судових постанов, вдається збагнути, про що мовилося, перше, що спало на думку, — ущипніть мене. Я, напевно, щось зрозумів неправильно. Так не може бути.</p>
      <p>Може.</p>
      <p><b>Зараз я вам розповім про одну таку справу.</b> Повірте, вам це потрібно. Не тільки тому, що від результату цієї справи залежить доля фінансової системи України, курс національної валюти, і, ймовірно, ваш особистий добробут, а й тому, що ви мусите розуміти, як в Україні часом робляться справи.</p>
      <p>Тож розпочнімо.</p>
      <p><b>Преамбула.</b> Дехто дуже важливий і дуже впливовий (назвемо його, для простоти, Ігорем Валерійовичем) судиться з підприємством (назвемо його, для простоти, Приватбанком) і тим, що стоїть за ним, тобто Національним банком країни. Нещодавно підприємство було його власним, але з його ж згоди було передано державі на межі банкрутства і на вигідних для нього умовах. І тепер державне підприємство, отямившись, бажає компенсації за зловживання, що довели його до дистрофії. І судиться. І успішно виграє, тому що вибирає успішну тактику: перетягнути судові розгляди туди, куди не дотягнуться навіть довжелезні руки впливового візаві. Скажімо, в Лондон.</p>
      <p>На Лондон у поважного пана важелів впливу дійсно немає — радше навпаки. Але є на державу, в якій існує це підприємство. І на окремі його суди. І навіть, судячи з усього, на окремі його правоохоронні органи.</p>
      <p>В результаті починається судовий спам: в суди відправляється відразу безліч різних справ. У них Ігор Валерійович то від свого імені, то від імені своїх фірм-прокладок чіпляється до кожного етапу передачі Приватбанку. Справа навіть не в тому, що він хоче його повернути: він хоче його заткнути, вийшовши з-під удару британського правосуддя (а також американських спецслужб, котрі також цікавляться його фінансовою діяльністю).</p>
      <p>У цих судах багато яскравих справ, феєричних звинувачень і фантастичного нахабства крутійства. Так, в одній з них фірма-прокладка, що повністю належить Ігорю Валерійовичу і його партнеру, використовує свій статус колишнього міноритарного акціонера Приватбанку і просить визнати націоналізацію недійсною, тому що Ігор Валерійович просив про неї, не проконсультувавшись з цією фірмою.</p>
      <aside>Банк судиться з олігархом. В Україні і за кордоном. І тут двоє суддів забороняють банку, його юристам і пов’язаним з ними компаніям… взагалі згадувати цю людину. Як в Гаррі Поттера — Лорд Чиє-Ім'я-Не-Можна-Називати</aside>
      <p>
        <b>Але те, що відбувається зараз, набагато яскравіше.</b>
      </p>
      <p>15 грудня 2017 року Солом’янський райсуд Києва в рамках провадження у справі з описаного вище «судового спаму»… забороняє Нацбанку і Приватбанку використовувати персональні дані Ігоря Валерійовича.</p>
      <p>Ще раз. Банк судиться з олігархом. В Україні і за кордоном. І тут двоє суддів забороняють банку, його юристам і пов’язаним з ними компаніям… взагалі згадувати цю людину. Як у Гаррі Поттера — Лорд Чиє-Ім'я-Не-Можна-Називати.</p>
      <p>Дещо незручно судитися з людиною, якщо суд заборонив тобі називати його по імені.</p>
      <p>Очевидно, що ці рішення суду не тільки повна маячня з точки зору здорового глузду, але і явно неправосудна дія з точки зору закону. Сама ж суддя вже за кілька тижнів — 3 січня 2018 року — скасовує своє ж рішення.</p>
      <p>Ось тільки запізно. За це і ще кілька подібних справ Вища рада правосуддя її звільняє.</p>
      <p>Але буквально наступного дня (так, 4 січня) ситуація повторюється в другому суді. Місце дії — вже Київський райсуд Одеси, предмет позову — захист честі і гідності Ігоря Валерійовича, якому не сподобався один із сюжетів на регіональному телебаченні. І знову суд забороняє Приватбанку і його адвокатам згадувати особисті дані позивача.</p>
      <p>А 12 січня задню дає вже суддя цього суду. Скасовує власне рішення, вибачається — і встигає не потрапити під роздачу.</p>
      <p>Здавалося б, навіщо ці безглузді рухи тіла? Судді тільки даремно підставились. І скасовувати рішення довелося, і ще й вибачатися за фактом.</p>
      <p>Та ні, як виявилося, у всьому був сенс.</p>
      <p>На арену виходить важкоатлет — Печерський райсуд Києва і начебто незалежний слідчий орган в особі Державного бюро розслідувань. 25 вересня 2019 року суд приймає рішення, що ДБР може отримати доступ до всіх документів НБУ і його юристів, що стосуються всіх взаємодій з Ігорем Валерійовичем.</p>
      <p>На якій підставі?</p>
      <p>Якийсь екс-депутат в якості дембельського акорду, за тиждень до втрати депутатських повноважень в серпні 2019 року, встиг поскаржитися в ДБР, що, мовляв, НБУ не виконує вимоги Київського райсуду Одеси. І продовжує згадувати Ігоря Валерійовича.</p>
      <p>Так, постривай, маячня якась — скажете ви. Якщо це рішення було прийнято 4 січня минулого року, а 15 січня, через 11 днів, скасовано самим суддею, з якого доброго дива, власне, НБУ його виконувати?</p>
      <p>За логікою Печерського суду, достатньо того, що це рішення діяло з 4 по 15 січня 2018 року.</p>
      <p>Так. Вибачте. На початку матеріалу я обіцяв вам нестерпний для логічного аналізу марення української судової казуїстики. Ось він. Саме так все і йде.</p>
      <p>
        <b>Давайте ще раз, цього разу описуючи всю схему.</b>
      </p>
      <p>На одному з регіональних телеканалів виходить сюжет, де Ігор Валерійович вбачає образливі для себе речі і подає позов про захист честі і гідності. На підставі цього позову суд забороняє — ні, не тільки телеканалу, а й НБУ, і Приватбанку, і всім-всім-всім — згадувати ім'я Ігоря Валерійовича. Через 11 днів суддя скасовує це рішення. Ще через півтора року якийсь депутат звинувачує НБУ в тому, що він це рішення не виконує, і на підставі цього Печерський райсуд відкриває ДБР доступ до всіх документів НБУ, Приватбанку та їх юристів, пов’язаних з Ігорем Валерійовичем.</p>
      <p>Так, включаючи справи, які вони ведуть проти нього в міжнародних судах.</p>
      <aside>Я збився з лічби, намагаючись порахувати ступінь свавілля в цьому ланцюжку. Але саме так вона і виглядає</aside>
      <p>Я збився з лічби, намагаючись порахувати ступінь свавілля в цьому ланцюжку. Але саме так вона і виглядає.</p>
      <p>
        <b>Що тут важливо розуміти?</b>
      </p>
      <p>По-перше, що за певних фінансових можливостей завжди можна знайти слухняний суд. Так, є ймовірність, що Вища рада правосуддя завадить йому обслуговувати твої інтереси. Ось тільки Вища рада правосуддя буквально днями вирішила реформуватися і вдвічі скорочувати штат — навіть цікаво, чи немає тут зв’язку.</p>
      <p>По-друге, навіть якщо Вища рада правосуддя поки що вставляє палиці в колеса, впливу на бодай один з численних органів, що мають право вести слідчу роботу в Україні, може виявитися вирішальним. В даному випадку підмогою олігархові виступило Державне бюро розслідувань.</p>
      <p>Це погано?</p>
      <p>А хто його засудить? Можливо, президент? Можливо, парламент?</p>
      <p>Здається, ні. Його засудити може тільки громадянське суспільство. Але для початку йому варто розібратися в тому, що відбувається і змусити себе повірити, що таке взагалі можливо.</p>
      <p>Я спробував, у міру сил, допомогти в цьому.</p>
      <p>P.S. Як ви могли помітити, в цьому тексті не згадано жодного прізвища. Тільки дуже поширена в Україні комбінація імені та по батькові. Автор цих рядків дуже дбайливо підходить до роботи з чужими персональними даними.</p>
    </article>
  </body>
</html>