<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Doktor-Dimitrov-Ne-sum-iskal-da-ubivam-Pluha-911304"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T10:28:00+00:00"/>
    <meta property="og:title" content="Доктор Димитров: Не съм искал да убивам Плъха!"/>
    <meta property="og:description" content="Ново разглеждане на делото срещу рентгенолога д-р Димитров, който уби рецидивиста Жоро Дживизов с не..."/>
  </head>
  <body>
    <article>
      <h1>Доктор Димитров: Не съм искал да убивам Плъха!</h1>
      <address>
        <time datetime="2019-11-05T10:28:00+00:00">05 Nov 2019, 10:28</time>
      </address>
      <p>Ново разглеждане на делото срещу рентгенолога д-р Димитров, който уби рецидивиста Жоро Дживизов с незаконен пистолет "Валтер“ на 2 март 2018 година, поиска семейството на разстреляния крадец, предаде репортер на <b>Plovdiv24.bg</b>.</p>
      <p>Това стана ясно на днешното съдебно заседание срещу доктора в апелативния съд. Процесът беше образуван, след като роднините на Дживизов и прокуратурата внесоха протест срещу оправдателната присъда, постановена през юли от предходната инстанция.</p>
      <p>Припомняме, че Окръжният съд призна Димитров за невинен за извършване на умишленото убийство. Магистратите му дадоха 2 години условна присъда с 3 години срок на отлагане за притежанието на огнестрелното оръжие без надлежно разрешително.</p>
      <p>Днес, преди старта на делото, пред съдебната палата се бяха събрали граждани и колеги на подсъдимия, които бяха дошли, за да изразят подкрепата си за медика. Те посрещнаха Димитров с аплодисменти.</p>
      <p>Адвокат Красимир Елдървов, който представлява семейството на Жоро Дживизов, настоя за осъдителна присъда или ново разглеждане на делото – от друг състав на окръжния съд. Защитникът подчерта, че съдебното производство е преминало по т.нар. съкратена процедура – подсъдимият е признал изцяло описаните в обвинителния акт обстоятелства.</p>
      <p>По-късно обаче са започнали да изплуват въпросителни, които поставяли под съмнение фактическата обстановка. Той изтъкна, че ако оправдаят доктора, подобни инциденти могат да станат начин за разчистване на сметки. За осъдителна присъда настояха също от държавното обвинение и семейството на починалия.</p>
      <p>Адвокатът на Димитров Георги Кутрянски настоя за потвърждаване на оправдателната присъда, тъй като докторът признал фактите и всички трябва да се съобразят с това. По думите му няма данни за превишаване на неизбежната отбрана, тъй като рентгенологът стрелял след като Дживизов го бил замерил с нож, а след това и с друг твърд предмет. "Нямаш време да мислиш, просто спасяваш живота си", заяви Кутрянски.</p>
      <p>"Съгласен съм с адвокатите си, съжалявам още един път - не съм искал да убивам, искам справедлива присъда“, заяви д-р Димитров, който не успя да обясни какво точно означава "справедлива“, тъй като нямал нужната квалификация.</p>
      <p>Решението или присъдата на апелативните магистрати ще бъдат изготвени в законовия срок.</p>
      <figure>
        <video src="https://i.id24.bg/vi/vids/43714.mp4"/>
      </figure>
    </article>
  </body>
</html>