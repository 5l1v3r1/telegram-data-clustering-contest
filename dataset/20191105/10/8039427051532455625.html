<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=947026"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T10:08:02+00:00"/>
    <meta property="og:title" content="బాలల చలన చిత్రోత్సవం నిర్వహించలేం"/>
    <meta property="og:description" content="ADVT"/>
  </head>
  <body>
    <article>
      <h1>బాలల చలన చిత్రోత్సవం నిర్వహించలేం</h1>
      <address>
        <time datetime="2019-11-05T10:08:02+00:00">05 Nov 2019, 10:08</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఎన్నికలు, వరదలతో యంత్రాంగం తీరిక లేకుండా ఉందని లేఖ</b>
        </li>
        <li>
          <b>చేతులెత్తేసిన తెలంగాణ సర్కారు</b>
        </li>
        <li>
          <b>22 ఏళ్ల సంప్రదాయానికి బ్రేక్‌</b>
        </li>
        <li>
          <b>14న బాలల సినిమా పండగ లేనట్టే!</b>
        </li>
      </ul>
      <p><b>హైదరాబాద్‌, (ఆంధ్రజ్యోతి):</b> అంతర్జాతీయ బాలల చలన చిత్రోత్సవం అనగానే దేశంలో ఎవరికైనా వెంటనే గుర్తుకు వచ్చేది హైదరాబాదే! ఈ ఉత్సవాలకు 22 ఏళ్లుగా భాగ్యనగరమే వేదిక. కానీ, ఈ ఏడాది మాత్రం ఆ సంప్రదాయానికి బ్రేక్‌ పడనుంది. ఈ సారి ఉత్సవాలను నిర్వహించలేమని తెలంగాణ ప్రభుత్వం చేతులెత్తేసింది. ముంబైలోని చిల్డ్రన్స్‌ ఫిల్మ్‌ సొసైటీకి అక్టోబరు 30న రాసిన లేఖలో తెలంగాణ ఫిల్మ్‌ డెవల్‌పమెంట్‌ కార్పొరేషన్‌ తన అశక్తత తెలియజేసింది. ‘‘ఏడాది కాలంగా తెలంగాణలో వరుసగా ఎన్నికలు జరిగాయి. చాలా రోజుల పాటు వర్షాలు, వరదలు వచ్చాయి. ప్రభుత్వ యంత్రాంగం బిజీగా ఉంది. ఈ పరిస్థితుల్లో బాలల చలన చిత్రోత్సవాన్ని నిర్వహించే పరిస్థితిలో తెలంగాణ ప్రభుత్వం లేదు’’ అని లేఖలో పేర్కొన్నారు. కేంద్ర సమాచార ప్రసార శాఖ ఆధీనంలోని చిల్డ్రన్స్‌ ఫిల్మ్‌ సొసైటీ, తెలంగాణ ప్రభుత్వం సంయుక్తంగా ఈ ఉత్సవాలను నిర్వహిస్తూ వచ్చాయి. ఈ ఏడాది కూడా 14న ఉత్సవాలు ప్రారంభమవుతాయని భావిస్తుండగా అకస్మాత్తుగా తెలంగాణ వెనక్కు తగ్గింది.</p>
      <p> </p>
      <p>
        <b>డిసెంబరు 9 నుంచి 15 వరకు?</b>
      </p>
      <p>తెలంగాణ ప్రభుత్వం చేతులెత్తేసినా తాము ఉత్సవాలు నిర్వహిస్తామని చిల్డ్రన్స్‌ ఫిల్మ్‌ సొసైటీ పేర్కొంటున్నట్లు సమాచారం. అయితే, నవంబరు 14న కాకుండా డిసెంబరు 9 నుంచి 15 వరకు నిర్వహించాలని భావిస్తున్నట్లు తెలిసింది. హైదరాబాద్‌లోనే జరుగుతాయా? వేదిక మారుస్తారా? అన్నది తేలాల్సి ఉంది.</p>
    </article>
  </body>
</html>