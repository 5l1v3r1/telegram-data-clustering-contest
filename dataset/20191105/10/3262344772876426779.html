<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/32943/dell-ultrasharp-4k-monitor-adobe-rgb-thunderbolt3"/>
    <meta property="og:site_name" content="DDay.it"/>
    <meta property="article:published_time" content="2019-11-05T10:00:00+00:00"/>
    <meta property="og:title" content="Dell UltraSharp da 27”: è il primo monitor 4K 100% Adobe RGB con colorimetro integrato e due Thunderbolt 3"/>
    <meta property="og:description" content="Dell UltraSharp da 27&quot; è il primo monitor al mondo con colorimetro integrato e due porte Thunderbolt 3 per la ricarica di dispositivi e per la daisy chain con altri due monitor. Pannello IPS e copertura del 100% di Adobe RGB."/>
  </head>
  <body>
    <article>
      <h1>Dell UltraSharp da 27”: è il primo monitor 4K 100% Adobe RGB con colorimetro integrato e due Thunderbolt 3</h1>
      <h2>Dell UltraSharp da 27" è il primo monitor al mondo con colorimetro integrato e due porte Thunderbolt 3 per la ricarica di dispositivi e per la daisy chain con altri due monitor. Pannello IPS e copertura del 100% di Adobe RGB.</h2>
      <address><time datetime="2019-11-05T10:00:00+00:00">05 Nov 2019, 10:00</time> by <a rel="author">Sergio Donato</a></address>
      <p>Dell ha tolto il velo dal suo nuovo monitor: il 27” pollici 4K con una copertura del <b>100% dello spazio colore Adobe RGB, Thunderbolt 3 e, per la prima volta in un monitor Dell, una calibrazione del colore integrata</b>.</p>
      <p>È l’insieme di queste caratteristiche a rendere il monitor Dell UltraSharp 27 4K PremierColor Monitor 4K (UP2720Q) innovativo, perché se è vero che esistono in commercio schermi professionali con colorimetro integrato, finora non ne esistevano con supporto anche alla connessione Thunderbolt 3.</p>
      <p>Le porte Thunderbolt 3 sono ben due e permettono di veicolare fino a <b>90 W di potenza</b> per caricare un laptop, per esempio, e connettere in serie <b>fino a due monitor con risoluzione 4K</b> (daisy chain).</p>
      <figure>
        <img src="https://cdn.dday.it/system/uploads/picture/image/58348/content_small_UP2720Q_lifestyle2v2.jpg"/>
      </figure>
      <p>Il colorimetro integrato è compatibile CalMAN <b>e può essere anche programmato per effettuare la calibrazione al di fuori dell’orario di lavoro</b>. Il pannello è un IPS con copertura del 100% di Adobe RGB, del 98% di DCI-P3 e dell’80% del BT.2020 (Rec. 2020).</p>
      <p><b>La luminosità si ferma a 250 nits</b>, quindi l’HDR è fuori dalla sua portata, ma ha un rapporto di contrasto di 1.300:1. Immaginiamo che Dell abbia inteso l’UP2720Q come monitor da studio per ambienti bui, e non come monitor di riferimento come può esserlo un Apple Pro Display XDR.</p>
      <p>La vendita del Dell UP2720Q UltraSharp 27 4K PremierColor inizierà il 15 gennaio 2020 a un prezzo consigliato di <b>2.000 dollari</b>.</p>
    </article>
  </body>
</html>