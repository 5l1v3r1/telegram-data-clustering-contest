<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425171/athwwthhke-epeita-apo-megalh-peripeteia-36xronos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T10:05:01+00:00"/>
    <meta property="og:title" content="Αθωώθηκε έπειτα από μεγάλη περιπέτεια 36χρονος"/>
    <meta property="og:description" content="Έπαυσε εφ’ όρου χθες από το Μικτό Ορκωτό Δικαστήριο Ρόδου, η ποινική δίωξη που είχε ασκηθεί σε βάρος 36χρονου κατηγορούμενου για την απόπειρα βιασμού και πρόκληση απλής σωματικής βλάβης 39χρονης στην Πάτμο."/>
  </head>
  <body>
    <article>
      <h1>Αθωώθηκε έπειτα από μεγάλη περιπέτεια 36χρονος</h1>
      <address>
        <time datetime="2019-11-05T10:05:01+00:00">05 Nov 2019, 10:05</time>
      </address>
      <p>
        <b>Έπαυσε εφ’ όρου χθες από το Μικτό Ορκωτό Δικαστήριο Ρόδου, η ποινική δίωξη που είχε ασκηθεί σε βάρος 36χρονου κατηγορούμενου για την απόπειρα βιασμού και πρόκληση απλής σωματικής βλάβης 39χρονης στην Πάτμο.</b>
      </p>
      <p>Σύμφωνα με όσα έγιναν γνωστά, η εξέλιξη αυτή σημειώθηκε καθώς προηγήθηκε δήλωση της 39χρονης και έτσι το δικαστήριο, κάνοντας δεκτούς τους αυτοτελείς ισχυρισμούς του συνηγόρου υπεράσπισης κ. Δημήτρη Δρόσου, έπαυσε εφ’ όρου την ποινική δίωξη για τον 36χρονο.</p>
      <p>Υπενθυμίζεται πως η υπόθεση πήρε το δρόμο της δικαιοσύνης μετά από καταγγελία που έκανε η 39χρονη στην αστυνομία του νησιού της Πάτμου.</p>
      <p>Πιο συγκεκριμένα, σύμφωνα με όσα έχουν γίνει γνωστά, ο 36χρονος κατηγορούνταν για απόπειρα βιασμού και πρόκληση σωματικών βλαβών σε βάρος της 39χρονης Ελληνίδας στις 02.01.2016 στην Πάτμο.</p>
      <p>Η 39χρονη είχε καταγγείλει την επόμενη μέρα του περιστατικού στην αστυνομία, ότι ο συλληφθείς της επιτέθηκε στη περιοχή Σκάλα Πάτμου και επιχείρησε να τη βιάσει.</p>
      <p>Για την υπόθεση σχηματίστηκε δικογραφία και σε βάρος του 36χρονου εκδόθηκε ένταλμα σύλληψης με το οποίο συνελήφθη τον Οκτώβριο του 2017 και σε βάρος του κινήθηκε η προβλεπόμενη από τον νόμο διαδικασία.</p>
    </article>
  </body>
</html>