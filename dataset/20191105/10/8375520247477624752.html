<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/komitet-viborciv-nazvav-lideriv-frakciy-yaki-provalyuyut-robotu-v-radi-637782.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T10:18:28+00:00"/>
    <meta property="og:title" content="Комітет виборців назвав лідерів фракцій, які провалюють роботу в Раді"/>
    <meta property="og:description" content="Найвищі результати роботи серед лідерів фракцій в Артура Герасимова та Ірини Геращенко із «Європейської солідарності»"/>
  </head>
  <body>
    <article>
      <h1>Комітет виборців назвав лідерів фракцій, які провалюють роботу в Раді</h1>
      <address>
        <time datetime="2019-11-05T10:18:28+00:00">05 Nov 2019, 10:18</time>
      </address>
      <h4>Найвищі результати роботи серед лідерів фракцій в Артура Герасимова та Ірини Геращенко із «Європейської солідарності»</h4>
      <p>Комітет виборців України проаналізував роботу лідерів парламентських фракцій у Верховній Раді. До уваги було взято такі показники як участь в голосуваннях ВРУ, відвідування пленарних засідань ВРУ та відвідування засідань парламентських комітетів.</p>
      <p>За даними КВУ окремі лідери фракцій фактично провалюють роботу за окремими напрямками.</p>
      <p>Так, Юрій Бойко (ОПЗЖ), Вадим Рабінович (ОПЗЖ), Юлія Тимошенко («Батьківщина») майже не відвідують засідання комітету та мають низькі показники участі в голосуваннях ВРУ. За час роботи ВРУ відбулося 1034 голосування, із яких Бойко взяв участь лише в 9%, Рабінович – 4%, Тимошенко – 31%. Також Бойко був присутній лише на 1 із 4 засідань комітету (ще одне пропустив через відпустку), Рабінович також відвідав лише 1 із 4 засідань комітету, Тимошенко – лише 3 із 12.</p>
      <p>У Давида Арахамії («Слуга Народу») досить низькими є показники відвідування пленарних засідань ВРУ. За даними електронної реєстрації нардеп був присутній лише на половині засідань – 16 із 31. При цьому взяв участь в 71% голосувань, що є високим показником.</p>
      <p>Досить низькими є показники голосувань в Сергія Рахманіна із «Голосу» - взяв участь в 55% голосувань. При цьому був присутній на 26 із 31 засідань Ради.</p>
      <p>Найвищі результати роботи серед лідерів фракцій в Артура Герасимова та Ірини Геращенко із «Європейської солідарності». А. Герасимов взяв участь в 73% голосувань Ради (найвищий результат), відвідав 29 із 31 засідань Ради та був присутній на 7 із 8 засідань Комітету. І. Геращенко взяла участь в 65% голосувань Ради, відвідала всі засідання Ради (31 із 31) та всі засідання комітету (2 з 2).</p>
      <p>
        <i> Уточнення: дані щодо присутності на засіданнях комітету відсутні щодо Давіда Арахамії та Сергія Рахманіна через технічні проблеми в роботу комітету з питань нацбезпеки, до якого вони входять, внаслідок чого така інформація не доступна. Щодо решти лідерів фракцій всі дані доступні. </i>
      </p>
      <related>
        <a href="https://glavcom.ua/news/ministr-novogo-uryadu-ziznavsya-shcho-na-viborah-golosuvav-za-poroshenka-637737.html"/>
        <a href="https://glavcom.ua/news/uryad-sogodni-prezentuje-projekt-derzhbyudzhetu-2020-637717.html"/>
        <a href="https://glavcom.ua/news/slugi-narodu-otrimuyut-zarplatu-u-konvertah-pranker-zliv-perepisku-iz-zastupnikom-golovi-frakciji-637650.html"/>
      </related>
    </article>
  </body>
</html>