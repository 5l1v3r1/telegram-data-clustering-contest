<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619974/%D8%A7%D8%AF%D8%B9%D8%A7%DB%8C-%D8%B2%D9%86-%D8%AC%D9%88%D8%A7%D9%86-%D8%AF%D8%B1-%D8%AF%D8%A7%D8%AF%DA%AF%D8%A7%D9%87-%D8%B4%D9%88%D9%87%D8%B1-%D8%B5%DB%8C%D8%BA%D9%87-%D8%A7%DB%8C-%D8%B3%D8%A7%D8%A8%D9%82%D9%85-%D8%A8%D9%87-%D9%85%D9%86-%D8%AA%D8%B9%D8%B1%D8%B6-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T10:12:00+00:00"/>
    <meta property="og:title" content="ادعای زن جوان در دادگاه: شوهر صیغه ای سابقم به من تعرض کرد"/>
    <meta property="og:description" content="زن صیغه‌ای بعد از اینکه باخبر شد شوهر سابقش با زنی عقد دائم کرده ‌است، شکایتی علیه او تنظیم کرد و مدعی شد از سوی این مرد مورد تجاوز قرار گرفته."/>
  </head>
  <body>
    <article>
      <h1>ادعای زن جوان در دادگاه: شوهر صیغه ای سابقم به من تعرض کرد</h1>
      <address>
        <time datetime="2019-11-05T10:12:00+00:00">05 Nov 2019, 10:12</time>
      </address>
      <p>
        <i>زن صیغه‌ای بعد از اینکه باخبر شد شوهر سابقش با زنی عقد دائم کرده ‌است، شکایتی علیه او تنظیم کرد و مدعی شد از سوی این مرد مورد تجاوز قرار گرفته.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>این زن در شکایت اولیه خود گفت: سه سال قبل مردی به من نزدیک شد و ابراز علاقه کرد. مدتی از این ماجرا گذشت. او با من قرار گذاشت همدیگر را ببینیم و صحبت کنیم، اما مرا مورد تعرض قرار داد. او سه سال با تهدید وادارم کرد سکوت کنم.</p>
      <p>پرونده با شکایت این زن به شعبه 3 دادگاه کیفری استان تهران فرستاده شد. قضات مرد جوان را احضار کردند و مورد بازجویی قرار دادند. او گفت: من اتهام را قبول ندارم، چون اصلا تجاوزی در کار نبود و این زن دروغ می‌گوید. من برای مدتی با او رابطه داشتم و بعد از آن از هم جدا شدیم، حالا که ازدواج کرده‌ام، او از من کینه گرفته و می‌خواهد زندگی مرا خراب کند.</p>
      <p>این در حالی بود که پزشکی‌قانونی نیز اعلام کرد از آنجایی که مدت‌زمان زیادی از ماجرا گذشته است، امکان تشخیص تجاوز به زن جوان وجود ندارد.</p>
      <p>به‌این‌ترتیب پرونده برای محاکمه متهم آماده شد.</p>
      <p>مرد جوان که با همسر و فرزندش به دادگاه آمده بود، رازی بزرگ را فاش کرد و گفت شاکی همسر سابقش است. این مرد گفت: من سه سال قبل با شاکی ازدواج کردم، ما صیغه خوانده بودیم و خانواده من از رابطه ما خبر داشتند و حتی این زن با مادرم ارتباط داشت. ما رابطه خوبی با هم داشتیم، اما بعد از مدتی من دیگر نتوانستم به این رابطه ادامه دهم و می‌خواستم با زنی دیگر ازدواج دائم کنم و بچه‌دار شوم. شاکی عقد موقت با من را مخفی کرده و موضوع را به خانواده‌اش نگفته بود، از طرفی چون فاصله طبقاتی ما زیاد بود، من نمی‌توانستم با این زن ازدواج دائم کنم. ما با هم صحبت کردیم و وقتی مدت صیغه تمام شد، رابطه ما هم پایان یافت.</p>
      <p>بعد از آن من به خواستگاری دختری رفتم و با او ازدواج کردم. ما خیلی زود بچه‌دار شدیم و حالا یک فرزند دارم. زن جوان از اینکه من خیلی زود او را فراموش و با زنی دیگر ازدواج کردم ناراحت شد و تهدید کرد از من شکایت می‌کند.</p>
      <p>متهم گفت: ما به هم قول داده بودیم درباره اینکه سه سال زن و شوهر بودیم به کسی چیزی نگوییم. البته خانواده من در جریان بودند، اما خانواده دختر جوان در جریان نبودند و او اصرار به مخفی‌کاری داشت. حالا عصبانی شده و من را متهم به تجاوز کرده ‌است، درحالی‌که همه این حرف‌ها دروغ است. زن جوان گفته‌های متهم را رد کرد و مدعی شد صیغه‌ای در کار نبوده‌ و متهم او را وادار به سکوت می‌کرده ‌است. متهم در پاسخ گفت: من به‌خاطر او تا به حال سکوت کرده ‌بودم، با خودم گفتم به‌هرحال سه سال همسرم بوده و ممکن است خانواده‌اش متوجه شوند و او را تحت فشار قرار دهند. فکر می‌کردم او هم کوتاه می‌آید، اما حالا وقتش است که دادگاه واقعیت را بداند.</p>
      <p>بعد از پایان دفاعیات متهم و اخذ آخرین دفاع از متهم، دادگاه برای صدور رأی وارد شور شد.</p>
    </article>
  </body>
</html>