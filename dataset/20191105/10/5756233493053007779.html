<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619983/%D9%BE%D9%86%D8%A7%D9%87%DB%8C%D8%A7%D9%86-%D9%85%D8%AD%D8%A7%DA%A9%D9%85%D9%87-%D8%AA%D8%A7%D8%B1%DB%8C%D8%AE%DB%8C-%D8%B3%D9%86%DA%AF%DB%8C%D9%86%DB%8C-%D8%B9%D9%84%DB%8C%D9%87-%D8%A8%D8%B1%D8%AC%D8%A7%D9%85%DB%8C%D8%A7%D9%86-%D8%A7%D9%86%D8%AC%D8%A7%D9%85-%D8%AE%D9%88%D8%A7%D9%87%D8%AF-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T10:38:00+00:00"/>
    <meta property="og:title" content="پناهیان: محاکمه تاریخی سنگینی علیه برجامیان انجام خواهد شد"/>
    <meta property="og:description" content="مشاور رئیس نهاد رهبری در دانشگاه‌ها گفت: تا زمانی‌که ولایت فقیه قدرت نداشته باشد عدالت بر زمین حکم‌فرما نخواهد شد و شرط برقراری عدالت در روی زمین، قدرتمندی و اقتدار ولایت فقیه است."/>
  </head>
  <body>
    <article>
      <h1>پناهیان: محاکمه تاریخی سنگینی علیه برجامیان انجام خواهد شد</h1>
      <address>
        <time datetime="2019-11-05T10:38:00+00:00">05 Nov 2019, 10:38</time>
      </address>
      <p>
        <i>مشاور رئیس نهاد رهبری در دانشگاه‌ها گفت: تا زمانی‌که ولایت فقیه قدرت نداشته باشد عدالت بر زمین حکم‌فرما نخواهد شد و شرط برقراری عدالت در روی زمین، قدرتمندی و اقتدار ولایت فقیه است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علیرضا پناهیان مشاور رئیس نهاد رهبری در دانشگاه‌ها عصر امروز در مراسم ۱۳ آبان در تالار مرکزی دانشگاه امام خمینی (ره) قزوین بیان کرد: هنر انسان در برابر ظلم این نیست که از آن تنفر داشته باشد بلکه باید در برابر ظلم مبارزه کرد.</p>
      <p>وی با بیان اینکه جریان انگیزه برای ظلم ستیزی یک جریان مهمی‌است، افزود: جریان سازش به معنای این است که باید در برابر کدخدا و شاه دزد کوتاه بیایی، زیرا راه چاره‌ای وجود ندارد؛ امام خمینی (ره) در برابر سازش بیان کردند: «اگر احتمال دهید که کسی سازش کار است، باید به عنوان خائن با این فرد برخورد کنید و منتظر حصول یقین نمانید».</p>
      <p>مشاور رئیس نهاد رهبری در دانشگاه‌ها گفت: امروز جریانی در کشور در کار است که انسان را از این معنا می‌ترساند که این جریان بخواهد کشور را به صورت خزنده به طرف کشور آمریکا هل بدهد و اگر از نظر شما دانشجویان این موضوع به اندازه‌ای اهمیت دارد که اگر احتمال سازش وجود دارد، می‌توانید در برابر این سازش ایستادگی کنید.</p>
      <p>پناهیان با بیان اینکه امام خمینی (ره) علیه منطق سازش قیام کرد، گفت: آیه‌الکرسی با عظمت‌ترین بخش قرآن بوده که آیات آن قابل تامل است؛ در بخشی از این آیه «فَمَن یَکفُر بِالطّاغوتِ وَیُؤمِن بِاللَّهِ فَقَدِ استَمسَکَ بِالعُروَهِ الوُثقىٰ لَا انفِصامَ لَها ۗ وَاللَّهُ سَمیعٌ عَلیمٌ»، خداوند بیان می‌کند که «بنابراین، کسی که به طاغوت کافر شود و به خدا ایمان آورد، به دستگیره محکمی چنگ زده است، که گسستن برای آن نیست و خداوند، شنوا و داناست؛».</p>
      <p>وی مطرح کرد: هرکسی که باورش این است که زور طاغوت به ما می‌رسد، «کافرالطاغوت» نیست و قیام علیه منطقِ سازش دو شرط را به خود اختصاص می‌دهد؛ اول اینکه برای شاه دزد و ظلم قدرتی قائل نباشیم و باور کنیم که آمریکا نمی‌تواند هیچ غلطی بکند، اما چند درصد سیاستمداران ما به این موضوع واقفند؟ آن‌هایی که اسیر FATF هستند یقینا به طاغوت باور ندارند و فلسفه برجام مبتنی بر قائل شدن به قدرت کدخدا است.</p>
      <p>مشاور رئیس نهاد رهبری در دانشگاه‌ها ادامه داد: در آیت الکرسی بیان شده است: «ایمان کسی که قبل از ایمانش به خدا، نسبت به کافر به طاغوت کامل شود، پایدار خواهد بود و از بین نمی‌رود»؛ کفر به طاغوت حولِ محور شعار مرگ بر آمریکا، اتفاق عجیبی بوده که در کشور ما صورت گرفته است.</p>
      <p>وی خاطرنشان کرد: دولت از روز نخست انتخابات بیان کرد که باید کدخدا را درنظربگیریم و امروز یقین داریم که کدخدایی وجود ندارد.</p>
      <p>مشاور رئیس نهاد رهبری در دانشگاه‌ها مطرح کرد: شرط اول ظهور امام عصر (عج) این است که از قدرت طاغوت به قدرت امام عصر پناه نبریم، زیرا طاغوت قدرتی ندارد و مقام معظم رهبری به این باور رسیده است، اما امروز برخی آمریکا را کدخدا می‌دانند.</p>
      <p>پناهیان اضافه کرد: محاکمه تاریخی سنگینی علیه برجامیان انجام خواهد شد وامیدواریم این محاکمه با سرعت انجام شود همانند ننگ برکسانی که در برابر امام راحل ایستادند و گفتند نمی‌توانیم ناو آمریکایی را بزنیم.</p>
      <p>وی گفت: تا زمانیکه ولایت فقیه قدرتی نداشته باشد عدالت بر زمین حکمفرما نخواهد شد و شرط برقراری عدالت در روی زمین، قدرتمندی و اقتدار ولایت فقیه است.</p>
      <p>مشاور رئیس نهاد رهبری در دانشگاه‌ها یادآور شد: عدالت در جامعه محقق نخواهد شد مگر اینکه از دشمن ناامید شویم و از او تنفر داشته باشیم و تا زمانی که این دو شرط محقق نشود، رانت خواری و ضعف در مدیریت در کشور وجود خواهد داشت.</p>
      <p>پناهیان مطرح کرد: قوانین کسب و کار در کشور ما سخت‌ترین قوانین است، در حالی که رهبری رسما بار‌ها در صحبت‌های خود اعلام کردند که ما از ظرفیت‌های خود استفاده نمی‌کنیم، از مسؤولان درخواست داریم این قوانین را اصلاح و مدیران و مجلسی‌ها باید قانون گذاری کنند.</p>
      <p>وی تصریح کرد: توصیف ارتباط کدخدا دانستن آمریکا با افزایش رانت خواری و ضعف مدیریت مدیران کشور و ارتباط بین ولایت‍مداری به معنای عقلانی کلمه با عدم پیشرفت کشور را سخت است و نمی‌توان توصیف کرد.</p>
      <p>مشاور رئیس نهاد رهبری در دانشگاه‌ها عنوان کرد: زمانی که رهبری بیان کردند: «من به مذاکره خوشبین نیستم»، آن‌هایی که گفتند به مذاکره خوشبین هستیم اشتباه کردند و بعد از ۶ سال این اشتباه معلوم شد و امروز دوباره مساله مذاکره را مطرح می‌کنند.</p>
      <p>پناهیان گفت: مردم باید برای تحقق قسط قیام و در قیام، کسانی را انتخاب کنند که به کدخدا باورنداشته باشند.</p>
    </article>
  </body>
</html>