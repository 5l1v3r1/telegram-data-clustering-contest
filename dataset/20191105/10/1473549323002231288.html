<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/turcja-sad-nakazal-zwolnienie-dziennikarzy-skazanych-na-dozywocie,983010.html"/>
    <meta property="og:site_name" content="TVN24"/>
    <meta property="article:published_time" content="2019-11-05T10:21:00+00:00"/>
    <meta property="og:title" content="Dziennikarze z wyrokiem dożywocia. Po trzech latach wyszli na wolność"/>
    <meta property="og:description" content="Turecki sąd zmienił wyroki dożywocia dla trojga dziennikarzy, których skazano za rzekomy udział w organizacji puczu z 2016 roku. Jeden z nich został oczyszczony z zarzutów, dwoje - po trzech latach..."/>
  </head>
  <body>
    <article>
      <h1>Dziennikarze z wyrokiem dożywocia. Po trzech latach wyszli na wolność</h1>
      <address><time datetime="2019-11-05T10:21:00+00:00">05 Nov 2019, 10:21</time> by <a rel="author">momo\mtom</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/41e08a8e-1369-4c83-8d5d-10bcff80bc49-480p.mp4"/>
        <figcaption>Sąd nakazał zwolnienie skazanych na dożywocie dziennikarzy, w tym Nazli Ilicak<cite>Foto: PAP/EPA/ERDEM SAHIN | Video: Reuters</cite></figcaption>
      </figure>
      <h3>Turecki sąd zmienił wyroki dożywocia dla trojga dziennikarzy, których skazano za rzekomy udział w organizacji puczu z 2016 roku. Jeden z nich został oczyszczony z zarzutów, dwoje - po trzech latach - opuściło więzienie w poniedziałek.</h3>
      <p>Kara dożywocia, na jaką skazano w lutym 2018 r. braci Ahmeta i Mehmeta Altanów, a także dziennikarkę Nazli Ilicak została zakwestionowana przez Sąd Najwyższy, który na swym posiedzeniu w lipcu odesłał sprawę do sądu niższej instancji do ponownego rozpatrzenia - przypomina turecka agencja Andalou, która podała tę wiadomość.</p>
      <related>
        <a href="https://www.tvn24.pl/wiadomosci-ze-swiata,2/dziennikarz-uslyszal-wyrok-2-5-roku-wiezienia-wyszedl-po-kilku-godzinach,940360.html"/>
      </related>
      <p>W poniedziałek sąd zmienił karę wymierzoną Ahmetowi Altanowi za rzekome związki z muzułmańskim kaznodzieją Fethullahem Gulenem, oskarżanym o autorstwo udaremnionej próby puczu w lipcu 2016 roku, z dożywocia na 10 i pół roku. Nazli Ilicak, której postawiono identyczne zarzuty, zamiast dożywocia została skazana na 8 lat i 9 miesięcy więzienia. Oboje stanowczo odrzucali oskarżenie o związki z Gulenem na wszystkich etapach postępowania - pisze Reuters</p>
      <p>Mehmet Altan, który wystąpił jako adwokat w swojej własnej sprawie, został oczyszczony z zarzutów, ponieważ oskarżeniu nie udało się przedstawić żadnych dowodów na jego związki z przebywającym na wygnaniu w Stanach Zjednoczonych kaznodzieją.</p>
      <p>Sąd uznał też, że po ponad trzech latach spędzonych w więzieniu Ahmet Altan i Nazli Ilicak powinni zostać przedterminowo uwolnieni. Dlatego cała trójka opuściła więzienie.</p>
      <p>66-letni Mehmet Altan jest ekonomistą i autorem wielu książek na temat polityki. Został zatrzymany we wrześniu 2016 roku wraz z 68-letnim bratem Ahmetem, pisarzem i dziennikarzem, który założył opozycyjny dziennik "Taraf". 74-letnia dziennikarka i pisarka Ilicak do 2013 roku pracowała dla prorządowej gazety "Sabah". Przebywała w areszcie od końca lipca 2016 roku.</p>
      <h3>Procesy dziennikarzy</h3>
      <p>Proces skazanych na dożywocie dziennikarzy był krytykowany przez obrońców wolności prasy. Podstawą do oskarżenia dziennikarzy o inspirowanie zamachu stanu były m.in. wypowiedzi braci Altanów i Nazli Ilicak we wspólnym programie telewizyjnym, emitowanym na żywo w przeddzień nieudanego puczu. Prokurator oskarżył ich o "wysyłanie sygnałów podprogowych".</p>
      <p>Po próbie zamachu stanu z 15 lipca 2016 roku tureckie władze przeprowadziły czystki na niespotykaną skalę, które dotknęły rzekomych zwolenników Gulena, ale też przeciwników politycznych prezydenta Recepa Tayyipa Erdogana. Zatrzymano 77 tys. ludzi, którym wytoczono procesy, a ponad 150 tys. zwolniono z pracy lub zawieszono w obowiązkach. Spotkało się to z krytyką organizacji humanitarnych i rządów niektórych państw.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/d4de735a-24e3-4183-aa65-b1d2eaf6d52a.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Sąd nakazał zwolnienie skazanych na dożywocie dziennikarzy, w tym Nazli Ilicak<cite>Źródło: PAP/EPA/ERDEM SAHIN</cite></figcaption>
      </figure>
      <h3>Odwilż</h3>
      <related>
        <a href="https://www.tvn24.pl/wiadomosci-ze-swiata,2/pulkownik-majorzy-kapitanowie-ponad-170-aresztowanych-w-zwiazku-z-puczem,951372.html"/>
      </related>
      <p>Od pewnego czasu surowe kary wymierzone dziennikarzom są w Turcji stopniowo łagodzone. W połowie września sześciu byłych dziennikarzy głównego opozycyjnego tureckiego dziennika "Cumhuriyet", skazanych ponad dwa lata temu w procesie krytykowanym przez obrońców wolności słowa, zostało zwolnionych z więzienia.</p>
      <p>Oswobodzeni, wśród których był znany karykaturzysta Musa Kart, wchodzili w skład 14-osobowej grupy pracowników "Cumhuriyet" skazanych na karę więzienia w 2018 roku. O ich uwolnieniu zadecydował sąd apelacyjny. Poprzednia instancja odrzuciła odwołanie skazanych, których na krótko zwolniono na czas rozpatrywania sprawy i ponownie osadzono w lutym w więzieniu Kandira koło Stambułu.</p>
      <p>Dziennikarze zostali w pierwszym procesie uznani za winnych udzielania wsparcia swoimi artykułami trzem organizacjom zakwalifikowanym przez Turcję jako terrorystyczne.</p>
      <related>
        <h4>Próba zamachu stanu w Turcji</h4>
        <a href="https://www.tvn24.pl/wiadomosci-ze-swiata,2/zamach-stanu-w-turcji-przeksztalci-ten-kraj-w-dyktature,661483.html"/>
        <a href="https://www.tvn24.pl/wiadomosci-ze-swiata,2/z-woli-boga-realizujemy-nasza-wspolna-inwestycje-z-rosja-i-nadal-bedziemy-to-robic,953169.html"/>
        <a href="https://www.tvn24.pl/wiadomosci-ze-swiata,2/pulkownik-majorzy-kapitanowie-ponad-170-aresztowanych-w-zwiazku-z-puczem,951372.html"/>
        <a href="https://www.tvn24.pl/wiadomosci-ze-swiata,2/dozywocie-dla-ponad-150-osob-wsrod-skazanych-byly-doradca-prezydenta,946440.html"/>
        <a href="https://www.tvn24.pl/wiadomosci-ze-swiata,2/dziennikarz-uslyszal-wyrok-2-5-roku-wiezienia-wyszedl-po-kilku-godzinach,940360.html"/>
      </related>
    </article>
  </body>
</html>