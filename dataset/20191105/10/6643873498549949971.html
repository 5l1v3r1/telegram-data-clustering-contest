<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/innenriks/i/JoX3K8/mann-siktet-for-drap-paa-sin-15-aar-gamle-soenn-paa-toten"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T10:04:13+00:00"/>
    <meta property="og:title" content="Mann siktet for drap på sin 15 år gamle sønn på Toten"/>
    <meta property="og:description" content="Mannen (47) som var siktet for drapsforsøk på sin 15 år gamle sønn på Kapp i Østre Toten kommune, er nå siktet for drap etter at gutten døde av skadene."/>
  </head>
  <body>
    <article>
      <h1>Mann siktet for drap på sin 15 år gamle sønn på Toten</h1>
      <h2>Mannen (47) som var siktet for drapsforsøk på sin 15 år gamle sønn på Kapp i Østre Toten kommune, er nå siktet for drap etter at gutten døde av skadene.</h2>
      <address><time datetime="2019-11-05T10:04:13+00:00">05 Nov 2019, 10:04</time> by <a rel="author">NTB</a></address>
      <figure>
        <img src="https://images.sacdn.no/v2/images/e5ab8b97-1c92-437d-9d19-ee5af9d7c643?fit=crop&amp;h=1267&amp;w=1900&amp;s=48f1adf9bf2815e88ea9a35cf8dce46e5db82aeb"/>
        <figcaption>Den 15 år gamle gutten som ble utsatt for vold i sitt hjem på Toten i Oppland i oktober, døde mandag av skadene.<cite>Foto: Berit Roald / NTB scanpix</cite></figcaption>
      </figure>
      <p>Det bekreftet politiet på en pressekonferanse tirsdag.</p>
      <p>Politiet vil begjære forlenget varetektsfengsling av mannen. Den nåværende fengslingsperioden går ut torsdag.</p>
      <p>– Siktede blir om kort tid presentert for den nye siktelsen. Da blir han bedt om å ta stilling til den, sier etterforskningsleder John Eivind Melbye.</p>
      <p>Mannens forsvarer, advokat Håkon Fremstad, skriver i en SMS til <a href="https://www.vg.no/nyheter/innenriks/i/6jeya3/toten-drapet-politiet-endrer-siktelsen-mot-familiefaren?utm_source=vgfront&amp;utm_content=row-1">VG </a>at han ikke har ytterligere kommentarer utover det han har uttalt tidligere.</p>
      <p>– Han har gitt en lang og svært detaljert forklaring om hva som har skjedd, og har samarbeidet med politiet, har forsvareren tidligere sagt.</p>
      <h3>– Låst inne</h3>
      <p>47-åringen er også siktet for seksuelle overgrep mot gutten og for frihetsberøvelse av moren.</p>
      <p>– Hun skal ha blitt låst inne på et soverom i huset da drapshandlingen skjedde. Hun kom seg ut på balkongen og fikk varslet en person som var i nærheten, sier politiadvokat Mari Lauritzen Hasle.</p>
      <p>Etterforskningen er ifølge politiet i en avsluttende fase, men Melbye tilføyer at det gjenstår avhør av noen få vitner.</p>
      <p>– Siktede er blitt avhørt to ganger, og han har forklart seg i tråd med det vi mener er sannheten. Han har blant annet deltatt i en rekonstruksjon, sier etterforskningslederen.</p>
      <h3>Døde mandag</h3>
      <p>9. oktober rykket politiet ut til det som ble beskrevet som en voldshendelse i familiens hjem på Kapp i Østre Toten kommune.</p>
      <p>Kort tid etter voldshendelsen ble guttens far pågrepet og siktet for drapsforsøk. Senere ble han også siktet for seksuell omgang med barn under 14 år og for frihetsberøvelse av guttens mor.</p>
      <p>Mannen ble varetektsfengslet 10. oktober og har erkjent drapsforsøk og seksuell omgang med sønnen. Han har også forklart seg om de faktiske forholdene rundt frihetsberøvelsen.</p>
      <p>Gutten har siden voldshendelsen vært innlagt på sykehus med det som har blitt omtalt som både kritiske skader og senere uavklarte skader. Mandag kom nyheten om at gutten døde av skadene.</p>
    </article>
  </body>
</html>