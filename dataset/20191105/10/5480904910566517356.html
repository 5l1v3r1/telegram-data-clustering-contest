<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/soud-potvrdil-uprchlemu-rusovi-devet-let-za-smrtelnou-nehodu/1817352?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T10:50:00+00:00"/>
    <meta property="og:title" content="Soud potvrdil uprchlému Rusovi devět let za smrtelnou nehodu"/>
    <meta property="og:description" content="Praha - Pražský vrchní soud dnes pravomocně potvrdil uprchlému Rusovi Olegu Gubinovi devítileté vězení za smrtelnou silvestrovskou nehodu v centru Prahy. Cizinec řídil opilý a srazil turistku na přechodu. Podle české justice se dopustil obecného ohrožení, protože hazardoval i se životy řady dalších chodců. Rusko své trestně stíhané občany nevydává do jiných států, podle předsedy odvolacího senátu ale i přesto existuje naděje, že Gubin si trest odpyká."/>
  </head>
  <body>
    <article>
      <h1>Soud potvrdil uprchlému Rusovi devět let za smrtelnou nehodu</h1>
      <address><time datetime="2019-11-05T10:50:00+00:00">05 Nov 2019, 10:50</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Pražský vrchní soud dnes pravomocně potvrdil <a href="https://aplikace.policie.cz/patrani-osoby/PersonDetail.aspx?person_id=9250423180012">uprchlému</a> Rusovi Olegu Gubinovi devítileté vězení za smrtelnou silvestrovskou nehodu v centru Prahy. Cizinec řídil opilý a srazil turistku na přechodu. Podle české justice se dopustil obecného ohrožení, protože hazardoval i se životy řady dalších chodců. Rusko své trestně stíhané občany nevydává do jiných států, podle předsedy odvolacího senátu ale i přesto existuje naděje, že Gubin si trest odpyká.</p>
      <p>S výší trestu odnětí svobody nesouhlasilo státní zastupitelství, které ho chtělo zpřísnit, ani Gubinův advokát Leonid Kušnarenko. Ten naopak požadoval zmírnění na pět až šest let a návrat k původní právní kvalifikaci, tedy k usmrcení z nedbalosti. Vrchní soud však obě odvolání zamítl jako nedůvodná. Součástí verdiktu je desetiletý zákaz řízení a vyhoštění z Česka na neurčitou dobu.</p>
      <p>Podnikatel Gubin žil v Praze od jara 2017. V noci na 1. ledna 2018 vjel svým mercedesem do skupinky turistů, kteří přecházeli po přechodu ve Spálené ulici. Alkohol předtím zkombinoval s antidepresivy, navíc byl podrážděný po hádce s manželkou. Mezi davy slavícími Silvestra se pohyboval rychlostí 116 až 129 kilometrů za hodinu. Šestadvacetiletá architektka z Kolumbie nestihla před jeho vozem uskočit a na místě zemřela.</p>
      <p>Státní zastupitelství se domáhalo vyššího trestu. Poukazovalo mimo jiné na to, že Gubin si bezohlednou jízdou kompenzoval svou frustraci a že svým počínáním vyjádřil naprostou lhostejnost k ostatním lidem. Podle předsedy odvolacího senátu Michala Hodouška však byly předestřené argumenty jen obecné a "postrádaly dostatečnou sílu".</p>
      <p>Gubin policistům po nehodě tvrdil, že si na střet s chodkyní nevzpomíná, soudní znalci to ale označili za nemožné. Původně sliboval, že bude spolupracovat a že se nebude vyhýbat stíhání. Po propuštění z vazby na milionovou kauci však odjel z ČR do Ruska. Částka tak propadla českému státu.</p>
      <p>"Rád bych se vymezil proti názoru, že obžalovaný Gubin uložený trest nevykoná. Nelze to nikdy říci. Nedávno jsme soudili cizince, který spáchal vraždu. Skrýval se 15 let, možná u sebe doma. Pak si vyjel na výlet do Albánie a už to bylo," podotkl soudce Hodoušek.</p>
      <p>Vydané zatykače zůstávají v platnosti, takže Gubinovi, který spoluvlastní cestovní agenturu v Litvě, bude hrozit zatčení při každém opuštění Ruska.</p>
      <p>Advokát Kušnarenko vyzdvihl, že Rus zaplatil rodině usmrcené turistky část odškodnění, "přestože nemusel". Do vlasti podle něj neuprchl, ale vrátil se tam, aby mohl nadále vydělávat a splácet škodu. Rodiče dívky a dvě její sestry požadují odškodné v celkové výši 4,2 milionu korun. Rus jim krátce před vynesením prvoinstančního rozsudku zaslal zhruba 2,3 milionu korun, zbytek je údajně ochotný doplatit v následujících třech letech.</p>
    </article>
  </body>
</html>