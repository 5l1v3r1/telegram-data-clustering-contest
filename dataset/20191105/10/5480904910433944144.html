<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/stat-zacal-hledat-prodejce-elektronickych-vinet-v-obchodech/1817334?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T10:17:00+00:00"/>
    <meta property="og:title" content="Stát začal hledat prodejce elektronických vinět v obchodech"/>
    <meta property="og:description" content="Praha - Státní fond dopravní infrastruktury (SFDI) vyhlásil soutěž na zajištění prodeje elektronických dálničních známek na obchodních místech. Předpokládaná hodnota zakázky, která počítá s pětiletým provozem prodejen, je 926 milionů korun. Vinětu tak stále bude vedle internetu možné koupit také v kamenných prodejnách. Informovalo o tom ministerstvo dopravy. Systém elektronických dálničních známek začne fungovat od roku 2021."/>
  </head>
  <body>
    <article>
      <h1>Stát začal hledat prodejce elektronických vinět v obchodech</h1>
      <address><time datetime="2019-11-05T10:17:00+00:00">05 Nov 2019, 10:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Státní fond dopravní infrastruktury (SFDI) vyhlásil soutěž na zajištění prodeje elektronických dálničních známek na obchodních místech. Předpokládaná hodnota zakázky, která počítá s pětiletým provozem prodejen, je 926 milionů korun. Vinětu tak stále bude vedle internetu možné koupit také v kamenných prodejnách. Informovalo o tom ministerstvo dopravy. Systém elektronických dálničních známek začne fungovat od roku 2021.</p>
      <p>V současnosti si motoristé mohou koupit papírovou dálniční známku na řadě obchodních míst, například na benzinových pumpách, na poštách a v dalších prodejnách. Od roku 2021, kdy začnou místo papírových vinět platit elektronické známky, bude možné kupony koupit na internetu, stát ovšem zachová i prodej v kamenných obchodech.</p>
      <p>"Plánujeme, že na obchodním místě s vyřízením elektronické známky pomůže obsluha. K její úhradě bude stačit uvést pouze SPZ vozidla, mít vybraný druh časového poplatku a vědět, odkdy má platit. Pak už jenom zaplatíte, dostanete potvrzení o úhradě a můžete vyrazit," řekl ředitel SFDI Zbyněk Hořelica.</p>
      <p>Stát proto nyní začal hledat dodavatele, který zajistí výběr dálničního poplatku na obchodních místech a také jejich následný provoz.</p>
      <p>Vyhlášená zakázka je jednou z několika, kterou stát v souvislosti s přípravou systému elektronických známek chystá. Jeho přípravu totiž rozdělil do čtyř sekcí, v nichž postupně vyhlásí soutěže. Provozovatele některých částí, jako například zajištění eshopu, portálu, účetního systému a dalších, však vybere v utajeném režimu bez veřejné soutěže. Podle ministerstva jsou to komponenty s informacemi, které vyžadují utajení. Systém tak nebude mít jednoho provozovatele, jako je tomu u mýta.</p>
      <p>I přes elektronizaci systému dálničních poplatků by minimálně ještě pro rok 2021 měly zůstat ceny kuponů stejné jako nyní. Motoristé v současnosti zaplatí 1500 korun za roční, 440 korun za měsíční a 310 korun za desetidenní kupon. Ministr dopravy Vladimír Kremlík (za ANO) k případným změnám cen letos uvedl, že zůstanou totožné minimálně po dobu oprav dálnice D1. Ty by podle současných plánů měly skončit zhruba za dva roky.</p>
      <p>Za dálnice se v Česku prostřednictvím časových kuponů platí od roku 1995, elektronické mýtné pro kamiony bylo spuštěno v roce 2007. Stát vybral loni za dálniční známky 5,16 miliardy korun, o rok dříve byly výnosy z prodeje vinět kolem pěti miliard korun.</p>
    </article>
  </body>
</html>