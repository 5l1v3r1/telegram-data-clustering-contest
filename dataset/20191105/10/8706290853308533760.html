<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682351/thyella-gia-ton-katazitoumeno-malaisiano-me-to-kypriako-diavatiri"/>
    <meta property="og:site_name" content="enikos.gr"/>
    <meta property="article:published_time" content="2019-11-05T10:23:00+00:00"/>
    <meta property="og:title" content="“Θύελλα” για τον καταζητούμενο Μαλαισιανό με το κυπριακό διαβατήριο - Η επιταγή στην Αρχιεπισκοπή και η επένδυση των 5 εκατ. ευρώ"/>
    <meta property="og:description" content="Θύελλα έχει ξεσπάσει στην Κύπρο μετά τις αποκαλύψεις για τις συνθήκες παραχώρησης υπηκοότητας στον Μαλαισιανό καταζητούμενο από την Ιντερπόλ, Τζο Τάεκ Λόου..."/>
  </head>
  <body>
    <article>
      <h1>“Θύελλα” για τον καταζητούμενο Μαλαισιανό με το κυπριακό διαβατήριο - Η επιταγή στην Αρχιεπισκοπή και η επένδυση των 5 εκατ. ευρώ</h1>
      <address>
        <time datetime="2019-11-05T10:23:00+00:00">05 Nov 2019, 10:23</time>
      </address>
      <p>Θύελλα έχει ξεσπάσει στην Κύπρο μετά τις αποκαλύψεις για τις συνθήκες παραχώρησης υπηκοότητας στον Μαλαισιανό καταζητούμενο από την Ιντερπόλ, <a href="http://www.enikos.gr/international/681961/malaisianos-katazitoumenos-echei-kypriako-diavatirio-to-skandalo-">Τζο Τάεκ Λόου</a>, ο οποίος πήρε κυπριακό διαβατήριο μέσω του προγράμματος επενδύσεων, τον Σεπτέμβριο του 2015.</p>
      <p>Σύμφωνα με το politis.com.cy, ο καταζητούμενος Τζο Τάεκ Λόου στις 22 Σεπτεμβρίου 2015 εξέδωσε επιταγή ύψους 300.000 ευρώ εις πίστη της Αρχιεπισκοπής. Όπως αναφέρει το δημοσίευμα στις 22 Σεπτεμβρίου εκδόθηκε και το διαβατήριο του Μαλαισιανού καταζητούμενου, έπειτα από την παρέμβαση του Αρχιεπισκόπου προς τον τότε υπουργό Εσωτερικών της Κύπρου Σωκράτη Χάσικο. Ο κ. Χάσικος σε ανάρτησή του στο facebook ισχυρίζεται ότι αποτελεί ψεύδος ότι το διαβατήριο δόθηκε λόγω της παρέμβασης του Αρχιεπισκόπου και υποστηρίζει ότι ακολουθήθηκαν οι νόμιμες διαδικασίες. Από την πλευρά του ο Αρχιεπίσκοπος σε δηλώσεις του στο ΡΙΚ είπε ότι παρενέβη σε τρεις υποθέσεις για το καλό της Κύπρου και αποκάλυψε ότι η έπαυλη που αγόρασε ο Τζο Τάεκ Λόου χτίστηκε σε γη που είχε πωλήσει η Εκκλησία σε επιχειρηματία.</p>
      <p>Ο Πρόεδρος της Κύπρου Νίκος Αναστασιάδης ρωτήθηκε, τόσο για την περίπτωση του Μαλαισιανού, όσο και για την περίπτωση των μελών του καθεστώτος της Καμπότζης και κατά πόσο θα αφαιρεθούν διαβατήρια.</p>
      <p>“Βεβαιότατα και ναι. Απλώς θα πρέπει να γίνει η δέουσα έρευνα για να αιτιολογείται και με βάση τον Νόμο της Κυπριακής Δημοκρατίας η αφαίρεση της υπηκοότητας. Νομίζω μιλούν από μόνες τους κάποιες περιπτώσεις, αλλά δεν είναι μόνο αυτές που έχουν δει το φως της δημοσιότητας, ενδεχόμενα να υπάρχουν και άλλες”, δήλωσε ο κ. Αναστασιάδης.</p>
      <p>Κυπριακά δημοσιεύματα εμπλέκουν και τον Αρχιεπίσκοπο Χρυσόστομο καθώς σύμφωνα με αυτά, τον Σεπτέμβριο του 2015, με επιστολές του προς τον τότε υπουργό Εσωτερικών, Σωκράτη Χάσικο, εισηγήθηκε την πολιτογράφηση του Τζο Τάεκ Λόου, επικαλούμενος υπό εξέλιξη συζήτηση για επένδυση σε εκκλησιαστική γη. Το διαβατήριο στον Μαλαισιανό δόθηκε λόγω επένδυσης σε ακίνητο και συγκεκριμένα ότι αγόρασε έπαυλη στην Αγία Νάπα, αξίας πέντε εκατομμυρίων.</p>
      <p>Εκείνη την περίοδο, ο διεθνούς φήμης χρηματιστής, αν και δεν είχε καταδικαστεί, βρισκόταν ήδη στο στόχαστρο των Μαλαισιανών Αρχών ως ύποπτος για την υπόθεση του ξεπλύματος, όπως διαφαίνεται από τα τότε δημοσιεύματα ξένων μέσων, όπως της Wall Street Journal, η οποία αποκάλυψε την υπόθεση.</p>
      <p>“Εάν πράγματι ο Αρχιεπίσκοπος ζητά την έκδοση διαβατηρίου σε κάποιον και μέσα σε δύο μέρες εκδίδεται, τότε πρόκειται για τερατώδες σκάνδαλο. Αλλά πρόκειται για τερατώδες ψέμα. Ο ενδιαφερόμενος υπέβαλε, μέσω ελεγκτικού οίκου αίτηση δυόμιση μήνες νωρίτερα και εξασφάλισε διαβατήριο σε χρόνο, που και άλλοι κατ’ εξαίρεση αιτητές ήταν δυνατό να εξασφαλίσουν τότε. Η Ιντερπόλ διαβεβαίωσε ότι δεν είχε πληροφορίες εναντίον του αιτητή, η Κυπριακή Αστυνομία επιβεβαίωσε το λευκό ποινικό μητρώο του και η Τράπεζα Κύπρου πιστοποίησε την καθαρότητα των χρημάτων της επένδυσης. Μετά τα όσα επακολούθησαν, η Κυπριακή Δημοκρατία θα πρέπει να του αφαιρέσει την υπηκοότητα, όπως συνέβη με δική μου απόφαση σε προηγούμενη περίπτωση”, ανέφερε μεταξύ άλλων ο πρώην υπουργός Εσωτερικών της Κύπρου Σωκράτης Χάσικος.</p>
      <p>Σε δήλωσή του στο sigmalive.com σχετικά με το θέμα του χρυσού διαβατηρίου, ο Αρχιεπίσκοπος Χρυσόστομος ανέφερε: “Η δήλωση Σωκράτη Χάσικου με καλύπτει πλήρως. Πράγματι, επιχειρηματίας ανάπτυξης γης, με ειδικότητα την ανέγερση επαύλεων, με πλησίασε και μού είπε κατά πόσο μπορώ να στείλω επιστολή στον Υπουργό Εσωτερικών κύριο Χάσικο, για παραχώρηση υπηκοότητας σε πολυεκατομμυριούχο από τη Μαλαισία, ο οποίος ήθελε να αγοράσει επειγόντως έπαυλη. Ήρθε ο άνθρωπος, τον γνώρισα και έστειλα επιστολή στον Υπουργό Εσωτερικών για να μελετήσει το θέμα και εφόσον πληροί τις προϋποθέσεις της διαδικασίας και του νόμου, να του παραχωρηθεί χωρίς καθυστέρηση η υπηκοότητα”.</p>
      <p>Πηγή πληροφοριών: politis.com.cy, sigmalive.com</p>
      <related>
        <h4>σχετικά άρθρα</h4>
        <a href="http://www.enikos.gr/international/682185/allazoun-to-programma-total-kai-eni-stin-kypriaki-aoz-logo-ton-to%0A%20%20%20%20%0A"/>
        <a href="http://www.enikos.gr/international/682039/anastasiadis-enopsei-tis-trimerous-sto-verolino-echoun-tethei-oi-%0A%20%20%20%20%0A"/>
        <a href="http://www.enikos.gr/international/681961/malaisianos-katazitoumenos-echei-kypriako-diavatirio-to-skandalo-%0A%20%20%20%20%0A"/>
        <a href="http://www.enikos.gr/international/681262/se-ti-symfonei-o-ypex-tis-kyprou-me-ton-mevlout-tsavousoglou-vide%0A%20%20%20%20%0A"/>
        <a href="http://www.enikos.gr/international/680978/to-minyma-tou-akar-pros-tin-kypro-me-ypenthymisi-tis-galazias-pat%0A%20%20%20%20%0A"/>
        <a href="http://www.enikos.gr/international/680850/kynigoi-chtypithikan-apo-keravno-diasolinomenos-nosilevetai-enas-%0A%20%20%20%20%0A"/>
        <a href="http://www.enikos.gr/international/680757/ti-dimiourgia-synthikon-gia-epanenarxi-ton-diapragmatefseon-gia-t%0A%20%20%20%20%0A"/>
        <a href="http://www.enikos.gr/international/680623/nea-exelixi-stin-ypothesi-tou-fortigou-tis-frikis-sta-ichni-defte%0A%20%20%20%20%0A"/>
        <a href="http://www.enikos.gr/international/680548/christodoulidis-i-kypros-dromologei-nomikis-fyseos-energeies-gia-%0A%20%20%20%20%0A"/>
      </related>
    </article>
  </body>
</html>