<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638269/%D8%A7%D8%B4%D8%AA%D8%A8%D8%A7%D9%87-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1%DB%8C-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C-%D9%86%D8%AF%D8%A7%D8%B4%D8%AA%DB%8C%D9%85-%DA%A9%D9%87-%D8%AF%D8%A7%D9%88%D8%B1%DB%8C-%D9%85%D8%AD%D8%B1%D9%88%D9%85-%D8%B4%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T10:34:00+00:00"/>
    <meta property="og:title" content="اشتباه تاثیرگذاری در لیگ کشتی نداشتیم که داوری محروم شود"/>
    <meta property="og:description" content="رئیس کمیته داوران فدراسیون کشتی گفت: داوری‌های لیگ برتر تا اینجا خوب بوده و اگر اشتباهی بوده در برد و باخت تیم‌ها نقشی نداشته که..."/>
  </head>
  <body>
    <article>
      <h1>
        <a href="https://www.bultannews.com/fa/news/638269/%D8%A7%D8%B4%D8%AA%D8%A8%D8%A7%D9%87-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1%DB%8C-%D8%AF%D8%B1-%D9%84%DB%8C%DA%AF-%DA%A9%D8%B4%D8%AA%DB%8C-%D9%86%D8%AF%D8%A7%D8%B4%D8%AA%DB%8C%D9%85-%DA%A9%D9%87-%D8%AF%D8%A7%D9%88%D8%B1%DB%8C-%D9%85%D8%AD%D8%B1%D9%88%D9%85-%D8%B4%D9%88%D8%AF">اشتباه تاثیرگذاری در لیگ کشتی نداشتیم که داوری محروم شود</a>
      </h1>
      <h2>رئیس کمیته داوران فدراسیون کشتی گفت: داوری‌های لیگ برتر تا اینجا خوب بوده و اگر اشتباهی بوده در برد و باخت تیم‌ها نقشی نداشته که...</h2>
      <address><time datetime="2019-11-05T10:34:00+00:00">05 Nov 2019, 10:34</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، ناصر فروتن  در مورد داورانی که برای قضاوت در مبارزه‌های حساس این هفته لیگ <b>کشتی</b> آزاد و نیمه‌نهایی و نهایی لیگ کشتی فرنگی انتخاب شده‌اند، اظهار داشت: سعی شده از داورانی که کمترین اشتباه را در طول رقابت‌ها داشتند و قضاوت‌شان بهتر بوده، در این مرحله استفاده کنیم. چیدمان داوری ما برای مسابقاتی که این هفته در <b>خراسان رضوی</b> و تهران برگزار می‌شود و همچنین مرحله ضربدری لیگ برتر فرنگی، به مراتب قوی‌تر از مرحله قبلی است و بیشتر از داوران درجه یک بین‌المللی استفاده کرده‌ایم.</p>
      <p>وی در مورد اینکه «آیا تا اینجای کار قضاوت‌های لیگ برتر به نوعی بوده که داوری از قضاوت محروم شود؟» تصریح کرد: نه الحمدالله داوری‌ها خوب بوده و اگر اشتباهی بوده در برد و باخت تیم‌ها نقشی نداشته که بخواهیم کسی را محروم کنیم. ضمن اینکه بعد از اشتباه نیز چلنج انجام شده و رای برگشته‌ است تا تیمی متضرر نشود.</p>
      <p>فروتن در پاسخ به این سوال که آیا طبق قوانین اتحادیه جهانی نباید برای کشتی‌گیران و مربیانی که کارت قرمز دریافت می‌کنند، جریمه مالی در نظر گرفت؟ تاکید کرد: طبق قانون، باید برای این افراد کمیته انضباطی تشکیل شود تا مشخص شود بنا به میزان تخلف،‌ باید به توبیخ کتبی بسنده کرد و یا اینکه نیاز به جریمه دیگری نیز هست.</p>
      <p>رئیس کمیته داوران فدراسیون کشتی همچنین درخصوص مسابقات دیگری که داوران درجه S1 کشورمان باید در مسیر المپیکی شدن طی کنند، گفت: آنها در مسابقات آزمایشی ژاپن شرکت کردند و احتمالا باید در چند گزینشی دیگر نیز سوت بزنند. ما 4 داور درجه S1 داریم که امیدوار هستیم دو نفر از آنها لااقل سهمیه قضاوت در المپیک را دریافت کنند.</p>
    </article>
  </body>
</html>