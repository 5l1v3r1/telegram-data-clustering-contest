<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545076.html/%D9%85%D8%B9%D8%B1%D9%81%DB%8C-%D8%A7%D9%85%D8%A7%D9%85-%D8%B2%D9%85%D8%A7%D9%86-%D8%B9%D8%AC--%D8%AA%D9%88%D8%B3%D8%B7-%D8%A7%D9%85%D8%A7%D9%85-%D8%AD%D8%B3%D9%86-%D8%B9%D8%B3%DA%AF%D8%B1%DB%8C-%D8%B9--%D9%86%D9%82%D8%B4-%D9%85%D9%87%D9%85%DB%8C-%D8%AF%D8%B1-%D8%AA%D8%AF%D8%A7%D9%88%D9%85-%D8%A7%D8%B3%D9%84%D8%A7%D9%85-%D8%AF%D8%A7%D8%B4%D8%AA--%D8%AA%D8%B4%D8%B1%DB%8C%D8%AD-%D8%AD%DA%A9%D9%88%D9%85%D8%AA-%D9%87%D8%A7%DB%8C-%D9%86%D8%A7%D9%85%D8%B4%D8%B1%D9%88%D8%B9-%D8%AA%D9%88%D8%B3%D8%B7-%D8%A7%D9%85%D8%A7%D9%85-%DB%8C%D8%A7%D8%B2%D8%AF%D9%87%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T10:49:00+00:00"/>
    <meta property="og:title" content="معرفی امام زمان(عج) توسط امام حسن عسگری(ع) نقش مهمی در تداوم اسلام داشت/ تشریح حکومت های نامشروع توسط امام یازدهم"/>
    <meta property="og:description" content="عضو جامعه مدرسین حوزه علمیه قم با تأکید بر اینکه یکی از وظایف مهم امام این بود که نامشروع بودن حکومت ها به اقشار مختلف مردم منتقل کنند، گفت:ایشان از این طریق حقانیت مکتب اهل بیت علیه السلام و اسلام ناب محمدی را به جامعه آن روز منتقل می کردند."/>
  </head>
  <body>
    <article>
      <h1>معرفی امام زمان(عج) توسط امام حسن عسگری(ع) نقش مهمی در تداوم اسلام داشت/ تشریح حکومت های نامشروع توسط امام یازدهم</h1>
      <h2>عضو جامعه مدرسین حوزه علمیه قم:</h2>
      <address>
        <time datetime="2019-11-05T10:49:00+00:00">05 Nov 2019, 10:49</time>
      </address>
      <p>عضو جامعه مدرسین حوزه علمیه قم با تأکید بر اینکه یکی از وظایف مهم امام این بود که نامشروع بودن حکومت ها به اقشار مختلف مردم منتقل کنند، گفت:ایشان از این طریق حقانیت مکتب اهل بیت علیه السلام و اسلام ناب محمدی را به جامعه آن روز منتقل می کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت الاسلام و المسلمین محمود رجبی در گفتگو با <a href="http://armanekerman.ir/">راه آرمان</a>؛ ضمن عرض تسلیت به مناسب شهادت امام حسن عسگری علیه السلام گفت: دوران امامت امام حسن عسگری علیه السلام برای شیعه بسیار حساس بود؛ ایشان همانند سایر ائمه با تهاجمات فرهنگی به اسلام و مذهب تشیع مواجه بودند.</p>
      <p>وی با اشاره به حکمرانی حاکمان ضد دین بر جامعه اسلامی در زمان امام حسن عسگری علیه السلام بیان کرد: انواع شبهات دینی در چنین حکومت هایی نسبت به اسلام ناب محمدی وجود داشت و علی رغم آنکه امام مدت زیادی در محاصره بودند اما از طریق وکلای خود معارف اسلام ناب محمدی را به شیعیان و طالبان حقیقت منتقل می کردند.</p>
      <p>عضو جامعه مدرسین حوزه علمیه قم ابراز کرد: امام حسن عسگری علیه السلام به تربیت شاگردان برجسته اهتمام می ورزیدند و از طریق شاگردان برجسته خود، معارف اسلامی از طرقی که امکان داشت در آن مفطع زمانی به جامعه منتقل می کردند.</p>
      <p>این کارشناس مسائل مذهبی با تأکید بر اینکه یکی از وظایف مهم امام این بود که نامشروع بودن حکومت ها به اقشار مختلف مردم منتقل کنند، تصریح کرد: ایشان از این طریق حقانیت مکتب اهل بیت علیه السلام و اسلام ناب محمدی را به جامعه آن روز منتقل می کردند.</p>
      <p>حجت الاسلام و المسلمین رجبی اظهار کرد: از جمله ویژگی های خاص امام حسن عسگری می توان به این مهم اشاره داشت که ایشان می دانستند که بعد از خودشان سلسله ائمه ای که در جامعه حضور دارند پایان می پذیرد و دوران غیبت فرا می رسد.</p>
      <p>وی ادامه داد: دشمنان به دلیل ویژگی هایی که در روایات نسبت به حضرت بقیه الله آمده بود که حضرت بقیه الله ظلم و بساط حاکمان را بر می چینند؛ بنابراین آنان در صدد شناسایی حضرت بقیه الله و شهادت ایشان برآمدند؛ فلذا امام حسن عسگری علیه السلام را تحت مراقبت قرار داده بودند.</p>
      <p>این کارشناس مسائل مذهبی با اشاره به اینکه حفاظت از جان حضرت بقیه الله از اموری بود که امام حسن عسگری علیه السلام به آن اهتمام داشتند، عنوان کرد: بنابراین امام حسن عسگری علیه السلام در نهایت رازداری و پنهان کاری این وظیفه را انجام دادند و در این زمینه خداوند نیز قدرت های غیبی خود را می فرستادند.</p>
      <p>قائم مقام موسسه آموزشی پژوهشی امام خمینی(ره) افزود: تا زمان تولد حضرت بقیه الله هیچ کس از اینکه چنین فرزندی در چنین روزی متولد خواهد شد اطلاعی نداشت و زمانی که هم حضرت مهدی(عج) متولد شدند؛ حفاظت از ایشان را امام حسن عسگری به عهده داشتند.</p>
      <p>وی با اشاره به مطلب فوق و بیان اینکه این مسئله یک روی سکه ولادت حضرت بقیه الله و مسئولیت امام حسن عسگری علیه السلام بود، ابراز کرد: روی دیگر سکه این بود که اگر امام زمان(عج) به نحو مطلوب معرفی نمی شدند چه بسا شیعه از نظر فکری و مدیریتی دچار بحران می شد و دشمنان هم در صدد انکار وجود ایشان بر می آمدند.</p>
      <p>حجت الاسلام و المسلمین رجبی ادامه داد: امام حسن عسگری علیه السلام با نهایت تدبیر و فراست توانستند به معرفی و شناساندن حضرت بقیه الله بپردازند و در این راستا افرادی که از اصحاب امام محسوب می شدند و به صورت دوائر متحدالمرکز بودند، امام حسن عسگری علیه السلام، امام زمان(عج) را به آنان نشان می دادند و عنوان می کردند که وصی بعد از من است تا اصحاب امام دچار بحران نشوند.</p>
      <p>عضو جامعه مدرسین حوزه علمیه قم در پایان خاطر نشان کرد: امام حسن عسگری تدابیر لازم را برای معرفی امام مهدی(عج) اتخاذ کردند که این مسئله نقش مهمی در حفظ و تداوم شیعه و مسیر درست اسلام ناب محمدی دارد و امروز نیز ما مرهون زحمات و تدابیر امام حسن عسگری هستیم و می توان گفت ایشان به گزدن شیعه و تمام مردم جهان حق بزرگی دارند.</p>
      <p>انتهای پیام/</p>
    </article>
  </body>
</html>