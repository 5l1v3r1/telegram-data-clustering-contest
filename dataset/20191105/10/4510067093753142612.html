<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6/drumul-si-tunul-psd-si-udmr-bihor-au-dat-25-milioane-euro-din-banii-judetului-propriilor-primari-care-i-au-ingropat-in-lucrari-indoielnice-foto-152558.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T10:30:00+00:00"/>
    <meta property="og:title" content="Drumul şi tunul: PSD şi UDMR Bihor au dat 2,5 milioane euro din banii județului propriilor primari, care i-au „îngropat” în lucrări îndoielnice (FOTO)"/>
    <meta property="og:description" content="PSD şi UDMR Bihor au direcţionat 2,5 milioane euro din banii Consiliului Judeţean către propriii primari, care i-au „îngropat” în contracte pe lucrări îndoielnice. După ce aleşii bihorenilor au refuzat să verifice cum au cheltuit primăriile 11,67 milioane lei daţi pentru repararea unor drumuri comunale, BIHOREANUL a făcut propriile verificări şi a descoperit că grosul banilor a fost tocat fără licitaţii, ajungând prin achiziţii directe la firme apropiate celor două partide care conduc judeţul."/>
  </head>
  <body>
    <article>
      <h1>Drumul şi tunul: PSD şi UDMR Bihor au dat 2,5 milioane euro din banii județului propriilor primari, care i-au „îngropat” în lucrări îndoielnice (FOTO)</h1>
      <address><time datetime="2019-11-05T10:30:00+00:00">05 Nov 2019, 10:30</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <slideshow>
        <figure>
          <img src="https://cdn.ebihoreanul.ro/static/gallery_big/01_montaj04112019.jpg"/>
          <figcaption>SPOIALĂ. Joia trecută, la Remetea, una dintre comunele cărora CJ Bihor le-a alocat bani ca să repare drumuri comunale şi i-a cheltuit pentru a împrăştia pietriş pe câteva uliţe, a ajuns, pentru prima oară, un prim-ministru al României. Cu Viorica Dăncilă în frunte, oaspeţii au fost îmbiaţi cu pâine şi cu sare la sediul Primăriei, fără a fi plimbaţi să vadă „realizarea” de pe drumul comunal DC 279 (fundal). Deşi poate chiar acolo le era locul, ca în fotomontajul propus de BIHOREANUL...</figcaption>
        </figure>
        <figure>
          <img src="https://cdn.ebihoreanul.ro/static/gallery_big/04_Totoreni1-2.jpg"/>
          <figcaption>GROPI "OCOLITE". Totoreni este unul dintre cele două sate în care Primăria Tărcaia a băgat cei 216.000 lei primiţi de la CJ pentru repararea drumului comunal DC 236. Firma care a executat lucrările, patronată de un văr al primarului, nu s-a atins însă de gropile de la intrarea în localitate (foto 1), întinse pe sute de metri, ci a acoperit cu un covor nou de asfalt strada principală (foto 2)</figcaption>
        </figure>
        <figure>
          <img src="https://cdn.ebihoreanul.ro/static/gallery_big/04_Meziad.jpg"/>
          <figcaption>BANI DEGEABA. După ce a primit de la CJ Bihor 144.000 lei ca să repare DC 279, Primăria Remetea a însărcinat o firmă să reabiliteze două podeţe şi să împrăştie zavură pe uliţe în satul Meziad. După o lună, pietrişul a alunecat pe mijlocul drumeagurilor, destupând vechile gropi, umplute acum doar cu apă de ploaie</figcaption>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_1.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_2.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_3.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_4.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_5.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_6.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_7.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_8.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_9.JPG"/>
        </figure>
        <figure>
          <img src="https://cdn.ebihoreanul.ro/static/gallery_big/drumuri-comunale-judet-04112019_10.JPG"/>
        </figure>
      </slideshow>
      <p>
        <b>Un nou scandal având ca miză banii bihorenilor a izbucnit la cea mai recentă şedinţă a Consiliului Judeţean, vicepreşedintele Traian Bodea cerând verificarea cheltuirii unei sume importante - aproape 12 milioane lei - alocate astă-vară câtorva primării pentru repararea unor drumuri comunale. "Banii s-au dat, de fapt, unor firme", a acuzat un consilier PNL, denunţând încă o drenare de fonduri spre afacerişti apropiaţi partidelor ce conduc judeţul, UDMR şi PSD.</b>
      </p>
      <p>Propunerea vicepreşedintelui Bodea a fost respinsă, dar <b>BIHOREANUL </b>a luat urma banilor, descoperind că în timp ce pe teren reparaţiile sunt fie modeste, fie de-a dreptul inutile, documentele confirmă că adevăraţii profitori nu sunt cetăţenii, ci firme abonate la contracte atât cu CJ, cât şi cu primăriile controlate de cele două partide.</p>
      <p>
        <b>"Noi nu ştim" </b>
      </p>
      <figure>
        <img src="https://www.ebihoreanul.ro/user_files/04_Bodea.jpg"/>
      </figure>
      <p>Reuniunea din 25 octombrie a prilejuit o premieră: pentru întâia oară, un vicepreşedinte al CJ, Traian Bodea <i>(foto)</i>, a iniţiat un proiect de hotărâre în baza căruia să fie verificată cheltuirea a 11,673 milioane lei alocaţi unor primării, cu câteva luni înainte, prin Hotărârea 101/30 iulie 2019, pentru ca acestea să repare drumuri comunale.</p>
      <p>Cu toate că, alături de colegul său de la ALDE, Julien Mateaş, de cei 9 consilieri ai UDMR şi de cei 7 ai PSD, Bodea votase şi el alocarea din vară, căreia i se opuseră doar cei 16 liberali, vicepreşedintele a argumentat că Direcţia Economică a instituţiei "nu are doar menirea de a aloca bani, ci şi de a urmări cheltuirea lor". Or, "noi nu ştim cum au fost cheltuiţi banii aceştia, pe ce drumuri şi cu ce rezultate", a subliniat vicele.</p>
      <p>Cum a fost posibil? Tocmai datorită "reţetei": fiind destinaţi unor lucrări de reparaţii, nu de investiţii, mai greu controlabile atât de către Inspecţia în Construcţii, cât şi de către Curtea de Conturi, banii şi-ar fi pierdut urma mai uşor la nivel de primării. În consecinţă,<b> </b>Bodea a cerut un control asupra eficienţei cheltuirii fondurilor, dar şi ca sumele nefolosite să fie recuperate la bugetul judeţului, pentru a fi utilizate la repararea drumurilor judeţene, mai importante decât cele comunale.</p>
      <p>
        <b>"Arbitrar", dar... "democratic"</b>
      </p>
      <p>Propunerea a fost susţinută de aleşii PNL, Ionel Avrigeanu amintind de ce liberalii nu au votat HCJ 101/2019. "Nu s-a făcut niciun studiu privind starea drumurilor comunale, care să arate care aveau mai mare nevoie de reparaţii. Din totalul banilor, 75% s-au dat la primarii UDMR, peste 20% la primarii PSD şi sub 5% la un singur primar PNL, deşi PNL are 45% din primarii din Bihor şi reprezintă peste 60% din populaţia judeţului", a spus Avrigeanu.</p>
      <p>Călin Gal l-a completat, afirmând că are "suspiciuni serioase" privind legalitatea cheltuirii fondurilor şi că, de fapt, acestea au ajuns la firme de casă. "Este o anumită firmă din Marghita care a primit aproape toate lucrările, se numeşte Carier SRL", a zis Gal, referindu-se la firma care tot în vară şi-a adjudecat şi lucrările de covoare asfaltice pe drumurile judeţene din zonele Marghita şi Aleşd, pentru care şefii CJ au repartizat 28 milioane lei.</p>
      <figure>
        <img src="https://www.ebihoreanul.ro/user_files/04_Mang1.jpg"/>
      </figure>
      <p>În replică, vicepreşedintele PSD-ist al CJ, Ioan Mang <i>(foto)</i>, a minimalizat lipsa oricăror studii tehnice, repetând că banii pentru drumurile comunale s-au dat prin vot majoritar. "Arbitrar, nearbitrar, alocarea s-a făcut democratic, prin vot", a zis el, adăugând că banii nu mai puteau fi ceruţi înapoi, aflându-se în conturile primăriilor sau fiind deja cheltuiţi.</p>
      <p>În final, propunerea lui Traian Bodea a "picat" lamentabil, inclusiv din cauza sa: doar PNL-iştii au votat-o, reprezentanţii UDMR-PSD s-au împotrivit, iar el, deşi putea face diferenţa, s-a abţinut de la vot pe motiv că propriii subalterni din Direcţia Economică nu i-au susţinut proiectul. Dacă nu cumva explicaţia stă în faptul că înainte de şedinţă vicele a fost intens "călărit" de omologii din cele două partide pentru a fi lămurit să renunţe la idee...</p>
      <p>
        <b>Fără condiţii</b>
      </p>
      <p>Consecinţa? Deşi fondurile alocate primăriilor pentru repararea de drumuri comunale sunt considerabile, aproape 2,5 milioane euro, niciun reprezentant al CJ Bihor, şef ori simplu funcţionar, de la Direcţia Economică, de la Direcţia Tehnică sau din Corpul de Control al preşedintelui Pásztor Sándor, nu a controlat până în prezent dacă banii au fost cheltuiţi legal şi eficient. A făcut-o <b>BIHOREANUL </b>săptămâna trecută, cu mijloace jurnalistice, în două dintre cele 20 de comune, pentru a constata la faţa locului ce-au făcut primăriile cu banii. E vorba de Tărcaia şi Remetea, care au primit în total 360.000 lei, iniţiatorul HCJ 101, Ioan Mang, "uitând" să le impună orice fel de condiţie pentru cheltuirea banilor, nici măcar stabilirea porţiunilor de drum care să fie reparate.</p>
      <p>DC 236, pentru care Primăria Tărcaia a primit 216.000 lei, leagă satele Totoreni şi Mierag, banii ajungând în conturile unei firme apropiate edilul comunei. Joia trecută, primarul Aurel Ile şi vicele Halasz Francisc (ambii de la PSD) erau plecaţi, prinşi cu vizita electorală a Vioricăi Dăncilă, astfel că explicaţiile privind cheltuirea banilor le-a furnizat secretarul comunei, Marius Moţ. Potrivit acestuia, fondurile au fost virate în august Primăriei, care în septembrie a angajat firma Ile Viorel Construct SRL printr-o procedură simplificată de achiziţie, iar în octombrie a făcut recepţia şi plata lucrărilor, care au constat în aşternerea unui covor de asfalt peste o parte din drum.</p>
      <p>"Din 2016 în Tărcaia se execută o lucrare de canalizare de către o firmă care a introdus tubulatură pe sub drum şi, neaducându-l la starea iniţială decât aproximativ, subtraversările de pe o margine pe cealaltă a drumului au rămas denivelate. Din banii de la CJ s-a tras un strat de asfalt peste denivelări şi pe porţiuni uzate din satele Totoreni şi Mierag", a explicat funcţionarul.</p>
      <p>
        <b>"Preş" pe lângă gropi</b>
      </p>
      <p>SC Ile Viorel Construct SRL este patronată, după cum îi spune şi numele, de Viorel Ile, despre care localnicii zic că este văr al primarului Aurel Ile, în 2014 firma provocând un protest al sătenilor, nemulţumiţi că extrăgea fără autorizaţie pietriş din Crişul Negru, iar basculantele le distrugeau casele şi drumul pe care acum îl repară pe bani publici. În prezent, firma are contract cu Primăria Tărcaia şi pentru deszăpezire (20.000 lei), iar cu o comună învecinată, Bunteşti, tot cu edil PSD, unul pentru "reparaţii drum comunal" (peste 820.000 lei).</p>
      <p>Conform Sistemului de Achiziţii Publice (SICAP), pe 13 septembrie firma a beneficiat de la Primăria Tărcaia de o "cumpărare directă" pentru lucrări de "aşternere covor asfaltic DC 236" pe 4.382 metri pătraţi, în schimbul sumei de 215.991 lei fără TVA. Localnicii nu sunt, însă, mulţumiţi de lucrări, pentru că s-a pus covor asfaltic în centrul satului Totoreni, dar gropile de la intrare, întinse pe sute de metri, au rămas ca înainte. "În mijlocul satului se circulă oricum mai încet. Nu era aşa bai că şanţurile de canalizare au fost astupate prea în sus, baiul e că acolo unde trebuia să se circule mai repede nu se poate, pentru că nu s-au astupat gropile", zice un totorean. Concluzia? Banii au fost cheltuiţi legal şi rapid, dar ineficient.</p>
      <p>
        <b>S-au dus ca praful</b>
      </p>
      <p>Într-o comună învecinată, Remetea, care a primit 144.000 lei "pentru DC 279", Primăria a încheiat pe 24 septembrie, tot prin cumpărare directă, un contract de "reparaţii curente drumuri şi străzi", cu SC Imperial Proconstruct SRL din Vărăşeni.</p>
      <figure>
        <img src="https://www.ebihoreanul.ro/user_files/04_Copil.jpg"/>
      </figure>
      <p>"Din ei s-au reparat două podeţe dintre satele Remetea şi Drăgoteni şi s-a făcut o aşternere de zavură <i>(n.r. - pietriş concasat)</i> în satul Meziad, pe uliţe neasfaltate", a explicat viceprimarul Stelian Copil <i>(foto)</i>. "Am intrat pe SICAP, am văzut cât au ei tariful pe metru pătrat şi aşa am selectat-o. Ei <i>(n.r. - drumarii)</i> sunt şi din zonă", relatează vicele cum s-a făcut achiziţia.</p>
      <p>Cea mai mare parte a sumei a fost folosită pentru aşternerea de zavură în satul Meziad, dar la faţa locului materialul împrăştiat, la nicio lună după lucrare, abia se mai vede în unele porţiuni, adunat pe mijlocul drumeagurilor săteşti. Prin urmare, tot ineficienţă...</p>
      <p>
        <b>Alocare politizată şi "neindicată"</b>
      </p>
      <p>Analizând repartizarea celor 11,673 milioane lei, <b>BIHOREANUL </b>a constatat că, de fapt, eficienţa cheltuirii banilor a fost ultima grijă a conducerii CJ. De altfel, alocarea banilor a fost pitită în Anexa 22 a HCJ 101/30 iulie 2019, care viza rectificarea bugetului judeţului.</p>
      <p>Proiectul nu s-a bazat pe niciun referat de specialitate, aşa că, deşi Bihorul are 100 unităţi administrativ-teritoriale şi fiecare cel puţin 2-3 drumuri comunale, banii au fost daţi pentru doar 20 de primării, din care 19 cu edili UDMR şi PSD. Mai mult, grosul - 7,824 milioane lei - a fost direcţionat către primăriile UDMR, în timp ce 11 primării PSD au primit 3,560 milioane lei, iar un singur primar PNL a fost "miluit" cu doar 288.000 lei.</p>
      <p>Lista e deschisă de Săcuieni cu 1,461 milioane lei (pentru patru drumuri comunale), Cetariu cu 2,142 milioane lei (pentru unul singur), Cherechiu (954.840 lei), Paleu (900.000 lei), Sâniob (812.160 lei), Diosig (756.000), Sălacea (590.400 lei), Marghita (555.840 lei) şi  Chişlaz (552.200 lei). Urmează primăriile PSD: Sâmbăta (446.940 lei), Ceica (360.000 lei), Balc (324.000), Finiş (306.900 lei), Ciumeghiu (280.000), Holod (244.800 lei), Tărcaia (216.000), Lăzăreni (198.000), Remetea şi Căpâlna (câte 144.000), plus singura primărie PNL băgată în seamă, cea din Vârciorog (288.000 lei).</p>
      <p>Culmea e că unele dintre primării, precum Săcueni, Finiş şi Sălacea au primit bani fără măcar să li se indice concret ce drum să repare din ei, singura specificaţie fiind atât: "drum comunal".</p>
      <p>
        <b>Milioane fără licitaţii</b>
      </p>
      <p>Dintre cele 20 de primării, doar cele din Cetariu (UDMR), Finiş şi Sâmbăta (PSD) încă nu au cheltuit banii primiţi de la CJ. Analiza contractelor făcute de celelalte 17 arată că o treime din total - 3,492 milioane lei - a ajuns la o singură firmă, SC Carier SRL, în aproape toate cazurile prin achiziţii directe, făcute de primăriile Marghita, Balc, Chişlaz şi Săcuieni. În mod normal, ultimele două ar fi trebuit să organizeze licitaţii, din simplul motiv că sumele primite depăşesc pragul de 100.000 euro, de la care această procedură este obligatorie, conform legii.</p>
      <p>Chişlazul, de pildă, a primit în total 552.200 lei, dar a încheiat cu Carier două contracte distincte, prin atribuire directă, unul de 232.767 lei pentru repararea unei bucăţi din DC 280, iar celălalt de 229.429 lei pentru DC 118. În niciunul dintre anunţurile postate pe SICAP nu au fost evidenţiate tronsoanele de drum care trebuie reparate, ci doar tipul lucrărilor - aşternere de covor asfaltic, respectiv de pietriş.</p>
      <p>Cazul Săcuieni e şi mai lămuritor: Primăria a primit în total 1,461 milioane lei, alocând toţi banii firmei Carier prin cumpărări directe, pe bucăţi: 397.937 lei pentru 510 metri din DC 12, 191.520 lei pentru "aşternere covor asfaltic pe 1,2 km DC Săcuieni", alţi 434.112 lei pentru "întreţinere curentă" DC 13 şi 161.304 lei pentru DC 5.</p>
      <p>
        <b>Pe orbita UDMR</b>
      </p>
      <p>Faptul că banii daţi de CJ primăriilor din nordul judeţului au ajuns la o singură firmă întăreşte "suspiciunile de nelegalitate" şi "dedicarea" lor expresă către Carier, cum sesizase consilierul Călin Gal.</p>
      <p>De altfel, firma din Marghita, administrată de Alexandru Gomboş şi deţinută scriptic de fiica şi ginerele acestuia, Duszko Sanda şi Duszko Daniel, a primit în ultimii 3 ani de la CJ Bihor, şi de la primării cu edili UDMR contracte de peste 37,83 milioane lei, iar vara aceasta, CJ i-a mai alocat încă 43 milioane lei în baza unui contract-cadru pentru covoare asfaltice în zonele Marghita şi Aleşd. Greu de crezut că întâmplător, de vreme ce, după cum tot <b>BIHOREANUL </b>a dezvăluit, firma a contribuit în 2015 la finanţarea acestui partid, cu modesta sumă de 1.500 lei. Asta în acte...</p>
      <p>O "investiţie" cât se poate de inspirată, pe care acum şi-o recuperează cu vârf şi îndesat din bugetul judeţului, "dirijat" atât direct de CJ, cât şi indirect, prin primarii partidelor de la conducerea judeţului...</p>
      <hr/>
      <p>
        <b>CAZ-ŞCOALĂ<br/>Cum se "trânteşte" o licitaţie</b>
      </p>
      <p>La începutul lunii trecute, <a href="https://www.ebihoreanul.ro/stiri/ultima-or-31-6/o-licitatie-puscata-bihoreanul-i-a-prins-pe-sefii-cj-manarind-licitatia-pentru-modernizarea-unui-drum-judetean-foto-video-151984.html"><b>BIHOREANUL </b>dezvăluia </a>cum a aranjat Consiliul Judeţean, cu aparenţe legale, două licitaţii în favoarea SC Carier SRL, căreia în iunie 2018 i-a atribuit reabilitarea a 16,50 kilometri ai DJ 767 Dobreşti-Vârciorog contra sumei de 28,288 milioane lei, iar în septembrie anul acesta s-a pregătit să-i atribuie şi lucrările de "săpătură în stâncă" pe marginile aceluiaşi tronson, evaluate la 1,297 milioane lei.</p>
      <p>Pentru această a doua licitaţie, CJ a publicat în SICAP un anunţ în care a precizat că lucrarea de modernizare a drumului a fost deja atribuită către Carier, iar firma care era interesată să facă şi săpăturile în stâncă trebuia să se "sincronizeze" cu aceasta, numele fiindu-i de altfel menţionat de 5 ori în anunţ. Procedeul e unul cu totul neobişnuit, detaliul semnalizând de fapt ca orice altă firmă să nu se "bage" peste Carier, care primise lucrarea de modernizare, iar acum se pregătea de un "supliment" sub pretextul că trebuiau făcute dislocări de stânci. În mod clar, acestea trebuiau evidenţiate încă din proiect, iar manopera cuprinsă în contractul din 2018, care trebuia să fie şi singurul pentru modernizarea respectivului tronson de drum.</p>
      <p>Prin "omisiune", însă, Carier a fost ajutată să câştige licitaţia iniţială, iar prin cea nouă, urma să mai primească bani, ceea ce s-a şi întâmplat: aşa cum <b>BIHOREANUL </b>anticipa, licitaţia pentru "săpătura în stâncă" - lucrare, culmea, deja făcută anterior! - s-a încheiat pe 28 octombrie, CJ atribuind Carier şi noul contract. Rămâne de văzut ce au de spus Curtea de Conturi şi Parchetul despre asta...</p>
    </article>
  </body>
</html>