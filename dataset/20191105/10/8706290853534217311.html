<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682352/agria-dolofonia-amerikanon-sto-mexiko-toulachiston-treis-gynaikes"/>
    <meta property="og:site_name" content="enikos.gr"/>
    <meta property="article:published_time" content="2019-11-05T10:10:00+00:00"/>
    <meta property="og:title" content="Άγρια δολοφονία Αμερικανών στο Μεξικό - Τουλάχιστον τρεις γυναίκες και έξι παιδιά τα θύματα - ΒΙΝΤΕΟ"/>
    <meta property="og:description" content="Οι δράστες «είχαν στήσει ενέδρα, άνοιξαν πυρ εναντίον του αυτοκινήτου και το έκαψαν με τα τέσσερα παιδιά μέσα. Επρόκειτο για σφαγή»..."/>
  </head>
  <body>
    <article>
      <h1>Άγρια δολοφονία Αμερικανών στο Μεξικό - Τουλάχιστον τρεις γυναίκες και έξι παιδιά τα θύματα - ΒΙΝΤΕΟ</h1>
      <address>
        <time datetime="2019-11-05T10:10:00+00:00">05 Nov 2019, 10:10</time>
      </address>
      <p>Τουλάχιστον τρεις γυναίκες και έξι παιδιά, μέλη αμερικανικής κοινότητας μορμόνων που έχει εγκατασταθεί στο βόρειο τμήμα του <a href="http://www.enikos.gr/international/681245/den-echei-telos-i-friki-sto-mexiko-entopistikan-ta-leipsana-42-an">Μεξικό</a>, δολοφονήθηκαν σε ενέδρα, κατήγγειλε χθες Δευτέρα γονιός θυμάτων.</p>
      <p>Δώδεκα άτομα αγνοούνται, όπως αναφέρει η NY Post.</p>
      <p>Τα θύματα που έχουν διπλή υπηκοότητα, πιθανότητα βρέθηκαν σε ανταλλαγή πυρών αντίπαλων καρτέλ.</p>
      <p>Την καταγγελία για την επίθεση επιβεβαίωσαν οι αρχές των μεξικανικών Πολιτειών Τσιουάουα και Σονόρα, που γειτονεύουν με τις ΗΠΑ, διευκρινίζοντας ότι διενεργείται έρευνα για την επίθεση άγνωστων ενόπλων.</p>
      <p>Τα πτώματα με πολλαπλά τραύματα από σφαίρες μιας μητέρας και των τεσσάρων παιδιών της βρέθηκαν μέσα στο απανθρακωμένο αυτοκίνητό τους, με το οποίο κατευθύνονταν προς τα σύνορα Μεξικό-ΗΠΑ, δήλωσε σε μέσα ενημέρωσης ένας από τους ηγέτες της κοινότητας των μορμόνων που έγινε στόχος, ο Τζούλιαν ΛεΜπάρον, ο οποίος είναι επίσης ακτιβιστής κατά της εγκληματικότητας και εξάδελφος της μητέρας που δολοφονήθηκε μαζί με τα παιδιά της.</p>
      <p>Οι δράστες «είχαν στήσει ενέδρα, άνοιξαν πυρ εναντίον του αυτοκινήτου και το έκαψαν με τα τέσσερα παιδιά μέσα. Επρόκειτο για σφαγή», είπε ο ΛεΜπάρον στο Radio Formula.</p>
      <p>Άλλα δύο αυτοκίνητα, που συνόδευαν το πρώτο, βρέθηκαν αρκετές ώρες αργότερα, με τα πτώματα άλλων δύο γυναικών και δύο παιδιών.</p>
      <p>Από πέντε ως έξι άλλα παιδιά, ένα από τα οποία τραυματίστηκε από σφαίρα, κατάφεραν να ξεφύγουν και επέστρεψαν στο σπίτι τους με τα πόδια, ενώ ένα κοριτσάκι αγνοείται αφού κατέφυγε σε περιοχή με βλάστηση για να σωθεί, πρόσθεσε ο ΛεΜπάρον, διευκρινίζοντας πως αγνοεί ποιοι είναι οι δράστες των φόνων ή ποιο ήταν το κίνητρο της επίθεσης.</p>
      <p>Ο προϊστάμενος της εισαγγελίας της Τσιουάουας, ο Σέσαρ Αουγκούστο Πενίτσε, δήλωσε από την πλευρά του ότι ο αριθμός των θυμάτων παραμένει «ακαθόριστος». Η επίθεση διαπράχθηκε στο Ράντσο δε λα Μόρα, στα όρια των Πολιτειών Τσιουάουα και Σονόρα, κοντά στα σύνορα με τις ΗΠΑ, περιοχή που λυμαίνονται διακινητές ναρκωτικών και κακοποιοί κάθε λογής.</p>
      <p>Ο αδελφός του Τζούλιαν ΛεΜπάρον, ο Μπέντζαμιν ΛεΜπάρον, ιδρυτής μιας ομάδας αυτοάμυνας έναντι των κακοποιών που είχε ονομάσει SOS Chihuahua, επίσης δολοφονήθηκε το 2009. Η κοινότητα που έγινε στόχος επίθεσης αποτελείται από απόγονους μορμόνων που εγκατέλειψαν τις ΗΠΑ τον 19ο αιώνα για να σωθούν από την καταστολή της πολυγαμίας, διαδεδομένης πρακτικής μεταξύ των πιστών της θρησκείας αυτής. Πολλοί μορμόνοι του Μεξικού έχουν διπλή υπηκοότητα, μεξικανική και αμερικανική.</p>
      <p>Πηγή: ΑΠΕ, NY Post</p>
      <related>
        <h4>σχετικά άρθρα</h4>
        <a href="http://www.enikos.gr/international/682226/egkyos-chrisimopoiise-polyvolo-ar-15-gia-na-exoudeterosei-diarrik%0A%20%20%20%20%0A"/>
        <a href="http://www.enikos.gr/international/682330/oi-dynameis-tis-tourkias-synelavan-adelfi-tou-thanonta-igeti-tou-%0A%20%20%20%20%0A"/>
        <a href="http://www.enikos.gr/international/682305/dikastiki-entoli-ston-trab-na-paradosei-tis-forologikes-tou-dilos%0A%20%20%20%20%0A"/>
        <a href="http://www.enikos.gr/international/682317/i-ouasingkton-enimerose-episimos-ton-oie-oti-apochorei-apo-ti-sym%0A%20%20%20%20%0A"/>
        <a href="http://www.enikos.gr/international/682280/reuters-o-erntogan-borei-na-akyrosei-to-taxidi-tou-stis-ipa-meta-%0A%20%20%20%20%0A"/>
        <a href="http://www.enikos.gr/international/682113/pithanon-na-min-epivlithoun-epiprosthetoi-dasmoi-sta-eisagomena-a%0A%20%20%20%20%0A"/>
        <a href="http://www.enikos.gr/international/681986/video-ntokoumento-apo-kinimatografiki-listeia-chrimatapostoli-mer%0A%20%20%20%20%0A"/>
        <a href="http://www.enikos.gr/international/681984/machairosan-mechri-thanatou-ton-kommoti-tou-kristiano-ronalnto-to%0A%20%20%20%20%0A"/>
        <a href="http://www.enikos.gr/international/681963/pethane-eno-ekane-sex-sto-piso-kathisma-tou-aftokinitou-tis-ti-di%0A%20%20%20%20%0A"/>
      </related>
    </article>
  </body>
</html>