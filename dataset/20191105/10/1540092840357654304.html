<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/perivallon/story/196285/texnito-fyllo-fotosynthetei-metatrepontas-to-dioxeidio-toy-anthraka-se-enallaktiko-kaysimo"/>
    <meta property="og:site_name" content="CNN.gr"/>
    <meta property="article:published_time" content="2019-11-05T10:02:43+00:00"/>
    <meta property="og:title" content="Τεχνητό φύλλο «φωτοσυνθέτει» μετατρέποντας το διοξείδιο του άνθρακα σε εναλλακτικό καύσιμο"/>
    <meta property="og:description" content="Μία πρωτοποριακή ανακάλυψη έκαναν ερευνητές από τον Καναδά και τις ΗΠΑ, οι οποίοι ανέπτυξαν ένα τεχνητό φύλλο που θα βοηθήσει στη μάχη κατά της κλιματικής..."/>
  </head>
  <body>
    <article>
      <h1>Τεχνητό φύλλο «φωτοσυνθέτει» μετατρέποντας το διοξείδιο του άνθρακα σε εναλλακτικό καύσιμο</h1>
      <h2>Μία πρωτοποριακή ανακάλυψηέκαναν ερευνητές από τον Καναδά και τις ΗΠΑ, οι οποίοι ανέπτυξαν ένα τεχνητό φύλλο που θα βοηθήσει στη μάχη κατά της κλιματικής αλλαγής, καθώς μετατρέπει, με φθηνό τρόπο, το βασικό «αέριο του θερμοκηπίου», το διοξείδιο του άνθρακα, σε χρήσιμα εναλλακτικά καύσιμα (μεθανόλη).</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 12:02 , 05 November 2019</p>
      <p>Οι επιστήμονες, με επικεφαλής τον επίκουρο καθηγητή <b>Γιμίν Γου</b> του Τμήματος Μηχανολόγων Μηχανικών και μέλος του Ινστιτούτου Νανοτεχνολογίας του Πανεπιστημίου του Γουότερλου, έκαναν τη σχετική δημοσίευση στο περιοδικό για θέματα ενέργειας «Nature Energy». Η νέα τεχνολογία έχει εμπνευστεί από τα φυτά, που χρησιμοποιούν την ηλιακή ενέργεια για να μετατρέπουν το διοξείδιο σε θρεπτικά συστατικά.</p>
      <p>«<b>Το ονομάζουμε τεχνητό φύλλο επειδή μιμείται τα πραγματικά φύλλα</b> και τη διαδικασία της φωτοσύνθεσης. Το πραγματικό φύλλο παράγει γλυκόζη και οξυγόνο, ενώ το δικό μας μεθανόλη και οξυγόνο», δήλωσε ο Γου.</p>
      <p>Η παραγωγή μεθανόλης από διοξείδιο του άνθρακα αφενός θα μειώσει τις εκπομπές «αερίων του θερμοκηπίου» αφετέρου θα παράγει ένα υποκατάστατο των ρυπογόνων ορυκτών καυσίμων, εφόσον βέβαια η νέα τεχνολογία των τεχνητών φύλλων εφαρμοστεί μαζικά, κάτι όχι βέβαιο.</p>
      <p>Τα επόμενα βήματα των ερευνητών, όπως είπαν, θα είναι να βελτιώσουν την αποδοτικότητα του φύλλου όσον αφορά την παραγωγή μεθανόλης, καθώς και να <b>αξιοποιήσουν εμπορικά</b> τη νέα τεχνολογία.</p>
      <p>«Η νέα ανακάλυψη έχει τη δυνατότητα να αλλάξει τους όρους του παιχνιδιού. Η κλιματική αλλαγή αποτελεί επείγον πρόβλημα και μπορούμε να μειώσουμε τις εκπομπές, ενώ παράλληλα να δημιουργήσουμε ένα εναλλακτικό καύσιμο», ανέφερε ο Γου.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/perivallon/story/196348/klimatiki-epeigoysa-anagki-sos-11-200-epistimonon-apo-153-xores-gia-to-klima">«Κλιματική επείγουσα ανάγκη»: SOS 11.200 επιστημόνων από 153 χώρες για το κλίμα</a>
        </li>
        <li>
          <a href="https://www.cnn.gr/news/kosmos/story/196257/oi-hpa-enimerosan-episimos-ton-ohe-oti-apoxoroyn-apo-ti-symfonia-toy-parisioy">Οι ΗΠΑ ενημέρωσαν επισήμως τον ΟΗΕ ότι αποχωρούν από τη Συμφωνία του Παρισιού</a>
        </li>
        <li>
          <a href="https://www.cnn.gr/focus/story/196054/tha-afanistoyn-xoria-efialtiki-ereyna-gia-tin-klimatiki-allagi">«Θα αφανιστούν χωριά»: Εφιαλτική έρευνα για την κλιματική αλλαγή</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5950/klimatiki-allagi">ΚΛΙΜΑΤΙΚΗ ΑΛΛΑΓΗ</a>
        </li>
        <li>
          <a href="https://www.cnn.gr/eidhseis/tag/30696/dioxeidio-toy-anthraka">ΔΙΟΞΕΙΔΙΟ ΤΟΥ ΑΝΘΡΑΚΑ</a>
        </li>
        <li>
          <a href="https://www.cnn.gr/eidhseis/tag/22300/episthmones">ΕΠΙΣΤΗΜΟΝΕΣ</a>
        </li>
      </ul>
    </article>
  </body>
</html>