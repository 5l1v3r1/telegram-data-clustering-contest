<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595763/pou-vrisketai-o-14xronos-aderfoktonos-ena-xrono-meta-psaxnoun-akoma-lysi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T10:04:00+00:00"/>
    <meta property="og:title" content="Πού βρίσκεται ο 14χρονος αδερφοκτόνος ένα χρόνο μετά - Ψάχνουν ακόμα λύση"/>
    <meta property="og:description" content="Ένα χρόνο μετά την απίστευτη οικογενειακή τραγωδία στον Άη Γιάννη της Λάρνακας, όπου 14χρονος μαχαίρωσε μέχρι θανάτου την 9χρονη αδερφή του, οι Αρχές ακόμα..."/>
  </head>
  <body>
    <article>
      <h1>Πού βρίσκεται ο 14χρονος αδερφοκτόνος ένα χρόνο μετά - Ψάχνουν ακόμα λύση</h1>
      <address><time datetime="2019-11-05T10:04:00+00:00">05 Nov 2019, 10:04</time> by <a rel="author">SigmaLive</a></address>
      <p>Ένα χρόνο μετά την απίστευτη οικογενειακή τραγωδία στον Άη Γιάννη της Λάρνακας, όπου 14χρονος μαχαίρωσε μέχρι θανάτου την 9χρονη αδερφή του, οι Αρχές ακόμα ψάχνουν λύση.</p>
      <p>Σύμφωνα με την εφημερίδα «Πολίτης», η έλλειψη ειδικού αναμορφωτηρίου ή κάποιου άλλου κέντρου που να αποσκοπεί στη διαπαιδαγώγηση νεαρών παραβατών «πονοκεφαλιάζει» τις κυπριακές Αρχές, αφού λόγω του νεαρού της ηλικίας του ο 14χρονος δεν θεωρείται ποινικά υπεύθυνος και δεν μπορεί να οδηγηθεί ενώπιον της δικαιοσύνης.</p>
      <p>Οι Αρχές από την άλλη «κρύβονται» πίσω από το πρωτάκουστο της υπόθεσης αλλά εξακολουθούν να ψάχνουν την καλύτερη δυνατή λύση για την περίπτωση του ανήλικου αδερφοκτόνου.</p>
      <p>Σύμφωνα με το δημοσίευμα, τίποτα δεν είναι δεδομένο ως προς το τι μέλλει γενέσθαι με τον ανήλικο. Μάλιστα το τελευταίο διάστημα βρίσκεται σε εξέλιξη η εξέταση του θέματος από όλες τις εμπλεκόμενες αρμόδιες κρατικές υπηρεσίες, χωρίς όμως να ληφθεί απόφαση για το μέλλον του 14χρονου, ο οποίος εξακολουθεί να κρατείται σε ειδικά διαμορφωμένο χώρο στο νοσοκομείο Αθαλάσσας.  </p>
      <p>Ουσιαστικά η συγκεκριμένη υπόθεση φέρνει στην επιφάνεια τα κενά που υπάρχουν στην υφιστάμενη νομοθεσία και καταδεικνύει την επιτακτική ανάγκη για νομοθετική μεταρρύθμιση και λήψη δραστικών μέτρων, ώστε να δημιουργηθεί στην Κύπρο ένα ειδικό αναμορφωτήριο για ανήλικους παραβάτες.   </p>
      <p>
        <b>Το χρονικό της τραγωδίας</b>
      </p>
      <p>Σύμφωνα με τα γεγονότα της υπόθεσης, γύρω στις πέντε το απόγευμα το ΤΑΕ Λάρνακας ειδοποιήθηκε από τον πατέρα του κοριτσιού ότι βρήκε το παιδί του αιμόφυρτο στο σπίτι τους που βρίσκεται στην Οδό Αρχιεπισκόπου Κυρίλλου, στη περιοχή Άγιος Ιωάννης στη Λάρνακα.</p>
      <p>Στη σκηνή μετέβησαν ισχυρές αστυνομικές δυνάμεις από το ΤΑΕ και την Αστυνομική Διεύθυνση Λάρνακας, οι οποίες και εντόπισαν το κοριτσάκι με μαχαιριές στο σώμα του.</p>
      <p>Με ασθενοφόρο το κοριτσάκι διακομίσθηκε στο ΤΑΕΠ του Γενικού Νοσοκομείου Λάρνακας όπου οι επί καθήκοντι ιατροί διαπίστωσαν τον θάνατό του.</p>
      <p>Η σκηνή αποκλείστηκε από την Αστυνομία και έγιναν έρευνες για εξιχνίαση του εγκλήματος, ενώ φέρεται ότι τα δύο αδέλφια, που εκείνη την ώρα ήταν μόνα τους στο σπίτι, καβγάδισαν προτού ο 14χρονος επιτεθεί με μαχαίρι στην αδελφή του.</p>
      <p>Αυτοψία στη σκηνή διενήργησαν οι Ιατροδικαστές Σοφοκλής Σοφοκλέους και Νικόλας Χαραλάμπους, οι οποίοι αναμένεται να διεξάγουν σήμερα και τη νενομισμένη νεκροτομή επί της σορού του 9χρονου κοριτσιού.</p>
    </article>
  </body>
</html>