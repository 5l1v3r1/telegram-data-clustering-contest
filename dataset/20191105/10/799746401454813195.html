<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/articles/2019/11/5/7102632/"/>
    <meta property="og:site_name" content="Європейська правда"/>
    <meta property="article:published_time" content="2019-11-05T10:35:38+00:00"/>
    <meta property="og:title" content="&quot;Північний потік-2&quot; без обмежень: що викликало згоду Данії на скандальний російський газопровід"/>
    <meta property="og:description" content="Дозвіл з Копенгагена надійшов більше ніж за рік після аналогічних рішень усіх інших країн. Але що змусило Данію поступитися перед російським тиском?"/>
  </head>
  <body>
    <article>
      <h1>"Північний потік-2" без обмежень: що викликало згоду Данії на скандальний російський газопровід</h1>
      <address><time datetime="2019-11-05T10:35:38+00:00">05 Nov 2019, 10:35</time> by <a rel="author" href="https://www.eurointegration.com.ua/authors/kusa/" target="_blank">Ілія Куса, Андріан Прокіп</a></address>
      <p>30 жовтня данський уряд видав <a href="https://www.eurointegration.com.ua/news/2019/10/31/7102480/"><b>дозвіл на будівництво газопроводу "Північний потік-2"</b></a> (ПП2) у своїх територіальних водах.</p>
      <p>Данія тягнула із цим рішенням довше, ніж багато хто міг розраховувати.</p>
      <p>Дозвіл з Копенгагена надійшов більше ніж за рік після аналогічних рішень від усіх інших чотирьох країн, у територіальних водах яких має проходити трубопровід: Фінляндії, Швеції, Німеччини та Росії. При цьому, за великим рахунком, навіть негативний висновок від Данії не міг зупинити реалізацію проєкту і був здатний хіба що здорожити його, змінивши маршрут прокладання труби. А тому це рішення певною мірою було очікуваним</p>
      <p>Але що зрештою змусило Данію поступитися перед російським тиском? І чи лишається шанс зупинити російський проєкт?</p>
      <h3>Чому Данія трималася?</h3>
      <p>Автори вже писали <a href="https://www.slideshare.net/UIFuture/2-104939909">в іншій доповіді</a> про мотиви різних країн, які раніше дали дозволи на побудову газопроводу<i>, </i>та окремо про аргументи <a href="https://www.eurointegration.com.ua/experts/2018/06/14/7083066/">Швеції</a> та<a href="https://www.epravda.com.ua/columns/2018/03/16/635027/"> Німеччини</a>. Чому ж Данія протрималася довше за них?</p>
      <p>Затягнути аж так довго Данії допомогло те, що причин для затримки з винесенням рішення була не одна, а цілих три. </p>
      <p>Перша – офіційна. Відстрочка рішення була взята для проведення екологічної експертизи. Другий мотив – це внутрішньо- та зовнішньополітичні чинники і намагання данської влади ухвалити правильне рішення з мінімізацією негативного впливу як на державу, так і на конкретних політичних гравців усередині. І третє: не можна виключати, що данці і справді бажали затягнути реалізацію проєкту, а офіційні пояснення були лише приводом. </p>
      <p>При цьому Данія продемонструвала справжню нордичну стриманість на тлі гострих заяв і тиску з боку Росії про готовність будувати трубу в обхід її території.</p>
      <p>Дозвіл був виданий, коли будівництво газопроводу вже дійшло межі виключної економічної зони Данії. "Газпрому" потрібно було вирішувати, що робити далі: чекати на рішення чи планувати газопровід в обхід Данії. Тим часом трубоукладальні судна, які будували газопровід, покинули маршрут на виконання інших контрактів.</p>
      <aside>Політичний фактор був одним з вирішальних у цій історії. </aside>
      <p>Ще на етапі формування внутрішньополітичної позиції Копенгагена щодо газопроводу сформувалася типова для цієї країни геополітична дилема, вибір між двома однаково важливими для Данії партнерами: США та Німеччиною. </p>
      <p>Сполучені Штати завжди були і лишаються одним із найцінніших союзників Данії у галузі безпеки, особливо по лінії НАТО і на арктичному напрямку. Але Німеччина – це один з найбільших торгово-економічних і енергетичних партнерів Копенгагена, та ще й неформальний лідер ЄС. </p>
      <h3>Коли політика важлива</h3>
      <p>Додаткові проблеми становила й внутрішньополітична ситуація у Данії.</p>
      <p>Коаліційний уряд країни на чолі з прем'єр-міністром Ларсом Льокке Расмуссеном на момент 2018 року складався з трьох політичних сил: Ліберальної партії (Venstre), Ліберального альянсу та Консервативної народної партії. Цей уряд завжди характеризувався доволі пасивною і м'якою позицією щодо "Північного потоку-2". У парламенті не було чітких груп інтересу, які б представляли конкретну позицію щодо проєкту, а влада розривалася між інтересами німецьких енергетичних гігантів та американських чиновників Пентагону. До того ж реальних, об'єктивних причин заборонити будівництво газопроводу з погляду міжнародного права не було, а ухвалювати неоднозначні рішення у таких справах Данія як типова скандинавська країна не могла собі дозволити, наслідуючи старі політичні традиції дотримуватися міжнародних правил.</p>
      <p>Через нездатність вирішити цю геополітичну дилему данська влада вирішила просто відмовчатися, зайняти максимально пасивну позицію.</p>
      <aside>Данці затягували час – а Україні це грало на руку. </aside>
      <p>Не бажаючи приймати остаточне рішення, міністерства енергетики та закордонних справ перекидали цю справу між собою. Обидва міністри були представниками різних партій коаліції. До того ж фрагментованість парламенту та різноманітні домовленості уряду з євроскептиками не давали змогли ухвалити конкретне рішення.</p>
      <p>Ситуація змінилася після, спершу, виборів до Європарламенту у травні 2019 року, а згодом і чергових парламентських виборів у самій Данії у червні. У результаті обох виборів ліберали та соціал-демократи покращили свої результати та розгромили консерваторів та євроскептиків.</p>
      <p>Внаслідок виборів та подальших урядових перестановок у Данії сформувався новий уряд, більш стабільний та менш пов'язаний домовленостями з маленькими партіями у парламенті.</p>
      <p>Зміна внутрішніх політичних розкладів після виборів, занепад партії "Ліберальний альянс" (яка входила у попередню коаліцію) і відставка її лідера Андерса Самуельсена (який був главою МЗС, підтримував Україну та затягував питання з ПП2), посилення позицій лібералів, асоційованих з загальноєвропейським альянсом ALDE Еммануеля Макрона у Європарламенті, у купі з тиском з боку ФРН та нерішучістю Вашингтона щодо запровадження санкцій проти проєкту, зрештою не лишили Копенгагену жодних обґрунтованих виправдань для подальшого затягування часу.</p>
      <p>Додалася до цього рішення також неоднозначна історія з Дональдом Трампом та його спробою "купити Гренландію", яка обурила багатьох данців.</p>
      <p>Так народився той самий дозвіл, який Данія вирішила все-таки надати Росії, тим самим виконавши вимогу Берліна, Парижа, Відня та інших гравців у ЄС, які фінансують ПП2.</p>
      <h3>Данський компроміс</h3>
      <p>При цьому – вочевидь, щоб зняти звинувачення на свою адресу з боку противників "Північного потоку-2" – Данія ще 25 жовтня<a href="https://www.baltic-pipe.eu/denmark-has-approved-the-offshore-part-of-the-baltic-pipe-project/"> погодила будівництво</a> Балтійського газопроводу (Baltic Pipe). </p>
      <p>Цей газогін річною потужністю 10 млрд кубометрів теж пролягатиме дном Балтійського моря, сполучаючи Данію з Польщею, і прокачуватиме газ із Норвегії. Саме цей маршрут розглядається Польщею як додаткова можливість скорочення залежності від Росії. А саме Польща була головним опонентом ПП2 в Європейському Союзі. </p>
      <p>Так Копенгаген зіграв на двох: не пішов проти інтересів Німеччини та зробив приємне противникам ПП2.</p>
      <p>При цьому, незважаючи на реальні причини затримки у видачі дозволу на будівництво газогону з боку Данії,</p>
      <aside>її дії мали позитивний наслідок для України. </aside>
      <p>Перш за все, був відтягнутий момент потенційного завершення будівництва "Північного потоку-2" та початку його експлуатації, а отже, й скорочення попиту на транзитні потужності України. </p>
      <p>По-друге, це змусило росіян нервувати з приводу того, що доведеться прокладати трубу в обхід виключної економічної зони Данії, що здорожувало проєкт та ще більше затягувало його завершення. По-третє, ця невідомість певною мірою грала на користь України у транзитних переговорах (адже цієї зими закінчується термін дії контракту 2009 року). </p>
      <p>І хоч допомога Копенгагена не мала визначального значення, проте все ж додавала впевненості українській переговорній позиції. </p>
      <p>А нині лишається єдиний шанс зупинити спорудження газопроводу – запровадження американських санкцій проти підрядників будівництва. І це рішення адміністрації Трампа зовсім не є гарантованим.</p>
      <p>До речі, про позицію США стосовно можливого накладення санкцій на учасників будівництва нової гілки "Північного потоку" та про варіанти дій Білого дому ми писали ще минулого року. Відтоді <a href="https://www.eurointegration.com.ua/articles/2018/06/5/7082653/"><b>вибір, який стоїть перед Вашингтоном</b></a>, кардинально не змінився.</p>
      <p>
        <b>
          <i>Автори: Ілія Куса, Андріан Прокіп,</i>
        </b>
      </p>
      <p>
        <i>"Український інститут майбутнього" </i>
      </p>
      <related>
        <a href="https://www.eurointegration.com.ua/news/2019/08/23/7100029/"/>
      </related>
    </article>
  </body>
</html>