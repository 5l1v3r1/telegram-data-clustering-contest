<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638263/%D9%88%D8%A7%DA%A9%D9%86%D8%B4-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%A8%D9%87-%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T10:29:00+00:00"/>
    <meta property="og:title" content="واکنش سیاستمدار عراقی به حمله معترضان به کنسولگری ایران"/>
    <meta property="og:description" content="دبیر کل جنبش «عصائب اهل الحق» عراق می‌گوید، حمله به کنسولگری ایران در کربلا و توییت مرتبط رئیس جمهور آمریکا، نشان‌دهنده طرح واشنگتن، تل‌آویو و ..."/>
  </head>
  <body>
    <article>
      <h1>
        <a href="https://www.bultannews.com/fa/news/638263/%D9%88%D8%A7%DA%A9%D9%86%D8%B4-%D8%B3%DB%8C%D8%A7%D8%B3%D8%AA%D9%85%D8%AF%D8%A7%D8%B1-%D8%B9%D8%B1%D8%A7%D9%82%DB%8C-%D8%A8%D9%87-%D8%AD%D9%85%D9%84%D9%87-%D9%85%D8%B9%D8%AA%D8%B1%D8%B6%D8%A7%D9%86-%D8%A8%D9%87-%DA%A9%D9%86%D8%B3%D9%88%D9%84%DA%AF%D8%B1%DB%8C-%D8%A7%DB%8C%D8%B1%D8%A7%D9%86">واکنش سیاستمدار عراقی به حمله معترضان به کنسولگری ایران</a>
      </h1>
      <h2>دبیر کل جنبش «عصائب اهل الحق» عراق می‌گوید، حمله به کنسولگری ایران در کربلا و توییت مرتبط رئیس جمهور آمریکا، نشان‌دهنده طرح واشنگتن، تل‌آویو و ...</h2>
      <address><time datetime="2019-11-05T10:29:00+00:00">05 Nov 2019, 10:29</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «قیس الخزعلی» دبیر کل جنبش «عصائب اهل الحق» عراق به حملات برخی از نفوذی‌ها به کنسولگری جمهوری اسلامی<b> ایران</b> در <b>کربلا</b> واکنش نشان داد.</p>
      <p>الخزعلی در صفحه توئیتر خود نوشت که آتش زدن دیوار کنسولگری ایران توسط عناصر محلی با بازتوئیت ترامپ رئیس جمهور آمریکا و ابراز احساسات وزیر خارجه رژیم صیهونیستی «بهترین دلیل آن چیزی است که شب گذشته درباره نقش اسرائیلی، آمریکایی و خلیجی گفتیم».</p>
      <p>پایگاه خبری «بغداد الیوم» به نقل از دبیر کل عصائب گزارش داد که این اتفاقات نشانگر حمایت رژیم صهیونیستی، آمریکا و کشورهای عربی حاشیه خلیج فارس «از عناصر محلی برای بر هم زدن اوضاع عراق است».</p>
      <p>الخزعلی در یک مصاحبه تلویزیونی یکشنبه هفته جاری گفته بود که برخی طرف‌های منطقه‌ای، بین‌المللی و عراقی در پروژه‌ای به صورت مشترک حضور دارند که برای ایجاد فتنه و هرج‌ومرج در عراق است.</p>
      <p>وی تأکید کرد که طرف نخست در این پروژه، آمریکا و رژیم صهیونیستی است و نقش اسرائیل در این پروژه، از آمریکا پررنگ‌تر است.</p>
      <p>دبیر کل عصائب بر این باور است که طرف دوم این پروژه مشترک، کشورهای عربی حاشیه خلیج فارس به ویژه امارات است که بیشترین حضور را در این پروژه دارد.</p>
      <p>الخزعلی خاطر نشان کرد که این طرف‌ها، در حال جذب نیروی داخلی از عراق هستند تا بتوانند برنامه‌های خود را اجرا کنند و این نیروهای داخلی شامل عناصر حزب منحله بعث و برخی فرقه‌های شبه‌دینی و گروه‌های خرابکار است.</p>
      <p>تعدادی از اغتشاشگران در شهر مقدس کربلا و در اطراف کنسولگری ایران در این شهر دست به تحرکاتی علیه کنسولگری زدند. براساس برخی تصاویر منتشر شده در فضای مجازی، شماری آشوبگر در اطراف کنسولگری ایران در کربلا حاضر شدند و ضمن سنگ‌پرانی به ساختمان این کنسولگری، اقدام به پایین کشیدن پرچم ایران کردند.</p>
      <p>فرماندهی پلیس کربلا نیز اعلام کرد که اوضاع در اطراف کنسولگری جمهوری اسلامی ایران در کربلا تحت کنترل است.</p>
      <p>گروه حمله‌کننده به کنسولگری جمهوری اسلامی ایران در کربلا، از پیروان فرقه صرخی (از مدعیان دروغین و وابسته به سرویس‌های بیگانه) بودند که از استان‌های بابل و الدیوانیه به کربلا منتقل شدند.</p>
      <p>مردم عراق دور دوم اعتراضات خود را از روز جمعه 25 اکتبر آغاز کردند. عمده اعتراض مردم عراق، بهبود وضعیت معیشتی و مبارزه با فساد و اصلاح ساختار اداری بود.</p>
      <p>به محض آغاز این اعتراضات، بسیاری از کارشناسان تأکید کردند که آمریکا، عربستان و امارات سه کشوری هستند که از چند ماه پیش در حال تدارک سوءاستفاده از این تظاهرات هستند.</p>
    </article>
  </body>
</html>