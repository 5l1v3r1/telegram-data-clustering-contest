<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A8%D8%B9%D8%AF-%D8%A7%D8%B2-%D8%AE%D8%A7%D9%85%D9%86%D9%87-%D8%A7%DB%8C-%DB%B9-%D8%AA%D9%86-%D8%A7%D8%B2-%D9%86%D8%B2%D8%AF%DB%8C%DA%A9%D8%A7%D9%86-%D9%88%DB%8C-%D9%87%D8%AF%D9%81-%D8%AA%D8%AD%D8%B1%DB%8C%D9%85%E2%80%8C-%D8%A2%D9%85%D8%B1%DB%8C%DA%A9%D8%A7-%D9%82%D8%B1%D8%A7%D8%B1-%DA%AF%D8%B1%D9%81%D8%AA%D9%86%D8%AF-20191105/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-05T10:46:15+00:00"/>
    <meta property="og:title" content="بعد از خامنه ای ۹ تن از نزدیکان وی هدف تحریم‌ آمریکا قرار گرفتند"/>
    <meta property="og:description" content="استیون منوچین وزیر خزانه داری آمریکا با انتشار بیانیه ای اعلام کرد که نُه تن از اطرافیان نزدیک به رهبر حکومت اسلامی ایران، علی خامنه ای، هدف مجازات های واشنگتن قرار گرفته اند. وزیر خزانه داری آمریکا تأکید کرده است که این تحریم ها توانایی رهبر حکومت..."/>
  </head>
  <body>
    <article>
      <h1>بعد از خامنه ای ۹ تن از نزدیکان وی هدف تحریم‌ آمریکا قرار گرفتند</h1>
      <address><time datetime="2019-11-05T10:46:15+00:00">05 Nov 2019, 10:46</time> by <a rel="author">ناصر اعتمادی</a></address>
      <p>
        <b>استیون منوچین وزیر خزانه داری آمریکا با انتشار بیانیه ای اعلام کرد که نُه تن از اطرافیان نزدیک به رهبر حکومت اسلامی ایران، علی خامنه ای، هدف مجازات های واشنگتن قرار گرفته اند. وزیر خزانه داری آمریکا تأکید کرده است که این تحریم ها توانایی رهبر حکومت اسلامی ایران را در اجرای سیاست های سرکوب و ارعاب کاهش می دهد.</b>
      </p>
      <p>استیون منوچین در بیانیۀ خود افزوده است که افراد تحریم شده در شماری از فعالیت های مخرب رژیم اسلامی ایران دست داشته اند. خود آیت الله خامنه ای در ژوئن گذشته هدف تحریم های آمریکا قرار گرفت. اینبار ابراهیم رئیسی، رئیس قوۀ قضائیۀ ایران، مجتبی خامنه ای، فرزند رهبر جمهوری اسلامی ایران، محمد محمدی گلپایگانی، رئیس دفتر علی خامنه ای، وحید حقانیان که از او به عنوان دست راست رهبر جمهوری اسلامی ایران یاد می شود از جمله افراد نزدیک به آیت الله خامنه ای هستند که هدف مجازات های آمریکا قرار گرفته اند. به موجب این تحریم ها دارایی های احتمالی این افراد در آمریکا توقیف می شوند.</p>
      <p>در اظهاراتی جداگانه و همزمان با چهلمین سالگرد گروگانگیری در سفارت آمریکا در تهران، مایک پمپئو، وزیر امور خارجۀ دولت واشنگتن، از مقامات ایران خواست که همۀ شهروندان آمریکایی که به ناحق در ایران ربوده یا دستگیر شده اند از جمله رابرت لوینسون، مأمور پیشین پلیس فدرال آمریکا، "شیئو وانگ"، پژوهشگر آمریکایی چینی تبار، و سیامک نمازی، تاجر ایرانی-آمریکایی، را سریعاً آزاد کنند.</p>
      <p>وزارت امور خارجۀ آمریکا اعلام کرد که جایزۀ بازیابی و آزادی رابرت لوینسون را به بیست میلیون دلار افزایش داده است. وزارت امور خارجۀ آمریکا اعلام می کند که رابرت لوینسون در سال ٢٠٠٧ در جزیرۀ کیش در ایران ناپدید و توسط رژیم ایران به گروگان گرفته شده است.</p>
      <p>کاخ سفید آمریکا نیز در بیانیه ای جداگانه از رژیم اسلامی ایران خواست که "به جای گروگانگیری، قتل، اقدام های خرابکارانه، دزدی دریایی و حمله به بازارهای جهانی نفت مسیر صلح را در پیش بگیرد."  </p>
    </article>
  </body>
</html>