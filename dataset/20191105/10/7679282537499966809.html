<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-woman-killed-for-opposing-rape-in-greater-noida-2832849.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T10:09:31+00:00"/>
    <meta property="og:title" content="ग्रेटर नोएडा : दुष्कर्म का विरोध करने पर महिला की हत्या, शव 18वीं मंजिल से नीचे फेंका"/>
    <meta property="og:description" content="ग्रेटर नोएडा की एवीजे हाइट्स सोसाइटी में महिला की हत्या कर शव 18 वीं मंजिल से फेंकने के मामले में कारण स्पष्ट नहीं हो सका है। शुरुआती छानबीन के बाद आशंका है कि दुष्कर्म का विरोध करने पर महिला की..."/>
  </head>
  <body>
    <article>
      <h1>ग्रेटर नोएडा : दुष्कर्म का विरोध करने पर महिला की हत्या, शव 18वीं मंजिल से नीचे फेंका</h1>
      <address><time datetime="2019-11-05T10:09:31+00:00">05 Nov 2019, 10:09</time> by <a rel="author">ग्रेटर नोएडा | संवाददाता</a></address>
      <p>ग्रेटर नोएडा की एवीजे हाइट्स सोसाइटी में महिला की हत्या कर शव 18 वीं मंजिल से फेंकने के मामले में कारण स्पष्ट नहीं हो सका है। शुरुआती छानबीन के बाद आशंका है कि दुष्कर्म का विरोध करने पर महिला की हत्या की गई है। लेकिन आरोपी की गिरफ्तारी के बाद ही गुत्थी सुलझेगी।</p>
      <p>पुलिस ने महिला की पहचान खोड़ा कॉलोनी में रहने वाली घरेलू सहायिका गरिमा के रूप में की है। आरोपी मुमताज खां ने गरिमा को शनिवार की सुबह दस बजे कॉल कर सोसाइटी में बुलाया था। आरोपी ने बेलन से सिर पर वारकर उसकी हत्या कर शव बेड में छुपा दिया था। रविवार तड़के आरोपी हत्या को आत्महत्या का रूप देने के लिए शव को 18वीं मंजिल से नीचे फेंककर फरार हो गया।</p>
      <p>सूरजपुर कोतवाली प्रभारी ने बताया कि महिला गरिमा मूल रूप से हरदोई की रहने वाली थी। वह अपने परिवार के साथ खोड़ा कॉलोनी में रहती थी। वह घरेलू साहियका का काम करती थी। पुलिस की जांच में पता चला है कि आरोपी मुमताज ने शनिवार को करीब दस बजे महिला के मोबाइल पर कॉल किया था। जिसके बाद उसने दोपहर को फ्लैट में महिला की हत्या कर शव को बेड में छुपा दिया।</p>
      <p>रविवार तड़के उसने शव को सोसाइटी की 18वीं मंजिल से नीचे फेंका। पुलिस ने घटना स्थल से एक बेलन बरामद किया है। आशंका है कि आरोपी ने बेलन से सिर पर वार कर महिला की हत्या की। हालांकि अभी हत्या का कारण स्पष्ट नहीं हो सका।</p>
      <p>
        <b>झांसा देकर फ्लैट पर बुलाया </b>
      </p>
      <p>आरोपी की शनिवार से पहले मुमताज के मोबाइल पर 15 दिन पहले बात हुई थी। इसके बाद आरोपी ने ही शनिवार को गरिमा के मोबाइल पर कॉल की। इससे इस आशंका से इंकार नहीं किया जा सकता कि आरोपी ने झांसा देकर पीड़िता को फ्लैट पर बुलाया हो और दुष्कर्म का प्रयास किया। विरोध करने पर उसकी हत्या कर दी गई हो। हालांकि पुलिस अभी हत्या का कारण स्पष्ट नहीं कर पाई है। पुलिस का कहना है कि आरोपी की गिरफ्तारी के बाद ही हत्या का कारण स्पष्ट होगा।  </p>
    </article>
  </body>
</html>