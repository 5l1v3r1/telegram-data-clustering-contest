<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740126"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T10:15:00+00:00"/>
    <meta property="og:title" content="ทนเห็นภาพพ่อฝังร่างแม่2ปี วิญญาณเข้าฝันแจ้งตร.ช่วย"/>
    <meta property="og:description" content="ลูกทนเห็นภาพพ่อฝังร่างแม่มา 2 ปี สุดท้ายวิญญาณมาเข้าฝัน บอกหนาวอยากได้ผ้าห่ม โร่แจ้งตำรวจช่วยขุดหาศพ"/>
  </head>
  <body>
    <article>
      <h1>ทนเห็นภาพพ่อฝังร่างแม่2ปี วิญญาณเข้าฝันแจ้งตร.ช่วย</h1>
      <address>
        <time datetime="2019-11-05T10:15:00+00:00">05 Nov 2019, 10:15</time>
      </address>
      <p>
        <b>ลูกทนเห็นภาพพ่อฝังร่างแม่มา 2 ปี สุดท้ายวิญญาณมาเข้าฝัน บอกหนาวอยากได้ผ้าห่ม โร่แจ้งตำรวจช่วยขุดหาศพ</b>
      </p>
      <p>เมื่อเวลา 14.00 น.วันที่ 5 พ.ย. ที่ตลาดเอกชนแห่งหนึ่ง ถนนเขาเงิน เขตเทศบาลเมืองหลังสวน อ.หลังสวน จ.ชุมพร พ.ต.ท.มงคล  เพชรนิล สว.สสสภ.หลังสวน อ.หลังสวน  นำตัวนายสมบูรณ์ สุขมนตรี อายุ 52 ปี ไปชี้จุดที่ฝังศพนางบุปผา อำไพ อายุ 58 ปี อดีตภรรยา ในพื้นที่ตลาดเอกชนแห่งนั้น หลังจากนางอำพร อำไพ อายุ 24 ปี พร้อมด้วยสมหมาย สุขมนตรี อายุ 17 ปี บุตรสาวและบุตรชาย ของนายสมบูรณ์ และ นางบุปผา ได้เข้าแจ้งความในช่วงเช้าที่ผ่านมาว่า แม่หายไปเมื่อ 2 ปีที่แล้ว และสงสัยว่าถูกพ่อฝังศพไว้ใต้ดินในพื้นที่ตลาดดังกล่าว</p>
      <figure>
        <img src="https://www.dailynews.co.th/admin/upload/20191105/news_BVksVeYLJL170308_533.jpg?v=20191105227?v=8881"/>
      </figure>
      <p>จากการสอบสวนนายสมหมาย ให้การว่า ตนเองอาศัยอยู่กับพ่อและแม่ ซึ่งมีอาชีพทำสวนปาล์มและค้าขาย ขณะที่แม่ชอบดื่มเหล้าและมักเป็นลมล้มพับอยู่เป็นประจำ เนื่องจากไม่ค่อยกินอาหาร กระทั่งช่วงค่ำวันหนึ่ง ตนเห็นพ่อลากร่างของแม่ ซึ่งมีเลือดออกตามร่างกายไปฝังในหลุมใต้ต้นกระถินหน้าบ้าน เมื่อตนเห็น พ่อได้ขู่ให้เงียบ ถ้าบอกใครจะฆ่าฝังลงในหลุมเดียวกับแม่ ด้วยความหวาดกลัวจึงปิดปากเงียบและได้ย้ายไปอาศัยอยู่กับนางอำพร  พี่สาว ที่ อ.ท่าชนะ จ.สุราษฎร์ธานี และเมื่อถูกถามถึงแม่ว่าหายไปไหน ตนเองก็จะบ่ายเบี่ยงว่าไปอยู่กับพี่น้องคนอื่นในพื้นที่อื่นมาตลอด  </p>
      <figure>
        <img src="https://www.dailynews.co.th/admin/upload/20191105/news_orqdzPzaUP170309_533.jpg?v=20191105227?v=5860"/>
      </figure>
      <p>ด้านนางอำพร กล่าวว่า ตนเองและสามีเมื่อว่างงานก็จะตามหาแม่อยู่เสมอ เนื่องจากคิดว่าเมาหรือหลงทาง และในช่วง 2 ปีที่ผ่านมา ทางแม่ได้มาเข้าฝันว่า หนาวอยากได้ผ้าห่มอยู่หลายครั้ง จึงมั่นใจแม่ได้เสียชีวิตแล้ว แต่ไม่รู้ว่าทำไมถึงตาย และเมื่อสอบถาม น้องชาย ก็มักมีพิรุธเสมอ  กระทั่งเมื่อวันที่ 3 พ.ย.ได้สอบถามน้องชายอีกครั้ง จึงยอมรับว่าเห็นพ่อ ฝังศพแม่ไว้ใต้ต้น จึงชวนกันมาแจ้งความต่อตำรวจ  กระทั่งตำรวจได้ไปจับกุมตัวได้ที่บ้านที่เกิดเหตุ และสุดท้ายยอมรับสารภาพว่า เป็นคนฝังศพแม่จริง เนื่องจากแม่เป็นลมและเสียชีวิตทันที และด้วยความตกใจ ไม่รู้จะทำอย่างไร จึงตัดสินใจฝังร่างของนางบุปผาไว้ที่บ้าน ขณะที่ตนเองย้ายไปอยู่บ้านอีกหลัง  และใช้ชีวิตปกติ<br/><br/>ผู้สื่อข่าวรายงานว่า อย่างไรก็ตามจากการที่ตำรวจได้สอบปากคำนายสมบูรณ์ เจ้าหน้าที่ยังไม่ปักใจเชื่อ ซึ่งจะได้มีการสอบปากคำให้ชัดเจน และหาศพของนางบุปผาให้เจอ  เพื่อหาสาเหตุการเสียชีวิตที่แท้จริงต่อไป</p>
      <figure>
        <img src="https://www.dailynews.co.th/admin/upload/20191105/news_mJKGGkFpkd170310_533.jpg?v=20191105227?v=2670"/>
      </figure>
    </article>
  </body>
</html>