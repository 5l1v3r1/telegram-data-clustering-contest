<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425164/se-plhrh-exelixh-ta-erga-st-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T10:20:01+00:00"/>
    <meta property="og:title" content="Σε πλήρη εξέλιξη τα έργα στ’ Αφάντου"/>
    <meta property="og:description" content="Σε πλήρη εξέλιξη βρίσκονται εκτεταμένες παρεμβάσεις και έργα στη Δημοτική Ενότητα Αφάντου."/>
  </head>
  <body>
    <article>
      <h1>Σε πλήρη εξέλιξη τα έργα στ’ Αφάντου</h1>
      <address>
        <time datetime="2019-11-05T10:20:01+00:00">05 Nov 2019, 10:20</time>
      </address>
      <p>
        <b>Σε πλήρη εξέλιξη βρίσκονται εκτεταμένες παρεμβάσεις και έργα στη Δημοτική Ενότητα Αφάντου.</b>
      </p>
      <p>Συγκεκριμένα, στην κοινότητα Αφάντου συνεχίζονται οι καθαρισμοί των ρεμάτων και των ποταμών. Ήδη ολοκληρώθηκε ο καθαρισμός του ρέματος “Μπρασιανού” σε συνεργασία με την Περιφέρεια Νοτίου Αιγαίου, τον αρμόδιο Αντιπεριφερειάρχη κ. Χρήστο Ευστρατίου και τον Πρόεδρο της δημοτικής κοινότητας κ. Γεώργιο Μπακίρη.</p>
      <p>Ολοκληρώθηκαν οι καθαρισμοί των ρεμάτων και των ποταμών στην κοινότητα Αρχίπολης, σε συνεργασία με τον Πρόεδρο της κοινότητας κ. Αντώνιο Καραγιάννη, σύμφωνα με τον αρχικό σχεδιασμό. Βελτιώθηκε σε αρκετά σημεία ο δημοτικός ηλεκτροφωτισμός και καθαρίστηκαν σημεία στον οικισμό από ογκώδη αντικείμενα.</p>
      <p>Από τα συνεχιζόμενα έργα άρχισαν οι ασφαλτοστρώσεις δρόμων στην περιοχή “Τραπεζία Αφάντου” και αναμένεται να ολοκληρωθούν μέσα στην εβδομάδα που διανύουμε.</p>
      <p>Παράλληλα στο επόμενο δεκαπενθήμερο προγραμματίζονται να αρχίσουν οι ασφαλτοστρώσεις στην περιοχή των Κολυμπίων και συγκεκριμένα στην οδό “Ρώμης” (πορτοκαλιές) και στην οδό Άμστερνταμ (μετά το ξενοδοχείο Niriides). <br/>Θα ακολουθήσουν τσιμεντοστρώσεις-βελτιώσεις στις ιρλανδικές διαβάσεις Αφάντου και Κολυμπίων.</p>
      <p>Επίσης, θα αρχίσουν οι εργασίες βελτίωσης του πεζόδρομου-ποδηλατοδρόμου στην παραλία Αφάντου καθώς επίσης και η κατασκευή τοιχίου αντιστήριξης.<br/>Μέσα στην εβδομάδα αναμένεται να ολοκληρωθεί η βατότητα και η βελτίωση όλων των αγροτικών δρόμων στην κοινότητα Αφάντου προκειμένου οι κάτοικοι απρόσκοπτα να προχωρήσουν στη συλλογή του ελαιοκάρπου.</p>
      <p>Σε προχωρημένο στάδιο βρίσκεται η παρέμβαση που γίνεται μπροστά στο Δημαρχιακό Μέγαρο Αφάντου για την αισθητική και λειτουργική βελτίωση του αύλειου χώρου. Συγκεκριμένα, τοποθετήθηκαν νέα κράσπεδα, αντιολισθητικά πλακίδια και αντικαταστήθηκαν όλα τα φθαρμένα μάρμαρα.<br/>Κατασκευάστηκε νέα ράμπα για ΑΜΕΑ και αναμένεται η τοποθέτηση καλαίσθητου κιγκλιδώματος σε συνδυασμό με υαλοπίνακες σύμφωνα με τη μελέτη.</p>
      <p>Τέλος, στα μέσα της εβδομάδας θα ολοκληρωθεί και το κλάδεμα των υπόλοιπων δένδρων στην πλατεία Αφάντου σε συνεργασία με τον εντεταλμένο σύμβουλο Περιβάλλοντος και Πρασίνου κ. Παναγιώτη Σταμάτη.</p>
      <p>Ο Αντιδήμαρχος Δ.Ε. Αφάντου<br/>και Πεταλούδων</p>
      <p>Αναστάσιος Ν. Σπανός».</p>
    </article>
  </body>
</html>