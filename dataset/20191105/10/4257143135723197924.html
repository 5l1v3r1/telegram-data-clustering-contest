<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/vadat-emeltek-demeter-marta-ellen"/>
    <meta property="og:site_name" content="infostart"/>
    <meta property="article:published_time" content="2019-11-05T10:08:59+00:00"/>
    <meta property="og:title" content="Vádat emeltek Demeter Márta ellen"/>
    <meta property="og:description" content="Nyilvánosságra hozta a Központi Nyomozó Főügyészség a vádirat tartalmát."/>
  </head>
  <body>
    <article>
      <h1>Vádat emeltek Demeter Márta ellen</h1>
      <address><time datetime="2019-11-05T10:08:59+00:00">05 Nov 2019, 10:08</time> by <a rel="author">Infostart</a></address>
      <h3>Hivatali visszaélés miatt vádat emelt a Központi Nyomozó Főügyészség Demeter Márta LMP-s országgyűlési képviselő ellen a Pesti Központi Kerületi Bíróságon.</h3>
      <p>A vádirat szerint Demeter Márta tavaly szeptemberben országgyűlési képviselőként a Magyar Honvédség működésével kapcsolatos adatokról szerzett tudomást, majd azokat a közösségi oldalán közzétette azzal a megjegyzéssel, miszerint a Magyar Honvédség a miniszterelnök közvetlen hozzátartozóját törvénysértő módon szállította.</p>
      <p>Amellett, hogy ez a közlés valótlan volt, Demeter Márta a törvényi kötelezettségét megszegve, nem nyilvános adatokat adott ki - áll a kommünikében. A vádhatóság közölte, hogy miután az országgyűlési képviselő mentelmi jogát a legfőbb ügyész indítványára az Országgyűlés <a href="https://infostart.hu/belfold/2019/07/12/parlamenti-nagyuzem-itt-vannak-a-dontesek">felfüggesztette</a>, az ügyészség <a href="https://infostart.hu/belfold/2019/08/23/gyanusitottkent-hallgatta-ki-az-ugyeszseg-demeter-martat">gyanúsítottként hallgatta ki</a> a politikust, amely során Demeter Márta nem tett vallomást.</p>
      <p>Az ügyészség vádiratában az új büntetőeljárási törvény rendelkezéseinek megfelelően azt indítványozta, hogy amennyiben a vádlott az előkészítő ülésen a terhére rótt bűncselekmény elkövetését beismeri, úgy a bíróság ítélje őt összesen kétmillió forint összegű pénzbüntetésre. Az országgyűlési képviselő terhére rótt hivatali visszaélés bűntette három évig terjedő szabadságvesztéssel büntetendő - tartalmazza a kommüniké.</p>
      <p>
        <i>Nyitókép: MTI / Koszticsák Szilárd</i>
      </p>
    </article>
  </body>
</html>