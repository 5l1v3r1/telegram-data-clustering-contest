<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/subvenciyu-na-socialno-ekonomichniy-rozvitok-povernuli-v-proekt-byudzhetu-novini-ukrajini-50051665.html"/>
    <meta property="og:site_name" content="НВ"/>
    <meta property="article:published_time" content="2019-11-05T10:44:00+00:00"/>
    <meta property="og:title" content="В проект бюджету-2020 до другого читання повернули субвенцію на соціально-економічний розвиток, яку критикує Мінфін"/>
    <meta property="og:description" content="В оновленому проекті держбюджету на 2020 рік пропонується виділити 2 млрд грн на субвенцію на соціально-економічний розвиток."/>
  </head>
  <body>
    <article>
      <h1>В проект бюджету-2020 до другого читання повернули субвенцію на соціально-економічний розвиток, яку критикує Мінфін</h1>
      <h2>В оновленому проекті держбюджету на 2020 рік пропонується виділити 2 млрд грн на субвенцію на соціально-економічний розвиток.</h2>
      <address>
        <time datetime="2019-11-05T10:44:00+00:00">05 Nov 2019, 10:44</time>
      </address>
      <p>Про це повідомив прем'єр-міністр Олексій Гончарук, представляючи схвалений урядом проект бюджету до другого читання на сьогоднішньому засіданні Кабміну.</p>
      <p>В проекті, прийнятому в першому читанні, витрат на цю субвенцію передбачено не було.</p>
      <p>«Бюджет приймається парламентом. Парламент — наші партнери. В тому бюджеті, який ми подавали в вересні, цієї статті видатків не було. Ми вважаємо, що цей інструмент не дуже ефективний. Є більш вдалі інструменти, наприклад, Державний фонд регіонального розвитку. Депутати вважають інакше. Вони вважають, що потрібно, щоб існував і один, і інший інструмент», — сказав він.</p>
      <p>За словами Гончарука, уряд погодився повернути цю субвенцію, але вона буде значно меншою, ніж хотіли депутати.</p>
      <p>«Це такий розумний, нормальний компроміс», — додав прем'єр.</p>
      <p>Нагадаємо, субвенцію на соціально-економічний розвиток було запроваджено в 2005 році. Лише в 2005 році вона розподілялася пропорційно до чисельності населення регіону. Із 2006 року розподіл відбувається на розсуд політиків. Це призводить до того, що більший обсяг субвенції отримують області, де місцева влада близька до правлячої коаліції (парламентської більшості), відзначали в <a href="https://voxukraine.org/uk/subventsiyi-na-sotsialno-ekonomichnij-rozvitok-yak-zupiniti-politichnij-rozpodil-byudzhetnih-koshtiv/">VoxUkraine</a>.</p>
      <p>В 2019 році на цю субвенцію передбачили 4,76 млрд грн.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/finance/derzhbyudzhet-2020-goncharuk-prezentuye-onovleniy-zakonoproekt-novini-ukrajini-50051652.html">Гончарук представляє оновлений проект бюджету-2020 — пряма трансляція</a>
        </li>
      </ul>
      <p>Нагадаємо, в неділю, 3 листопада, Кабмін<a href="https://nv.ua/biz/economics/v-kabmine-podtverdili-prinyatie-gosbyudzheta-2020-ko-vtoromu-chteniyu-novosti-ukrainy-50051387.html"> схвалив проект держбюджету-2020 до другого читання</a>. Він побудований на оновленому макропрогнозі.</p>
    </article>
  </body>
</html>