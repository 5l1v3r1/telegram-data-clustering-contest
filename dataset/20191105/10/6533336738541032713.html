<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-3/politica/rsquo-apostolo-salvini-ldquo-cerco-dialogo-cei-vescovi-218160.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-05T10:50:00+00:00"/>
    <meta property="og:title" content="Salvini: cerco il dialogo con la cei, con i vescovi, con il mondo cattolico. ruini mi ha commosso..."/>
    <meta property="og:description" content="L’APOSTOLO SALVINI: “CERCO IL DIALOGO CON LA CEI, CON I VESCOVI, CON IL MONDO CATTOLICO - IL CARDINALE RUINI MI HA COMMOSSO. LILIANA SEGRE? LE CHIEDERÒ SE POSSIAMO INCONTRARCI - IL CASO BALOTELLI? A MIO FIGLIO PREDICO SEMPRE RISPETTO PER GIOCATORI E ARBITRI. QUINDI, GIUSTO CONDANNARE INSULTI E COMPORTAMENTI OLTRAGGIOSI. MA MI PARE CHE SI SIA SOLLEVATO UN POLVERONE ESAGERATO - IL VOTO IN EMILIA ROMAGNA? PER ME NON È CRUCIALE…”"/>
  </head>
  <body>
    <article>
      <h1>Salvini: cerco il dialogo con la cei, con i vescovi, con il mondo cattolico. ruini mi ha commosso...</h1>
      <address>
        <time datetime="2019-11-05T10:50:00+00:00">05 Nov 2019, 10:50</time>
      </address>
      <p>
        <b><b>L’APOSTOLO SALVINI: “</b>CERCO IL DIALOGO CON LA CEI, CON I VESCOVI, CON IL MONDO CATTOLICO<b> - IL CARDINALE RUINI MI HA COMMOSSO. LILIANA SEGRE? LE CHIEDERÒ SE POSSIAMO INCONTRARCI - IL CASO BALOTELLI? </b>A MIO FIGLIO PREDICO SEMPRE RISPETTO PER GIOCATORI E ARBITRI. QUINDI, GIUSTO CONDANNARE INSULTI E COMPORTAMENTI OLTRAGGIOSI. MA MI PARE CHE SI SIA SOLLEVATO UN POLVERONE ESAGERATO - IL VOTO IN EMILIA ROMAGNA? PER ME NON È CRUCIALE…”</b>
      </p>
      <hr/>
      <p>
        <b>Cesare Zapperi per il <a href="http://www.corriere.it/">“Corriere della sera”</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254585/1160325.htm">
          <img src="https://cdn-static.dagospia.com/img/foto/05-2019/salvini-rosario-1160325.jpg"/>
        </a>
        <figcaption>SALVINI ROSARIO</figcaption>
      </figure>
      <p>
        <b>Matteo Salvini, il cardinal Ruini dice che lei «ha notevoli prospettive davanti». Se l'aspettava?</b>
      </p>
      <p>«L' intervista mi ha colpito e commosso. Ruini rappresenta una parte importante della Chiesa. Io cerco il dialogo con la Cei, con i vescovi, con il mondo cattolico. La sua un'apertura straordinaria».</p>
      <p>
        <b>Ha anche detto, però, che lei deve maturare.</b>
      </p>
      <p>«Sicuramente non si finisce mai di imparare. Però sulla famiglia, sulla difesa della vita e della libertà educativa sono già allineato alle posizioni della Chiesa».</p>
      <p>
        <b>Incontrerà il cardinale?</b>
      </p>
      <figure>
        <a href="https://www.dagospia.com/mediagallery/Dago_fotogallery-254585/799056.htm">
          <img src="https://cdn-static.dagospia.com/img/foto/05-2016/cardinale-camillo-ruini-799056.jpg"/>
        </a>
        <figcaption>CARDINALE CAMILLO RUINI</figcaption>
      </figure>
      <p>«Lo farò riservatamente. Voglio parlare con lui e con tanti cattolici che hanno mostrato interesse per la mia politica. Nei prossimi giorni fisserò alcuni incontri».</p>
      <p>
        <b>I «vescovoni» di Bossi, quindi, non fanno più paura.</b>
      </p>
      <p>«Siamo di fronte all' avvio di un percorso positivo».</p>
      <p>
        <b>Ma monsignor Mogavero la pensa diversamente.</b>
      </p>
      <p>«Rispetto l'opinione di tutti. Ma preferisco ricordare le parole di tre Papi (Giovanni Paolo II, Benedetto XVI e Francesco) che sull'accoglienza hanno espresso posizioni non lontane dalle mie».</p>
      <p>
        <b>Parliamo di politica: ma davvero il voto in Emilia-Romagna è cruciale?</b>
      </p>
      <figure>
        <a href="https://www.dagospia.com/mediagallery/Dago_fotogallery-254585/886664.htm">
          <img src="https://cdn-static.dagospia.com/img/foto/03-2017/monsignor-domenico-mogavero-vescovo-di-mazara-886664.jpg"/>
        </a>
        <figcaption>monsignor domenico mogavero vescovo di mazara</figcaption>
      </figure>
      <p>«Per me no, mentre a sinistra c'è grande preoccupazione. C'è in ballo solo il voto degli emiliano-romagnoli».</p>
      <p>
        <b>Non è sicuro di vincere?</b>
      </p>
      <p>«Non ci sono io al governo, né sono stato io a portare il premier in Umbria a mettere la faccia su una sonora sconfitta. Tuttavia, per la sua storia, la sinistra non potrebbe archiviare una sconfitta come se nulla fosse».</p>
      <p>
        <b>Ma se il 26 gennaio conquista la Regione, il 27 lei cosa chiede?</b>
      </p>
      <p>«Mah Sa che non so nemmeno se ci arrivano al 27 gennaio. Questi fanno un vertice al giorno, litigano su tutto. Non darei nulla per scontato».</p>
      <p>
        <b>Non ha risposto.</b>
      </p>
      <p>«Se vincessimo sarebbe un'ottima notizia per i cittadini mentre per il Pd sarebbe la nona o la decima sconfitta consecutiva. Tanto più clamorosa perché subita in una regione rossa».</p>
      <figure>
        <a href="https://www.dagospia.com/mediagallery/Dago_fotogallery-254585/1163314.htm">
          <img src="https://cdn-static.dagospia.com/img/foto/05-2019/salvini-rosario-1163314.png"/>
        </a>
        <figcaption>salvini rosario</figcaption>
      </figure>
      <p>
        <b>Tanto basterebbe per chiedere le dimissioni del governo?</b>
      </p>
      <p>«Per me il governo Conte II, corretto nella forma ma non nella sostanza politica, non doveva nemmeno nascere».</p>
      <p>
        <b>Giorgia Meloni ha detto che tocca a FdI indicare i candidati in Toscana e nelle Marche. È d'accordo?</b>
      </p>
      <p>«Come centrodestra un accordo lo abbiamo sempre trovato. E penso che ognuno avrà il suo spazio».</p>
      <p>
        <b>E di «Altra Italia», la nuova creatura di Berlusconi, cosa pensa?</b>
      </p>
      <p>«Tutto quello che ci aiuta a portare voti è benvenuto. Non sono geloso. Anche in Emilia Romagna ci saranno 2-3 liste civiche».</p>
      <figure>
        <a href="https://www.dagospia.com/mediagallery/Dago_fotogallery-254585/1226534.htm">
          <img src="https://cdn-static.dagospia.com/img/foto/10-2019/berlusconi-meloni-salvini-1226534.jpg"/>
        </a>
        <figcaption>BERLUSCONI MELONI SALVINI</figcaption>
      </figure>
      <p>
        <b>Forza Italia sembra ridotta al lumicino.</b>
      </p>
      <p>«Quando sono diventato segretario della Lega avevo più o meno quei voti. Se mi fossi preoccupato non avrei nemmeno cominciato. Ma il dato politico che conta è un altro».</p>
      <p>
        <b>A cosa si riferisce?</b>
      </p>
      <p>«Se si votasse oggi il centrodestra avrebbe una maggioranza assoluta e governerebbe il Paese».</p>
      <p>
        <b>E invece governano M5S e Pd. Da ieri alle prese con la «grana» Ilva.</b>
      </p>
      <p>«Se la sono cercata. Già nel precedente governo avevamo dovuto dare battaglia per contrastare l' ideologia dei 5 Stelle. Nei giorni scorsi, col voto anche del Pd e dei renziani, è stato tolto lo scudo penale ed ora la frittata è fatta».</p>
      <figure>
        <a href="https://www.dagospia.com/mediagallery/Dago_fotogallery-254585/1070465.htm">
          <img src="https://cdn-static.dagospia.com/img/foto/10-2018/barbara-lezzi-1-1070465.jpg"/>
        </a>
        <figcaption>BARBARA LEZZI 1</figcaption>
      </figure>
      <p>
        <b>Ha parlato di «dilettanti, incapaci o venduti».</b>
      </p>
      <p>«Che siano stati dilettanti o incapaci lo dimostra il disastro che hanno provocato».</p>
      <p>
        <b>Ma perché «venduti»?</b>
      </p>
      <p>«Semplice: se l'acciaio non lo produci in Italia, lo devi andare a comprare altrove. Da chi? A che prezzo? Non vorrei che si trattasse dell'ennesimo favore all' Europa».</p>
      <p>
        <b>Minaccia barricate in Parlamento.</b>
      </p>
      <p>«Oggi in apertura dei lavori chiederemo che il governo riferisca subito. Altrimenti, in maniera educata e rispettosa faremo in modo che i lavori non comincino».</p>
      <p>
        <b>Lei sostiene che il governo «è nemico del Sud».</b>
      </p>
      <figure>
        <a href="https://www.dagospia.com/mediagallery/Dago_fotogallery-254585/1233373.htm">
          <img src="https://cdn-static.dagospia.com/img/foto/11-2019/mario-balotelli-1233373.jpg"/>
        </a>
        <figcaption>MARIO BALOTELLI</figcaption>
      </figure>
      <p>«Il caso dell'Ilva è il più clamoroso. Ma ci sono crisi aziendali anche in Sicilia e in Campania. Ci siamo dimenticati di Whirpool? E che fin farà Alitalia? La verità è che questo governo ha il ministro per il Mezzogiorno ma finora si sono visti solo licenziamenti».</p>
      <p>
        <b>Quel ministero c'era anche nel suo governo?</b>
      </p>
      <p>«Sì, con la Lezzi Il ministro ha cambiato cognome, la sostanza è la stessa».</p>
      <p>
        <b>Lei è un tifoso di calcio. Che idea si è fatto del caso Balotelli?</b>
      </p>
      <p>«A mio figlio predico sempre rispetto per giocatori e arbitri. Quindi, giusto condannare insulti e comportamenti oltraggiosi. Ma mi pare che si sia sollevato un polverone esagerato».</p>
      <figure>
        <a href="https://www.dagospia.com/mediagallery/Dago_fotogallery-254585/1232625.htm">
          <img src="https://cdn-static.dagospia.com/img/foto/11-2019/liliana-segre-1232625.jpg"/>
        </a>
        <figcaption>LILIANA SEGRE</figcaption>
      </figure>
      <p>
        <b>Ha qualcosa da dire al giocatore del Brescia?</b>
      </p>
      <p>«Se devo incontrare qualcuno penso a Liliana Segre».</p>
      <p>
        <b>Ha citato la Segre perché si è pentito dell'astensione sulla commissione da lei proposta?</b>
      </p>
      <p>«No, se ci si fosse limitati all'antisemitismo non avrei avuto problemi. Le commissioni etiche le lascio all'Unione Sovietica. Ma Liliana Segre è una persona che merita tutto il mio rispetto e le chiederò quanto prima un incontro».</p>
    </article>
  </body>
</html>