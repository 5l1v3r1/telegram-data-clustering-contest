<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/sports/682349/salos-stin-italia-meta-ti-ratsistiki-frastiki-epithesi-kata-tou-b"/>
    <meta property="og:site_name" content="enikos.gr"/>
    <meta property="article:published_time" content="2019-11-05T10:35:00+00:00"/>
    <meta property="og:title" content="Σάλος στην Ιταλία μετά τη ρατσιστική φραστική επίθεση κατά του Μπαλοτέλι από οπαδούς της Βερόνα"/>
    <meta property="og:description" content="Ο ποδοσφαιριστής μετά την επιθεση που δέχθηκε, απείλησε να αποχωρήσει από το γήπεδο..."/>
  </head>
  <body>
    <article>
      <h1>Σάλος στην Ιταλία μετά τη ρατσιστική φραστική επίθεση κατά του Μπαλοτέλι από οπαδούς της Βερόνα</h1>
      <address>
        <time datetime="2019-11-05T10:35:00+00:00">05 Nov 2019, 10:35</time>
      </address>
      <p>Σάλος έχει προκληθεί από τη ρατσιστική φραστική επίθεση κατά του ποδοσφαιριστή της Μπρέσα, <a href="http://www.enikos.gr/sports/660019/nea-istoria-trelas-apo-ton-mario-baloteli-plirose-2000-evro-se-id">Μάριο Μπαλοτέλι</a>, από οπαδούς της Βερόνα. Το περιστατικό έγινε πεδίο πολιτικής αντιπαράθεσης μετά τις εμπρηστικές δηλώσεις του νεοφασίστα επικεφαλής των οπαδών της Βερόνα.</p>
      <p>Ο <a href="http://www.enikos.gr/sports/630565/o-apisteftos-panigyrismos-tou-mario-baloteli-me-to-kinito-video">ποδοσφαιριστής</a> μετά την επιθεση που δέχθηκε, απείλησε να αποχωρήσει από το γήπεδο αλλά τελικά οι ψυχραιμότεροι τον έπεισαν να παραμείνει.</p>
      <figure>
        <iframe src="https://www.youtube.com/embed/mvdS15iIddU" width="640" height="360" data-service="Youtube" scrolling="no"/>
      </figure>
      <p>Αμέσως μετά το επεισόδιο στο γήπεδο, ο αρχηγός των οπαδών της Ελλάς Βερόνα και στέλεχος της νεοφασιστικής Forza Nuova Λούκα Καστελίνι δήλωσε προκλητικά πως «μπορεί ο Μπαλοτέλι να έχει διαβατήριο, όμως δεν θα γίνει ποτέ κανονικός Ιταλός», προκαλώντας τις αντιδράσεις των κομμάτων της Αριστεράς και του Κινήματος 5 Αστέρων.</p>
      <p>Έως και ο επίσκοπος της Βερόνα Τζουζέπε Τζέντι έκανε παρέμβαση δηλώνοντας πως το συμβάν στο στάδιο Μεπεντεγκόντι, με τις προσβολές κατά του Μπαλοτέλι, δεν αντιπροσωπεύει την πόλη.</p>
      <p>«Η Βερόνα δεν είναι ό,τι βλέπουμε στο στάδιο» είπε.</p>
      <p>Όμως, ο ηγέτης της Λέγκας Ματέο Σαλβίνι στις δηλώσεις του μοιάζει να παρατείνει τη σύγκρουση, που είχε και παλαιότερα με τον ίδιο τον Μπαλοτέλι. «Με 20.000 θέσεις εργασίας σε κίνδυνο, ο Μπαλοτέλι είναι η τελευταία μου έγνοια, μα η τελευταία, τελευταία, τελευταία. Ένας εργάτης της (απειλούμενης με κλείσιμο βιομηχανίας) Ilva αξίζει όσο 10 Μπαλοτέλι. Καταδικάζουμε τον ρατσισμό, αλλά δεν έχουμε ανάγκη από τέτοια φαινόμενα», τόνισε ο Σαλβίνι, ερωτηθείς σχετικά σε συνέντευξη Τύπου στη Γερουσία.</p>
      <p>Ο πρώην υπουργός της Λέγκας, Λορέντσο Φοντάνα, μίλησε για «μία λασπολογία κατά της Βερόνας και των οπαδών της». Θέση που συμμερίζεται και ο δήμαρχος της πόλης Φεντερίκο Σμποαρίνα, που υποστήριξε πως «δεν μπορεί να είναι δυνατόν, εξ υποθέσεως δεν μπορεί να είναι δυνατόν, γιατί στο στάδιο δεν υπήρξαν ρατσιστικά συνθήματα, και ρίχνεται λάσπη σε μία πόλη και στους οπαδούς της».</p>
      <p>«Ναι μεν, αλλά» ήταν και το κεντρικό νόημα των σχετικών δηλώσεων της ηγέτιδας του ακροδεξιού κόμματος 'Αδέλφια της Ιταλίας' Τζόρτζια Μελόνι, η οποία τόνισε πως ο ρατσισμός στον αθλητισμό είναι καταδικαστέος, αλλά πως άκουσε ότι δεν υπήρξαν ρατσιστικά συνθήματα στο στάδιο και «σε αυτό το θέμα δεν είμαι σε θέση να τοποθετηθώ διότι δεν ήμουν στο στάδιο».</p>
      <p>Από την πλευρά της κεντροαριστεράς, οι αντιδράσεις ήταν πιο σαφείς, με τον υπουργό Αθλητισμού Βιτσέντσο Σπανταφόρα να ζητεί μία ρητή καταδίκη του γεγονότος από την κοινωνία και τον δήμαρχο της Βερόνας.</p>
      <p>Θέση πήρε και ο σοσιαλιστής πρόεδρος του Ευρωκοινοβουλίου Νταβίντ Σασόλι, ο οποίος έγραψε στο Twitter πως «ο Μπαλοτέλι είναι πέρα για πέρα Ιταλός. Ο Μπαλοτέλι είναι πέρα για πέρα Ευρωπαίος». Ο πρόεδρος της ιταλικής Βουλής Ρομπέρτο Φίκο τόνισε από την πλευρά του πως «Ιταλός δεν θα είναι ποτέ όποιος είναι ρατσιστής, γιατί δεν σέβεται τις βάσεις της συνύπαρξής μας όλων ως κοινότητα», ενώ πολλοί βουλευτές ζήτησαν να ληφθούν μέτρα κατά του νοεφασίστα οπαδού Καστελίνι για τις δηλώσεις του.</p>
      <p>Οι πιο σφοδρές κριτικές επίσης προήλθαν από προσωπικότητες του αθλητισμού, όπως ο Αρίγκο Σάκι, ο οποίος επεσήμανε την κακή επίδραση που έχει ο Σαλβίνι σε ορισμένες ακραίες οπαδικές συμπεριφορές, ενώ ο αντιπρόεδρος της UEFA Μικέλε Ούβα τόνισε πως «τα επεισόδια αυτά δεν προκαλούνται μόνο από μία κουλτούρα εντός των σταδίων, αλλά δυστυχώς είναι μια κουλτούρα που ενσαρκώνεται στους δρόμους και μέγα μέρος της ευθύνης αυτής φέρουν και οι πολιτικοί μας».</p>
      <p>Πηγή: La Repubblica, Corriere della Sera, Il Fatto Quotidiano, Il Messaggero, huffingtonpost.it, ΑΠΕ, Guardian</p>
      <related>
        <h4>σχετικά άρθρα</h4>
        <a href="http://www.enikos.gr/sports/682144/sympaiktis-tou-gkomes-perigrafei-tis-sokaristikes-stigmes-tou-tra%0A%20%20%20%20%0A"/>
        <a href="http://www.enikos.gr/sports/681977/opados-tis-nikis-volou-bike-sto-gipedo-kai-afairese-to-perivrachi%0A%20%20%20%20%0A"/>
        <a href="http://www.enikos.gr/sports/681738/nekri-se-diapliktismo-podosfairistria-tis-tzamaika-photo%0A%20%20%20%20%0A"/>
        <a href="http://www.enikos.gr/sports/681173/mesi-kai-souarez-kanoun-to-5-1-gia-tin-bartsa-mesa-se-tria-lepta-%0A%20%20%20%20%0A"/>
        <a href="http://www.enikos.gr/sports/680645/petsas-gia-ta-tileoptika-dikaiomata-tou-podosfairou-i-kyvernisi-a%0A%20%20%20%20%0A"/>
        <a href="http://www.enikos.gr/sports/680113/to-asteio-peristatiko-metaxy-zorzinio-kai-batsouagi-video%0A%20%20%20%20%0A"/>
        <a href="http://www.enikos.gr/sports/679316/tromero-gkol-tou-kone-stin-afstralia-video%0A%20%20%20%20%0A"/>
        <a href="http://www.enikos.gr/sports/679138/kleinei-to-mati-stin-italia-o-impramovits%0A%20%20%20%20%0A"/>
        <a href="http://www.enikos.gr/sports/679120/edese-ton-mai-i-bagern-video%0A%20%20%20%20%0A"/>
      </related>
    </article>
  </body>
</html>