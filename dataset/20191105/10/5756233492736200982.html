<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619975/%D8%AA%D9%88%D9%87%DB%8C%D9%86-%D8%A8%D9%87-%D8%B1%DB%8C%DB%8C%D8%B3%E2%80%8C%D8%AC%D9%85%D9%87%D9%88%D8%B1-%D8%A2%D8%B2%D8%A7%D8%AF%D9%90-%D8%A2%D8%B2%D8%A7%D8%AF%D9%90-%D8%A2%D8%B2%D8%A7%D8%AF-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T10:11:00+00:00"/>
    <meta property="og:title" content="توهین به رییس‌جمهور، آزادِ آزادِ آزاد است!"/>
    <meta property="og:description" content="«ای که برجامت شده در گور و گیر/ کار پاکان را قیاس از خود مگیر»؛ شعارهایی از این دست نشان می دهد عده ای از آمریکاستیزان رییس‌جمهوری ایران را مقصر می‌دانند نه رییس‌جمهوری آمریکا را.»"/>
  </head>
  <body>
    <article>
      <h1>توهین به رییس‌جمهور، آزادِ آزادِ آزاد است!</h1>
      <address>
        <time datetime="2019-11-05T10:11:00+00:00">05 Nov 2019, 10:11</time>
      </address>
      <p>
        <i>«ای که برجامت شده در گور و گیر/ کار پاکان را قیاس از خود مگیر»؛ شعارهایی از این دست نشان می دهد عده ای از آمریکاستیزان رییس‌جمهوری ایران را مقصر می‌دانند نه رییس‌جمهوری آمریکا را.»</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«ای که برجامت شده در گور و گیر/ کار پاکان را قیاس از خود مگیر»، «این که می‌گه رفراندوم، دروغ می‌گه به مردم»، «ای مدعیِ بهشتِ برجام، استخر فرح تو را سرانجام»... اینها شعارهای متفاوتی است که گروهی از راهپیمایان ۱۳ آبان در قم در دست داشتند.</p>
      <figure>
        <img src="https://aftabnews.ir/files/fa/news/1398/8/14/355595_338.jpg"/>
      </figure>
      <p>مخاطب «اِی»ها هم مشخص است: حسن روحانی، رییس‌جمهوری ایران که مطابق اصل ۱۱۳ قانون اساسی جمهوری اسلامی ایران، «عالی‌ترین مقام رسمی کشور پس از مقام رهبری» است.</p>
      <p>توصیف رییس‌جمهوری کشور با صفاتی چون «ناپاک» و «دروغگو» و تهدید او به سرانجامی که خود حاوی ادعایی دیگر است، مهم‌ترین مضمون این شعارهاست. از این رو می‌توان چند نکته را طرح کرد:</p>
      <p>۱. آیا «برجام» تنها متعلق به حسن روحانی و دولت اوست و جای دیگر مانند مجلس شورای اسلامی و شورای عالی امنیت ملی تصویب و تأیید نشده که می گویند: برجامَت؟</p>
      <p>اگر، برجام، ازآنِ روحانی است چرا نمی‌تواند ضمایم آن را به تصویب برساند و «اف ای تی اف» به رغم تصویب نمایندگان مردم در مجلس شورای اسلامی و به خاطر ایرادات شورای نگهبان، در مجمع تشخیص گیر افتاده و نه تأیید می کنند و نه رد؟</p>
      <p>۲. اگر دیگرانی چنین اتهاماتی را متوجه مقامات مسئول دیگر کنند آیا پذیرفتنی است یا اهانت ممنوع است منتها توهین به رییس جمهوری آزاد است؟ آن هم آزادِ آزادِ آزاد؟</p>
      <p>۳. یکی به اینها بگوید راهپیمایی ۱۳ آبان برای محکوم کردن آمریکا و خروج دونالد ترامپ از برجام است یا امضاکنندگان توافق هسته‌ای؟ آیا ترامپ و روحانی را با هم اشتباه نگرفته‌اند؟</p>
      <p>۴. یکی از شعارها این است: دولتِ پیر پُر هزینه، دل‌ها همه گشته پُر ز کینه.</p>
      <p>اگر مشکل‌شان با وزرای پا به سن گذاشته است چرا وزیر جوان ارتباطات را برنمی‌تابند؟ آیا نمی‌دانند امکان سپردن امور به جوانان علاقه‌مند به خاطر فقدان ساز و کار حزبی و مراجع متعدد امنیتی و کنترلی بسیار دشوار شده یا منظورشان از جوانان، تنها خودشان‌اند؟</p>
      <p>۵. اگر وعدۀ رفراندوم، دروغ روحانی است خوب بگذارید برگزار کند تا سیه‌روی شود هر که در او غش باشد. با رفراندوم برجام اگر رد شد دیگر لازم نیست به برجام لعنت بفرستند. با خود رفراندوم مشکل دارند یا با نتیجه احتمالی یا در عزم روحانی تردید دارند؟</p>
      <p>۶. اگر همفکران اینان در غیاب اکثریت مردم و با حضور اقلیت مجلس بعد را در دست بگیرند و دولت را موظف به خروج از برجام کنند و آبان سال بعد، ترامپ از رقیب خود شکست بخورد و سندرز یا دیگری قصد بازگشت به برجام را داشته باشند، آیا در این صورت منافع ما تأمین شده است؟</p>
      <p>۷. با خروج ترامپ از برجام و تشدید تحریم‌ها درآمد ایران از صادرات نفت به شدت کم شده و اتفاقا بیشترین آسیب متوجه نهادهایی است که از بودجه‌های قابل توجه برخوردار بوده‌اند. با این حساب برجام برای برخی از منتقدین خود نان و آب بیشتری داشته تا حامیان و مشخص نیست چرا به آن لعنت می فرستند.</p>
      <p>۸. اگر محبوبیت دولت روحانی کم شده و به تعبیر وزیر سابق او در مصاحبه با همین سایت، بخشی از پایگاه اجتماعی خود را از دست داده، اتفاقا به خاطر مماشات با همفکران همین توهین‌کنندگان است و از این نظر هشداری است به او تا بداند در غیاب حامیان دو سال دشوار را در پی دارد و مردم را با شرح وقایع می تواند پای صندوق بیاورد.</p>
      <p>۹. برجام اگر هم در گورو گیر افتاده باشد اصل ضرورت تعامل با دنیا را مردم ایران کنار نمی گذارند. دولت کنونی آمریکا نقض عهد کرده اما اتفاقا هدف آنها انزوای ایران بوده و خودزنی بر سر برجام تأیید سیاست منزوی کردن ایران است.</p>
    </article>
  </body>
</html>