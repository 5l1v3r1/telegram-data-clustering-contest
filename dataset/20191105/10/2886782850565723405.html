<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/orban-levelben-gratulalt-orbannak"/>
    <meta property="og:site_name" content="euronews"/>
    <meta property="article:published_time" content="2019-11-05T10:16:18+00:00"/>
    <meta property="og:title" content="Orbán levélben gratulált Orbannak"/>
    <meta property="og:description" content="Magyarország Románia új kormányával is kölcsönös tiszteleten alapuló, a két nemzet érdekeit szolgáló együttműködésre készül – írta a magyar miniszterelnök."/>
  </head>
  <body>
    <article>
      <h1>Orbán levélben gratulált Orbannak</h1>
      <address><time datetime="2019-11-05T10:16:18+00:00">05 Nov 2019, 10:16</time> by <a rel="author">Euronews </a></address>
      <p>Orbán Viktor miniszterelnök levélben gratulált Ludovic Orbannak, a jobbközép Nemzeti Liberális Párt elnökének Románia miniszterelnökévé történt megválasztásához - közölte Havasi Bertalan, a kormányfő sajtófőnöke kedd reggel.</p>
      <p>"Biztosíthatom, hogy Magyarország Románia új kormányával is kölcsönös tiszteleten alapuló, a két nemzet érdekeit szolgáló együttműködésre készül" - írta Orbán Viktor.</p>
      <p>Kifejtette: bízik abban, hogy konstruktív szellemben dolgozhatnak tovább a magyar-román kapcsolatok elmélyítése és egy sikeres, az erős nemzetekre épülő Európai Unió érdekében.</p>
      <p>Ludovic Orban, Nemzeti Liberális Párt elnöke, azután lett Románia új kormányfője, hogy a kétkamarás törvényhozás együttes ülésén 240-en szavaztak bizalmat neki és kormányának, és ezzel – mindössze néhány nappal az államfő-választás előtt – véget vetettek a politikai űrnek. Megválasztásához 233 szavazat kellett. Orban elődje két mandátumban Románia EP-képviselője volt. A miniszterelnöki tisztséget húsz hónapig töltötte be, október 10-én azonban egy bizalmatlansági indítvány után megbukott a szociáldemokrata politikus.</p>
      <p>Orban kinevezésével elhárult annak az akadálya, hogy Bukarest biztost jelöljön az Ursula von der Leyen vezetésével felálló új Európai Bizottságba. A többi között a romániai kormányválság miatt, illetve a román jelölt nélkül az Európai Bizottság nem léphetett hivatalba a tervezett időpontban, november 1-jén.</p>
    </article>
  </body>
</html>