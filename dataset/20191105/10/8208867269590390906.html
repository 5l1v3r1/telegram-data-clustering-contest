<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/05/news/strage_mormoni_messico_bambini-240285091/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T10:38:00+00:00"/>
    <meta property="og:title" content="Messico, famiglia di mormoni massacrata in imboscata. Almeno 9 vittime tra donne e bambini: alcuni bruciati vivi"/>
    <meta property="og:description" content="L'imboscata è stata tesa a Bavispe. Il gruppo di uomini armati ha attaccato 3 madri in viaggio con i propri 14 figli verso La Mora. Il procuratore"/>
  </head>
  <body>
    <article>
      <h1>Messico, famiglia di mormoni massacrata in imboscata. Almeno 9 vittime tra donne e bambini: alcuni bruciati vivi</h1>
      <h2>L'imboscata è stata tesa a Bavispe. Il gruppo di uomini armati ha attaccato 3 madri in viaggio con i propri 14 figli verso La Mora. Il procuratore generale dello Stato di Chihuahua: "Il numero dei morti non è definitivo"</h2>
      <address><time datetime="2019-11-05T10:38:00+00:00">05 Nov 2019, 10:38</time> by <a rel="author">KATIA RICCARDI</a></address>
      <p><b>CITTA' DEL MESSICO </b>- Un gruppo di tre madri con i loro 14 figli di un'importante famiglia mormone, partito in un convoglio di tre auto da Bavispe, nello stato di Sonora e diretto verso La Mora nel vicino Stato di Chihuahua, ieri è stato circondato e massacrato in pieno giorno da uomini armati, probabilmente membri di un cartello della droga messicano.<br/><br/>Alcune delle vittime, compresi i bambini più piccoli legati al seggiolino delle macchine, sono stati bruciati vivi nelle auto. La famiglia LeBarón, mormoni americani, vivono in Messico dagli anni Quaranta. <b>Julian LeBarón</b>, fratello di <b>Benjamin, </b>fondatore di un gruppo di lotta al crimine chiamato SOS Chihuahua e assassinato nel 2009, ha descritto una scena terrificante in cui un bambino è stato ucciso mentre scappava, di una donna uscita dall'auto e colpita al petto mentre altri erano rimasti intrappolati nei veicoli. Diversi membri della famiglia, gran parte della quale oggi vive anche in Nord Dakota, hanno pubblicato il video di un veicolo carbonizzato, con i fori di proiettile e il fumo che esce dalla carcassa: "È stato un massacro". Il loro appello sui social affinché il governo reagisca alla violenta è condiviso da centinaia di utenti.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Flafe.langfordjr%2Fvideos%2F2702398129790814%2F&amp;show_text=0&amp;width=261" width="261" height="475" data-service="Facebook" scrolling="no"/>
      </figure>
      <p>A poche miglia dalla prima auto trovata a Bavispe, dov'è stata tesa l'imboscata, la polizia ha trovato i resti delle altre due auto carbonizzate. Un Suv abbandonato sul lato della strada aveva i resti delle vittime all'interno. I membri della famiglia affermano  che i corpi sono quelli di Rhonita Miller LeBarón e dei suoi quattro figli: due gemelli di sei mesi, un bambino di otto anni e un bambino di 10. Rhonita sarebbe dovuta andare a Phoenix a prendere il marito per festeggiare l'anniversario di nozze.<br/><br/>Le ragioni dell'agguato sono ancora poco chiare. Secondo il presidente Trump che ha twittato sul massacro, la famiglia si sarebbe trovata al posto sbagliato nel momento peggiore, in mezzo ad uno scontro a fuoco tra due cartelli.</p>
      <figure>
        <iframe data-src="https://twitter.com/realDonaldTrump/status/1191708046126399488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/realDonaldTrump/status/1191708902041227264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Il massacro avviene un decennio dopo il rapimento e l'omicidio di altri due membri della famiglia LeBarón, assassinati dopo aver affrontato i cartelli di droga che esercitavano il controllo sulle terre di confine del sud dell'Arizona.<br/><br/>Altre due donne e i loro 10 bambini sono stati colpiti mentre cercavano di fuggire. "Sei bambini piccoli sono stati uccisi e sette sono scappati e sono vivi", ha detto LeBarón. Non è chiaro quanti siano i sopravvissuti, alcuni potrebbero essere fuggiti nel bosco, ha aggiunto LeBarón. Il procuratore generale dello Stato di Chihuahua, <b>Cesar Augusto Peniche</b>, ha confermato che il numero delle vittime "non è ancora definitivo".<br/><br/>La comunità colpita è costituita dai discendenti dei mormoni fuggiti dagli Stati Uniti nel XIX secolo, dopo essere stati perseguitati per le loro tradizioni. Molti mormoni in Messico godono di doppia cittadinanza messicana e americana.</p>
    </article>
  </body>
</html>