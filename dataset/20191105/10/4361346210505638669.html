<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/hidegparasitot-vessen-be-ha-kohogni-kezd/185889"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-05T10:00:00+00:00"/>
    <meta property="og:title" content="Hidegpárásítót vessen be, ha köhögni kezd"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Hidegpárásítót vessen be, ha köhögni kezd</mark>
      </h1>
      <address><time datetime="2019-11-05T10:00:00+00:00">05 Nov 2019, 10:00</time> by <a rel="author">Bors</a></address>
      <p>
        <b>Legyengült immunrendszer, hidegebb nappalok. Ezek kombinációja elég ahhoz, hogy azon kapja magát, hogy egész nap köhög. Az orvosok szerint is meg lehet gyógyulni házi szerekkel. </b>
        <b>Legyengült immunrendszer, hidegebb nappalok. Ezek kombinációja elég ahhoz, hogy azon kapja magát, hogy egész nap köhög. Az orvosok szerint is meg lehet gyógyulni házi szerekkel.</b>
      </p>
      <h3>40-60 százalékos legyen a páratartalom</h3>
      <p>Ahogy minden más betegséget, úgy a köhögést is meg lehet előzni, amihez elengedhetetlen a rendszeres alapos szellőztetés, és hogy naponta friss levegőn legyen az ember. Emellett érdemes alaposan megnézni azt is, hogy a lakásban milyen a páratartalom. Az emberek számára a 40-60 százalékos páratartalom az ideális, ennél több vagy kevesebb szintén árthat. A párásító készülékek nagy része méri a páratartalmat is.</p>
      <figure>
        <img src="http://media.borsonline.hu/cikk/20/191441/big-lead/650x360/2014248_shutterstock-782615017.jpg"/>
        <figcaption>© Shutterstock</figcaption>
      </figure>
      <p>– A száraz levegő sem jó, ugyanakkor a nyirkos sem. Ha valakinek légzőszervi problémája van, akkor a lakásvásárlásnál alaposan ellenőrizze le a páratartalmat! A vizes lakás kizáró ok a beköltözésre – mondta Bense Tamás családorvos.</p>
      <h3>Szárazra bőven elég lesz a tea is</h3>
      <p>Ilyenkor többségében a légcső, gége környékéről kiinduló száraz ingerköhögés jellemző.</p>
      <p>– A köhögés kezdetekor a hidegpárásító jó lehet. Emellett a méz, a hárs- és a kakukkfűtea, amelyek meglehetősen jó hatással vannak a száraz köhögésre. Az első napokban nem kell gyógyszerhez nyúlni, a házi gyógykezelés is megteszi a hatását, pár nap alatt javulhat a helyzet, 5-6 nap alatt pedig teljesen elmúlhat a tünet. Persze ha ugató jellegű, nehéz belégzéses köhögésről van szó, akkor érdemes orvoshoz menni – árulta el dr. Bense.</p>
      <figure>
        <img src="http://media.borsonline.hu/cikk/20/191441/gallery-picture/645w/2014257_shutterstock-782615017.jpg"/>
        <figcaption>© Shutterstock</figcaption>
      </figure>
      <p>A hidegpárásítást gépekkel lehet megoldani, amit szerencsére már hipermarketekben is be lehet szerezni. A legolcsóbb 2-5 ezer forintba kerül.</p>
      <h3>Nehéz kilégzésre hörgőtágító spray</h3>
      <p>A száraz köhögés mellett ősszel megjelenik a hörghurut is, amit már nehezebb kezelni.</p>
      <p>– Ha lázzal jár, és 4-5 napon belül nincs látványos javulás a teázás ellenére sem, akkor orvoshoz kell menni. Akinek asztmája van, az tudja, hogy ebben az esetben a kilégzéssel vannak nehézségek. Ha a mellkasra ráteszi a kezét, akkor lehet érezni, hogy meglehetősen zörejgazdag a légzés. Ilyenkor előzőleg az orvos vagy tüdőgyógyász által felírt spray-t lehet használni, de meg lehet próbálni a hörgőtágító spray-ket is. Ha jelentősen nem javul a légzés, köhögés, akkor ismét orvoshoz szükséges fordulni – magyarázta a szakember.</p>
      <figure>
        <img src="http://media.borsonline.hu/cikk/20/191441/gallery-picture/645w/2014268_shutterstock-782615017.jpg"/>
        <figcaption>© Shutterstock</figcaption>
      </figure>
      <p>Ennél a betegségnél jól hallható, hogy a kiáramló levegőnek áll valami az útjában, ezt kell megszüntetni.</p>
      <h3>A gyömbér a befutó</h3>
      <p>A gyömbér a legmakacsabb megfázást és köhögést is képes megszüntetni. Reszelje forró vízbe! Az ízén cukorral és mézzel is lehet segíteni.</p>
      <figure>
        <img src="http://media.borsonline.hu/cikk/20/191441/gallery-picture/645w/2014272_shutterstock-782615017.jpg"/>
        <figcaption>© Shutterstock</figcaption>
      </figure>
      <p>A sok folyadék ilyenkor szintén elengedhetetlen, mivel ez segít abban, hogy felszakadjon a váladék, így a köhögés is gyorsabban megszűnik. A mentolos cukorkák is képesek csillapítani az ingert. Jól bevált népi módszer, hogy a gyerekek mellkasára sertészsírt kennek, az ebben található anyagok ugyanis a bőrön keresztül is enyhítik a tüneteket.</p>
    </article>
  </body>
</html>