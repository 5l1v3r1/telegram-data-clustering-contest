<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/movies/movie-news/2019/11/05/shanif-ayiroor-facebook-post-against-bineesh-bastin.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T10:17:00+00:00"/>
    <meta property="og:title" content="ഇതാണോ മനുഷ്യത്വം: ബിനീഷ് ബാസ്റ്റിനെതിരെ ഗുരുതര ആരോപണവുമായി പുതുമുഖ സംവിധായകൻ"/>
    <meta property="og:description" content="ബിനീഷ് ബാസ്റ്റിനെതിരെ ഗുരുതര ആരോപണവുമായി പുതുമുഖ സംവിധായകൻ ഷാനിഫ് അയിരൂർ. സംവിധാനം ചെയ്യുന്ന ചിത്രത്തിൽ നിന്നും ഒഴിവാക്കിയതിനെ തുടർന്ന് തന്റെ ലേഡി.Bineesh Bastin. Bineesh Bastin movies.Mollywood Movie News. Movie News. Film News. Cinema News. Malayalam. Hindi. English. Tamil. Manorama Online"/>
  </head>
  <body>
    <article>
      <h1>ഇതാണോ മനുഷ്യത്വം: ബിനീഷ് ബാസ്റ്റിനെതിരെ ഗുരുതര ആരോപണവുമായി പുതുമുഖ സംവിധായകൻ</h1>
      <address><time datetime="2019-11-05T10:17:00+00:00">05 Nov 2019, 10:17</time> by <a rel="author">മനോരമ ലേഖകൻ</a></address>
      <p>ബിനീഷ് ബാസ്റ്റിനെതിരെ ഗുരുതര ആരോപണവുമായി പുതുമുഖ സംവിധായകൻ ഷാനിഫ് അയിരൂർ. സംവിധാനം ചെയ്യുന്ന ചിത്രത്തിൽ നിന്നും ഒഴിവാക്കിയതിനെ തുടർന്ന് തന്റെ ലേഡി അസ്സോസിയേറ്റിനെ ഫോണിൽ വിളിച്ച് ബിനീഷ് മോശമായി സംസാരിച്ചെന്നും തുടക്കക്കാരനായ തന്നെ സംബന്ധിച്ചടത്തോളം അത് മാനസിക വിഷമം ഉണ്ടാക്കിയെന്നും ഷാനിഫ് പറയുന്നു. ആദ്യ ചിത്രത്തിൽ നായകനായി തീരുമാനിച്ചിരുന്നത് ബിനീഷിനെ ആയിരുന്നെന്നും എന്നാൽ പ്രതിഫലക്കാര്യത്തിൽ ഒത്തുപോകാൻ കഴിയാത്തതുകൊണ്ടാണ് താരത്തെ മാറ്റിയതെന്നും ഷാനിഫ് പറഞ്ഞു. സമൂഹമാധ്യമത്തിലൂടെയായിരുന്നു ഷാനിഫിന്റെ പ്രതികരണം.</p>
      <p>ഷാനിഫ് അയിരൂറിന്റെ വാക്കുകൾ:</p>
      <p>പത്ത് മാസങ്ങൾക്കു മുമ്പ് ആണ് ബിനീഷ് ബാസ്റ്റിനെ ആദ്യമായി കാണുന്നത്. ഒരുമിച്ച് സെൽഫി എടുത്തു, അതിനു ശേഷം താങ്കളെവച്ച് സിനിമ എഴുതുന്നുണ്ടെന്ന് അദ്ദേഹത്തോട് പറഞ്ഞു. ‘ഓക്കെ ബ്രോ സമയമാകുമ്പോൾ വരൂ’ എന്നും എന്നോട് പറഞ്ഞു. ബിനീഷ് ബാസ്റ്റിന്റെ ജീവിതം, സിനിമകൾ, അദ്ദേഹത്തിന്റെ ശരീരഭാഷ ഇതൊക്കെ കണ്ടാണ് ഞാൻ ആ കഥാപാത്രം എഴുതിയത്. ജാഫർ ഖാൻ എന്നായിരുന്നു ആ കഥാപാത്രത്തിന്റെ പേര്. സിനിമയുടെ പേര് അമീറിന്റെ ബോബി ബ്രോ.</p>
      <p>അതിനു ശേഷം പല തവണ ഇദ്ദേഹവുമായി ബന്ധപ്പെടാൻ ശ്രമിച്ചു. ഫോൺ എടുത്തില്ല. അവസാനം നേരിൽ കാണാൻ തീരുമാനിച്ചു. ഇതൊക്കെ ഞാൻ പറയുന്നത്, എനിക്ക് സംഭവിച്ച മോശം കാര്യത്തെക്കുറിച്ച് സംസാരിക്കാനാണ്. ഒരുപാട് സങ്കടം ഉണ്ടായ അവസ്ഥ. അദ്ദേഹത്തെ എറണാകുളത്ത് വച്ച് നേരിട്ട് കാണാമെന്ന് പറയുന്നു. അങ്ങനെ മൂന്ന് തവണ ചുറ്റിച്ച് ശേഷമാണ് നേരിൽ കാണാൻ പറ്റുന്നത്. കഥ പറഞ്ഞു, ഇഷ്ടപ്പെട്ടു. പ്രതിഫലം സംസാരിക്കാൻ തുടങ്ങി. ഞങ്ങളുടേത് ചെറിയ സിനിമയാണെന്ന് ആദ്യമേ പറഞ്ഞിരുന്നു. ഒരു ദിവസം 25000 രൂപ വേണമെന്ന് ബിനീഷ് പറഞ്ഞു. ഞങ്ങളെ സംബന്ധിച്ചടത്തോളം അത് വലിയ സംഖ്യ ആയിരുന്നു. പക്ഷേ ആ കഥാപാത്രം ബിനീഷ് ചെയ്യണമെന്നത് എന്റെ ആഗ്രഹമായിരുന്നു. അങ്ങനെ ഒരു ദിവസം 20000 രൂപ നൽകാമെന്ന ഉറപ്പിൽ അദ്ദേഹം സമ്മതിച്ചു.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fshanif.ayiroordirector%2Fvideos%2F1957803460989883%2F&amp;show_text=0&amp;width=267" width="267" height="476" data-service="Facebook" scrolling="no"/>
      </figure>
      <p>അങ്ങനെ കാസ്റ്റിങ് കഴിഞ്ഞു. സിനിമ തുടങ്ങുന്നതിന് രണ്ട് ദിവസം മുമ്പ് ഈ കഥാപാത്രത്തെക്കുറിച്ച് സംസാരിക്കാൻ അസ്സോസിയേറ്റ് ആയ അഞ്ജു അഗസ്റ്റിൻ ബിനീഷിനെ വിളിച്ചു. ഇതൊക്കെ സംസാരിച്ച് പൂർത്തിയാക്കി. സിനിമ തുടങ്ങുന്ന ദിവസം ബിനീഷ് എന്നെ വിളിച്ചു. ‘സർ, 20000 നു പുറമെ ഷൂട്ട് തുടങ്ങുന്ന ദിവസം ചാലക്കുടിയിൽ രാവിലെ കാറിൽ വന്ന് വിളിക്കണം. അതുപോലെ തിരികെ വിടണമെന്നും ബിനീഷ് പറഞ്ഞു. മൂന്ന് ദിവസത്തെ ഷൂട്ട് ആണ്. ആദ്യമേ തന്നെ ഇതൊരു ലോ ബജറ്റ് സിനിമയാണെന്ന് പറഞ്ഞിരുന്നു.</p>
      <p>നിങ്ങൾ ഈ സിനിമയിൽ വേണമെന്നത് ഞങ്ങളുടെ നിർബന്ധമായിരുന്നു. അതുകൊണ്ടാണ് 20000 രൂപയ്ക്ക് പോലും സമ്മതിച്ചതെന്ന് ഞാൻ ബിനീഷിനോട് പറഞ്ഞു. എന്നാൽ കാറിൽ വന്ന് കൊണ്ടുപോയാലേ സിനിമ െചയ്യൂ എന്ന് ബിനീഷ് നിർബന്ധം പിടിച്ചു. അങ്ങനെയെങ്കിൽ ഞാൻ പിന്നെ വിളിക്കാമെന്ന് ബിനീഷിനോട് പറഞ്ഞു. അയാളുടെ വാക്കുകൾ എന്നെ ഒരുപാട് വേദനിപ്പിച്ചു. കാരണം തുടക്കക്കാരനായ സംവിധായകനോട് ആണ് അയാൾ അങ്ങനെ പറഞ്ഞത്. ആദ്യ സിനിമയായതുകൊണ്ടുള്ള ഒരുപാട് സമ്മർദം ഉണ്ട്. എന്റെ മനസ്സിൽ അത് വല്ലാതെ വേദനയുണ്ടാക്കി. </p>
      <p>നിങ്ങൾ തന്നെ പറഞ്ഞല്ലോ, എന്നെ വളരാൻ ആരും സമ്മതിക്കുന്നില്ല, ഞാൻ നല്ലൊരു മനുഷ്യനാണ്, മനുഷ്യത്വം ഉണ്ടെന്ന്. അങ്ങനെ പറഞ്ഞ വ്യക്തിയാണ് ഇതുപോലെ പെരുമാറിയത്. അവസാനം ബജറ്റിൽ ഒതുങ്ങാത്ത കാരണം നടനെ മാറ്റി. പരീക്കുട്ടി എന്ന നടനാണ് ഈ കഥാപാത്രത്തെ ഇപ്പോൾ അവതരിപ്പിക്കുന്നത്. ഈ പടം ഷൂട്ട് തുടങ്ങിയതിനു ശേഷം ബിനീഷ് എന്നെ വിളിച്ചു. പടം തുടങ്ങാൻ താമസിച്ചതിന്റെ ടെൻഷൻ ഉണ്ടായിരുന്നതു കൊണ്ട് ബിനീഷ് വിളിച്ചപ്പോൾ ഫോൺ എടുക്കാൻ സാധിച്ചില്ല. അതിന്റെ ദേഷ്യത്തിൽ ഞങ്ങളുടെ ലേഡി അസ്സോസിയേറ്റിനെ വിളിച്ച് മോശമായ പല വാക്കുകളും അയാൾ വിളിച്ചു. എന്നെക്കുറിച്ചും മോശം പറഞ്ഞു.</p>
      <p>കൽപണി എടുത്തും ടൈലിന്റെ പണിയെടുത്തും ജീവിച്ചുവന്ന കലാകാരനാണ് നിങ്ങളെന്ന് പറയുന്നു. ഇവിടെയുള്ള അൻപത് ശതമാനം ആളുകളും ഇതുപോലെ വളർന്നുവന്നവരാണ്. ഞാൻ പോലും കൽപണിയും കൂലിപ്പണിയും എടുത്തിട്ടുണ്ട്. ബിനീഷ് ബാസ്റ്റിനേക്കാൾ വലിയ താരങ്ങൾ ഈ സിനിമയിൽ അഭിനയിച്ചു കഴിഞ്ഞു. ഇവരൊക്കെ വാങ്ങിയ പ്രതിഫലവും സഹകരിച്ച രീതിയുമൊക്കെ നമുക്ക് നന്നായി അറിയാം. ബിനീഷിനെ മാറ്റാൻ കാരണം സാമ്പത്തിക ബുദ്ധിമുട്ടുകൊണ്ടാണ്. അതുകൊണ്ട്, സംവിധായകനെ പച്ചയ്ക്ക് തെറിവിളിക്കുന്നതാണോ സംസ്കാരം. പുതുമുഖ നായികയെവച്ച് സിനിമ എടുക്കുന്നത് മറ്റേ പണിക്കാണോ എന്നുവരെ അയാൾ ചോദിച്ചു. തുടക്കക്കാരനായ എന്നെ ഇത്രയും മാനസികമായി തളർത്തിയ ബിനീഷിനോട് ഞാൻ ചോദിക്കുന്നു, ഇതാണോ മനുഷ്യത്വം.</p>
      <p>എത്ര പുതുമുഖ സംവിധായകരുടെ സിനിമയിൽ ചെറിയ ചെറിയ വേഷങ്ങൾ ചെയ്തിട്ടില്ലേ. നിങ്ങളേ ഞാൻ അങ്ങോട്ടുവന്ന് ക്ഷണിച്ചതല്ലേ. നിങ്ങളോടുള്ള ഇഷ്ടം കൊണ്ടാണ് ഇതൊക്കെ ഞാൻ ചെയ്തത്. ആ എന്നെ നിങ്ങൾ തുടക്കത്തിലേ തളർത്തി കളഞ്ഞില്ലേ?. </p>
      <p>ഈ സിനിമ ഇപ്പോൾ അവസാനഘട്ടത്തിൽ എത്തിയിരിക്കുകയാണ്. 250 ഓളം കോളജുകളിൽ നിങ്ങൾ ഉദ്ഘാടത്തിനു പോയിട്ടുണ്ടെന്ന് പറയുന്നു. നന്മ ഉണ്ടെന്ന് പറയുന്നു. ഇത്രയും നന്മയുള്ള മനുഷ്യനാണോ ഞങ്ങളെ ഫോണിൽ വിളിച്ച് തെറി പറഞ്ഞത്. ആ സമയത്ത് ഞാൻ ലൈവിൽ പ്രതികരിച്ചിരുന്നെങ്കിൽ എന്തായിരുന്നു സ്ഥിതി. ഇപ്പോൾ നിങ്ങൾ സ്വയം ഉണാക്കിക്കൊണ്ടിരിക്കുന്ന ഹൈപ്പ് എവിടെപ്പോയേനെ. </p>
      <p>സിനിമ സ്വപ്നം കാണുന്ന ഒരുപാട് ആളുകൾ നിങ്ങളെ വിളിക്കും. അപ്പോൾ എങ്കിലും അവരോട് മനുഷ്യത്വത്തോടെ പെരുമാറണം. ഇപ്പോൾ ഈ ലൈവ് കണ്ടുകഴിഞ്ഞാൽ എന്റെ സുഹൃത്തുക്കൾ വരെ ബിനീഷിനെ പിന്തുണയ്ക്കുമായിരിക്കും. ഞാനും ബിനീഷിനെ പിന്തുണയ്ക്കുന്നു. ഇതൊരു ഓർമപ്പെടുത്തൽ ആണ്. ബിനീഷ് മനസിലാക്കണം. എന്റെ വാക്കുകളിൽ കള്ളത്തരമില്ല. മനസിന്റെ വിഷമം കൊണ്ട് പറഞ്ഞുപോയതാണ്. മറുപടി പറയാൻ തിരിച്ചു ഫോൺ വിളിച്ചപ്പോൾ അദ്ദേഹം എടുത്തില്ല. വാട്ട്സാപ്പിൽ വോയ്സ് ക്ലിപ്പ് മറുപടിയായി അയച്ചുകൊടുത്തിട്ടുണ്ട്.</p>
      <p>ഒരു സംവിധായകൻ നിങ്ങളെ കുറച്ച് കണ്ടതിന്റെ പേരിലാണ് ഈ ബഹളം മൊത്തം ഉണ്ടാക്കിയത്. തുടക്കക്കാരനായ എന്നെ നിങ്ങൾ തളര്‍ത്തിയതോ. എന്റെ അസ്സോസിയേറ്റിനെ അശ്ലീലം പറഞ്ഞതോ. ചെറിയ സിനിമയായാലും വലിയ സിനിമയായാലും മനുഷ്യരോട് നന്നായി െപരുമാറാൻ നിങ്ങൾ പഠിക്കണം. പുതുമുഖങ്ങളായിരിക്കാം, അവരോട് മാന്യമായി സംസാരിക്കാൻ ശ്രമിക്കൂ. </p>
    </article>
  </body>
</html>