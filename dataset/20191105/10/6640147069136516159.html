<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/microsoft-indistruttibile-superman-1978/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T10:15:00+00:00"/>
    <meta property="og:title" content="Microsoft ha reso indistruttibile il Superman del 1978"/>
    <meta property="og:description" content="Microsoft ha utilizzato la tecnologia laser e l'intelligenza artificiale per realizzare una copia indistruttibile del film Superman del 1978, imprimendola su un frammento di vetro di quarzo."/>
  </head>
  <body>
    <article>
      <h1>Microsoft ha reso indistruttibile il Superman del 1978</h1>
      <address><time datetime="2019-11-05T10:15:00+00:00">05 Nov 2019, 10:15</time> by <a rel="author">Marco Silvestri</a></address>
      <p>I ricercatori di<b> Microsoft</b> hanno <a href="https://news.microsoft.com/innovation-stories/ignite-project-silica-superman/">messo a punto</a> una soluzione per migliorare la resilienza e la longevità dei dati utilizzando dei frammenti di <b>vetro di quarzo</b> della grandezza di un sottobicchiere. Il progetto prende il nome di <b>Project Silica</b>, una divisione di Microsoft Research che utilizza recenti scoperte nei campi dell’ottica laser ultraveloce e dell’intelligenza artificiale per la memorizzazione dei dati.</p>
      <p>Come dimostrato dai ricercatori dell’università di <b>Southampton Optoelectronics Research Centre</b>, un laser codifica i dati in “voxel” (controparte tridimensionale del pixel) creando strati di reticoli e deformazioni tridimensionali su scala nanometrica a varie profondità e angolazioni. A questo punto degli algoritmi di apprendimento automatico (machine learning) hanno il compito di leggere i dati decodificando immagini e schemi che si creano quando la luce polarizzata attraversa il vetro.</p>
      <figure>
        <iframe src="https://www.youtube.com/embed/6CzHsibqpIs" width="500" height="281" data-service="Youtube" scrolling="no"/>
      </figure>
      <p>Per realizzare la prima verifica teorica di Project Silica, i ricercatori di Microsoft hanno fatto squadra con <b>Warner Bros</b> allo scopo di <b>recuperare e conservare l’intero film “Superman” del 1978 imprimendolo su un frammento di vetro</b> di silice duro delle dimensioni di un sottobicchiere: parliamo di <b>75 x 75 x 2 mm</b>.</p>
      <p>Il materiale utilizzato possiede una caratteristica che lo rende ideale a tale scopo, ovvero <b>un’alta resistenza a condizioni ambientali estreme</b>. Il disco di vetro di silice duro può resistere anche se bollito in acqua calda, cotto al forno, al microonde, immerso, scottato e smagnetizzato, conservando comunque il contenuto digitale.</p>
      <p>Project Silica costituisce una soluzione per sostituire archivi digitali obsoleti che si degradano nel giro di 3-5 anni, riducendo sia i costi che l’impatto ambientale. Inoltre il vetro di quarzo, a differenza dei tradizionali sistemi di archiviazione dati, <b>non richiede alcun sistema di aria condizionata o di deumidificazione</b> per mantenere una temperatura costante, aspetto che su larga scala potrebbe ridurre ulteriormente l’impatto sull’ambiente.</p>
      <p>Un’altra caratteristica interessante è l’<b>aumento della velocità di lettura rispetto ai sistemi tradizionali</b>: mentre la memorizzazione su nastro richiede tempo per reperire il segmento nel quale sono contenuti i dati che si desidera leggere, gli algoritmi di apprendimento automatico sono in grado di raggiungere qualsiasi punto del quadrato di vetro in tempo zero.</p>
      <figure>
        <img src="https://www.tomshw.it/images/images/2019/11/generica-60720.768x432.jpg"/>
      </figure>
      <p>“Se siete abbastanza vecchi vi ricorderete quanto tempo impiegavano le cassette a nastro per riavvolgersi o svolgersi quando volevate trovare una canzone specifica” ha detto <b>Richard Black, ingegnere capo del settore ricerca software di Microsoft</b>. “Al contrario, la lettura del vetro è molto più rapida, in quanto è possibile spostarsi simultaneamente all’interno degli assi X, Y e Z”.</p>
      <p><b>Project Silica verrà impiegato per memorizzare i cosiddetti “Cold Data”</b>, ossia <b>dati d’archivio di una certa importanza ai quali non è necessario accedere di frequente</b>, come ad esempio i dati medici risalenti all’intera vita di un paziente, quelli di regolamentazione finanziaria, i contratti legali, le informazioni geologiche che riguardano l’esplorazione energetica o ancora le regole dell’urbanistica.</p>
    </article>
  </body>
</html>