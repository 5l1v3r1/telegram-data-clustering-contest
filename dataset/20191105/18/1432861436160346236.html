<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/potvyrdiha-absurdnata-data-na-koqto-livyrpul-shte-trqbva-da-igrae-sreshtu-astyn-vila-1403278.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T18:56:00+00:00"/>
    <meta property="og:title" content="Потвърдиха абсурдната дата, на която Ливърпул ще трябва да играе срещу Астън Вила"/>
    <meta property="og:description" content="Малко вероятният вариант Ливърпул да играе два мача в рамките на 24 часа се оказа одобреният от страна на английската Футболна асоциация Организаторите на Купата на Лигата потвърдиха, че лидерът в английската Висша лига ще трябва да се изправи в четвъртфинала срещу Астън Вила на 17-и декември, или казано по друг начин - точно един ден преди първия мач на европейския шампион на Световното клубно първенство"/>
  </head>
  <body>
    <article>
      <h1>Потвърдиха абсурдната дата, на която Ливърпул ще трябва да играе срещу Астън Вила</h1>
      <address><time datetime="2019-11-05T18:56:00+00:00">05 Nov 2019, 18:56</time> by <a rel="author">Sportlive.bg</a></address>
      <p>Малко вероятният вариант <b><a href="https://www.sportlive.bg/tags/4688">Ливърпул</a></b> да играе два мача в рамките на 24 часа се оказа "одобреният" от страна на английската Футболна асоциация. Организаторите на Купата на Лигата потвърдиха, че лидерът в английската Висша лига ще трябва да се изправи в четвъртфинала срещу Астън Вила на 17-и декември, или казано по друг начин - точно един ден преди първия мач на европейския шампион на Световното клубно първенство. </p>
      <p>Както е известно,<b><a href="https://www.sportlive.bg/worldfootball/england/Dvucifrena-golova-eksploziq-i-duzpi-vzriviha-Anfijld-v-ludo-derbi-sreshtu-Arsenal-1390174.html"> "червените" отстраниха Арсенал</a></b> в епична драма, завършила 5:5 в редовното време и 5:4 след изпълнение на дузпи. Още тогава стана ясно, че ще се получи сериозен проблем в графика на тима и Юрген Клоп дори обяви, че неговият отбор е много вероятно да се откаже от участие за Карабао Къп заради ангажиментите на тима към Световното клубно първенство в Катар. </p>
      <p>В последните дни обаче от Ливърпул дадоха индикации, че са готови да уважат Купата на Лигата, но с експериментален състав от играчи, които няма да пътуват за Доха, където ще се проведат мачовете от клубния Мондиал. И явно тази идея на ръководството на тима е одобрена от организаторите на английския турнир, които са потвърдили датата за мача с Астън Вила. </p>
      <p>"Ливърпул може да потвърди, че четвъртфиналът срещу Астън Вила ще се играе на 17-и декември. В резултат на това решение, ще използваме две селекции, които да могат да покрият ангажиментите на тима за Световното клубно първенство и за Купата на Лигата. Клубът иска да подчертае, че това не е идеален сценарий за нас, това е резултат на разговори с другите клубове в турнира и решението е в полза на интересите на турнира. </p>
      <p>Искаме да благодарим на английскта Футболна лига за опитите да се съобразят с нас и искаме да потвърдим, че се дискутираха различни дати, но нито една от тях не се оказа удобна за всички страни, съобщи клубната управа на "Анфийлд". </p>
      <p>Така Ливърпул ще играе един мач на 17-и декември вечерта, а по-малко от 24 часа Юрген Клоп ще изведе своите за първия мач от Световното клубно първенство. Това е поредното сериозно притеснение за клуба, след като <b><a href="https://www.sportlive.bg/worldfootball/england/Praznici-Livyrpul-vliza-v-opustoshitelna-seriq-ot-machove-a-i-shte-obikoli-sveta-za-dni-1390420.html">програмата на Ливърпул до края на годината се оказа жестока (подробности четете тук)</a></b>. </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Mane-prizna-za-nesyglasiq-sys-Salah-i-obqvi-syotbornik-za-svoj-brat-1402966.html"/>
        <a href="https://www.sportlive.bg/worldfootball/england/Aguero-Golemiqt-mach-e-sreshtu-Yunajted-a-ne-sreshtu-Livyrpul-1402939.html"/>
        <a href="https://www.sportlive.bg/worldfootball/england/Klop-na-svoj-red-otpravi-kritiki-kym-Man-Siti-i-zaqvi-Ne-iskam-da-nalivam-maslo-v-ogynq-1402914.html"/>
        <a href="https://www.sportlive.bg/worldfootball/worldfootballother/Izklyuchitelno-lyubopiten-sezon-v-top-pyrvenstvata-na-Evropa-1402916.html"/>
        <a href="https://www.sportlive.bg/worldfootball/england/Livyrpul-iska-da-igrae-s-dva-razlichni-otbora-v-dve-razlichni-strani-po-edno-i-syshto-vreme-1390784.html"/>
      </related>
    </article>
  </body>
</html>