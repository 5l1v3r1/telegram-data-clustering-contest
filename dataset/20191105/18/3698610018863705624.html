<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zakupivlya-neyakisnih-bronezhiletiv-p-yatom-chinovnikam-minoboroni-ogolosheno-pidozri-328599_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T18:46:00+00:00"/>
    <meta property="og:title" content="Закупівля неякісних бронежилетів: п'ятьом чиновникам Міноборони оголошено підозри"/>
    <meta property="og:description" content="Всі підозрювані – високопоставлені чиновники відомства."/>
  </head>
  <body>
    <article>
      <h1>Закупівля неякісних бронежилетів: п'ятьом чиновникам Міноборони оголошено підозри</h1>
      <h2>Всі підозрювані – високопоставлені чиновники відомства.</h2>
      <address>
        <time datetime="2019-11-05T18:46:00+00:00">05 Nov 2019, 18:46</time>
      </address>
      <p>П'ятьом чиновникам Міноборони в рамках розслідування провадження про закупівлю для потреб ЗСУ бронежилетів, більшість з яких не відповідає заявленим характеристикам, оголосили підозру в злочині. Про це повідомив у вівторок директор ДБР Роман Труба.</p>
      <p>"Сьогодні тільки розпочато оголошення підозр. Станом на сьогодні оголошено п'ять підозр. Всі підозрювані – високопоставлені чиновники Міноборони: керівник Головного управління, два його заступники і два начальники Управління", - сказав Труба.</p>
      <p>Їм оголосили підозри у вчиненні злочину, передбаченого ч. 2 ст. 28 ч. 3 ст. 426 (бездіяльність військової влади, вчинена групою осіб за попередньою змовою) Кримінального кодексу.</p>
      <p>Труба зазначив, що понад 70% бронежилетів прострілюються зі зброї, від якої повинні захищати.</p>
      <p>Тим часом пресслужба Генпрокуратури повідомляє про те, що чиновник Головного управління розвитку і супроводу матзабезпечення ЗСУ, ймовірно, діючи умисно та за попередньою змовою з ще чотирма особами, з квітня по червень не виконали необхідні дії, що призвело до закупівлі неякісних бронежилетів "Корсар М3с-1-4" на загальну суму близько 100 млн гривень. Зараз вирішується питання про обрання запобіжного заходу у вигляді тримання під вартою.</p>
      <p>Наприкінці червня співробітники Держбюро розслідувань провели обшук у колишнього позаштатного радника п'ятого президента Петра Порошенка <a href="https://dt.ua/POLITICS/dbr-provelo-obshuk-u-eksradnika-poroshenka-biryukova-viluchili-fleshku-i-dvi-chernetki-315721_.html"><b>Юрія Бірюкова</b></a>. У нього вдома вилучили старий флеш-накопичувач і дві чернетки з довідками Міноборони. Він зазначив, що справа, у якій проводився обшук, пов'язана з поставками речового забезпечення Міноборони.</p>
      <p>Згодом у ДБР повідомили, що обшуки проводилися за місцями проживання чиновників Міністерства оборони, працівників комерційних структур і в офісах у межах розслідування справи про закупівлю майна для ЗСУ за завищеними цінами, що завдало МОУ близько 100 мільйонів гривень збитків. Під час обшуків вилучили 11 тисяч бронежилетів, які "прострілюються".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>