<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425115/o-f-tsalaxoyrhs-me-nea-synthesh-gia-ton-lordo-byrwna"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T18:30:01+00:00"/>
    <meta property="og:title" content="Ο Φ. Τσαλαχούρης με νέα σύνθεση για τον λόρδο Βύρωνα"/>
    <meta property="og:description" content="Του Νίκου Βατόπουλου στην “Καθημερινή”"/>
  </head>
  <body>
    <article>
      <h1>Ο Φ. Τσαλαχούρης με νέα σύνθεση για τον λόρδο Βύρωνα</h1>
      <address>
        <time datetime="2019-11-05T18:30:01+00:00">05 Nov 2019, 18:30</time>
      </address>
      <p>
        <b>Του Νίκου Βατόπουλου στην “Καθημερινή”</b>
      </p>
      <p>Κάθε νέο συμφωνικό έργο προχωράει τον μουσικό πολιτισμό μας και ο Φίλιππος Τσαλαχούρης, συνθέτης με βαθιά συναίσθηση του ρόλου της μουσικής στη διαμόρφωση του πολιτισμού, είναι έτοιμος να παρουσιάσει το νέο έργο του.</p>
      <p>Είναι παραγγελία της Κρατικής Ορχήστρας Αθηνών (στο πλαίσιο του εορτασμού για τα 200 χρόνια από την Ελληνική Επανάσταση) και θα ακουστεί σε πρώτη παγκόσμια εκτέλεση στη συναυλία της ΚΟΑ στο Μέγαρο Μουσικής Αθηνών στις 15 Νοεμβρίου.</p>
      <p>Ο Φίλιππος Τσαλαχούρης έγραψε ένα έργο για τον λόρδο Βύρωνα. Είναι «Ο θάνατος του λόρδου Βύρωνα», συμφωνική εισαγωγή, έργο 107. «Αρχική έμπνευση στάθηκε η ανάγνωση του βιβλίου “Ο πόλεμος του Μπάιρον” του Ρόντερικ Μπίτον», λέει ο Φίλιππος Τσαλαχούρης.</p>
      <p>«Μου αποκαλύφθηκε από αυτή την πλούσια σε πληροφορίες και εντάσεις ανάγνωση ολόκληρος ο κόσμος του φιλελληνικού κινήματος μέσα από την προσωπικότητα του λόρδου Βύρωνα. Αυτή η εντύπωση με ώθησε να αποδεχθώ την πρόσκληση της Κρατικής Ορχήστρας Αθηνών για τη σύνθεση ενός έργου με αφορμή τον εορτασμό των διακοσίων χρόνων από την Ελληνική Επανάσταση».</p>
      <p>Στις 15 Νοεμβρίου το έργο θα ανοίξει τη συναυλία της Kρατικής Ορχήστρας Αθηνών (ΚΟΑ), την οποία θα διευθύνει ο Λουκάς Καρυτινός. «Με ιδιαίτερη χαρά η Κρατική Ορχήστρα παρουσιάζει ένα νέο συμφωνικό έργο του ακμαίου συνθέτη μας Φίλιππου Τσαλαχούρη, που αποτίει φόρο τιμής στον λόρδο Βύρωνα, εμβληματική μορφή του φιλελληνισμού», αναφέρει η ΚΟΑ. Η συναυλία περιλαμβάνει ακόμη δύο έργα. Το Κοντσέρτο για όμποε του Ρίχαρντ Στράους και την 4η Συμφωνία του Μπετόβεν.</p>
      <p>Οπως ενημερώνει η ΚΟΑ για το πρόγραμμα αυτής της ξεχωριστής συναυλίας, «ο κορυφαίος ομποΐστας της ορχήστρας μας, Γιάννης Οικονόμου, εγκαταλείπει προς στιγμήν το αναλόγιό του για να ερμηνεύσει ως σολίστ το Κοντσέρτο του Ρίχαρντ Στράους, απαύγασμα λυρισμού και ωριμότητας.</p>
      <p>Η συναυλία, που δίνεται υπό την εγνωσμένης ακρίβειας και εμπειρίας μπαγκέτα του Λουκά Καρυτινού, θα ολοκληρωθεί πανηγυρικά με ένα κλασικό κομψοτέχνημα της συμφωνικής μουσικής, την Τέταρτη Συμφωνία του Μπετόβεν».</p>
      <p>Ο Φίλιππος Τσαλαχούρης, με την επί σειράν ετών σοβαρή και επίμονη εμβάθυνση στη μουσική (από τον περασμένο Σεπτέμβριο ανέλαβε τη διεύθυνση των Μουσικών Σχολών του Ωδείου Αθηνών), θα κάνει το άνοιγμα σε αυτή την ξεχωριστή βραδιά έχοντας επίγνωση ότι προσφέρει ένα έργο πάνω στο οποίο προέβαλε τους προβληματισμούς του.</p>
      <p>«Στο πρόσωπο του λόρδου Βύρωνα αναζήτησα την εικόνα της Ελλάδας όπως την είχαν σχηματίσει στην Εσπερία. Στο πρόσωπο του λόρδου Βύρωνα αναζήτησα την εικόνα της Ευρώπης όπως την είχαν εντυπώσει στη συνείδησή τους οι επαναστατημένοι Ελληνες.</p>
      <p>Οι εισαγωγικοί στίχοι του Διονυσίου Σολωμού από τη μακροσκελή ωδή “Εις τον θάνατον του λόρδου Μπάιρον” ήταν η αφετηρία των μουσικών μου συνειρμών: Λευτεριά, για λίγο πάψε/ Να χτυπάς με το σπαθί/ Τώρα σίμωσε και κλάψε/ Εις του Μπάιρον το κορμί».</p>
      <p>Το έργο του Φίλιππου Τσαλαχούρη ολοκληρώθηκε τον Ιούλιο του 2019. Σύμφωνα με τον ίδιο:<br/>«Η μουσική αρθρώνεται σε τρεις συμφωνικές εικόνες: η αγωνιζόμενη Ελευθερία, ο ποιητής στη νεκρική κλίνη και η μεταφυσική συνάντησή τους. Με θαυμασμό στην ποιητική μορφή του λόρδου Βύρωνα, αλλά και με ευγνωμοσύνη στον μεγάλο φιλέλληνα, έφτιαξα ένα δραματικό συμφωνικό επιτύμβιο επίγραμμα».</p>
    </article>
  </body>
</html>