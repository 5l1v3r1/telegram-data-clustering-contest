<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/genprokuratura-prizupinila-rozsliduvannya-u-spravi-plivok-vovka-328597_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T18:43:00+00:00"/>
    <meta property="og:title" content="Генпрокуратура призупинила розслідування у справі &quot;плівок Вовка&quot;"/>
    <meta property="og:description" content="Суд вчасно не задовольнив клопотання прокурорів про продовження терміну досудового слідства."/>
  </head>
  <body>
    <article>
      <h1>Генпрокуратура призупинила розслідування у справі "плівок Вовка"</h1>
      <h2>Суд вчасно не задовольнив клопотання прокурорів про продовження терміну досудового слідства.</h2>
      <address>
        <time datetime="2019-11-05T18:43:00+00:00">05 Nov 2019, 18:43</time>
      </address>
      <p>Генеральна прокуратура України тимчасово зупинила слідство у справі про <b><a href="https://dt.ua/UKRAINE/golovi-okruzhnogo-adminsudu-kiyeva-vovku-vruchili-pidozru-zmi-319393_.html">втручання голови та суддів Окружного адміністративного суду Києва у роботу Вищої кваліфікаційної комісії суддів</a></b>, повідомляє "<a href="https://www.slidstvo.info/news/genprokuratura-zupynyla-rozsliduvannya-shhodo-plivok-vovka/?fbclid=IwAR0AFw4sskKWHbYZmILbkYFmlq9FPuTOpvE2tq81_Qu54gmwKva4cJOwWjc">Слідство.Інфо</a>" із посилання на співробітницю ГПУ Юлію Малашич.</p>
      <p>За її словами, наприкінці минулого місяця група прокурорів, яка займається розслідуванням  "плівок Вовка", подала клопотання про продовження терміну досудового слідства. Однак судді не змогли вчасно його розглянути,  тож Генпрокуратура призупинила розслідування.</p>
      <p>"Строки слідства не минули. Досудове розслідування зупинялось у зв'язку з виконанням процесуальних дій в рамках міжнародного співробітництва. Ми маємо дізнатися дату (розгляду клопотання про продовження термінів розслідування – ред.) найближчим часом", - зауважила Юлія Малашич.</p>
      <p>Нагадаємо, 1 серпня Павло Вовк склав повноваження голови Окружного адміністративного суду Києва, але <b><a href="https://dt.ua/UKRAINE/vidstoronennya-golovi-okruzhnogo-adminsudu-kiyeva-vovka-ne-priynyali-321219_.html">Вища рада правосуддя відмовився відстороняти його від посади</a></b> за клопотанням ГПУ.</p>
      <p>26 липня співробітники НАБУ і ГПУ <a href="https://dt.ua/UKRAINE/nabu-ta-gpu-priyshli-z-obshukami-do-okruzhnogo-adminsudu-kiyeva-318673_.html"><b>провели обшуки Окружному адміністративному суді Києва</b>.</a>  Суддів ОАСК <b><a href="https://dt.ua/UKRAINE/nabu-ta-gpu-priyshli-z-obshukami-do-okruzhnogo-adminsudu-kiyeva-318673_.html">перевіряли на причетність до вчинення злочинів під час розслідування справ Майдану</a></b>, але під час негласних слідчих дій прокурори виявили факти втручання в роботу Вищої кваліфікаційної комісії суддів.</p>
      <p>В якості доказів були оприлюднені фрагменти прослуховування голови ОАСК Павла Вовка, де той нібито дає вказівки адвокатам і суддям "вирішувати питання" з ВККС. Згодом <b><a href="https://dt.ua/UKRAINE/golovi-okruzhnogo-adminsudu-kiyeva-vovku-vruchili-pidozru-zmi-319393_.html">Вовку і суддям Івану Шепітку, Ігорю Погрібніченку та Євгену Аблову</a></b> вручили повідомлення про підозру.</p>
      <p>Їм інкримінують перевищення влади, шахрайство, службове підроблення, недбалість, незаконне перешкоджання мітингам, винесення завідомо неправосудних рішень, хабарництво і втручання в роботу автоматичного документообігу суду.</p>
      <footer>За матеріалами: <a href="https://dt.ua/go/aHR0cDovLzF0di5jb20udWEvcHJvZ3JhbXMvc2xpZHN0dm9faW5mbw==">Слідство.інфо</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>