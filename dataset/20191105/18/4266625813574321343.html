<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/v_uzhgorodi_zayavlyayut_shcho_lokalizuvaly_spalah_dyfterii_1684341"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T18:05:00+00:00"/>
    <meta property="og:title" content="В Ужгороді заявляють, що локалізували спалах дифтерії"/>
    <meta property="og:description" content="На позачерговому засіданні протиепідемічної комісії в Ужгородській міськраді заявили про локалізацію спалаху дифтерії — в місті з 24 жовтня не було нових виявлених випадків захворювання."/>
  </head>
  <body>
    <article>
      <h1>В Ужгороді заявляють, що локалізували спалах дифтерії</h1>
      <address>
        <time datetime="2019-11-05T18:05:00+00:00">05 Nov 2019, 18:05</time>
      </address>
      <p>
        <b>На позачерговому засіданні протиепідемічної комісії в Ужгородській міськраді заявили про локалізацію спалаху дифтерії — в місті з 24 жовтня не було нових виявлених випадків захворювання.</b>
      </p>
      <p>Про це <a href="https://www.facebook.com/%D0%A3%D0%B6%D0%B3%D0%BE%D1%80%D0%BE%D0%B4%D1%81%D1%8C%D0%BA%D0%B0-%D0%BC%D1%96%D1%81%D1%8C%D0%BA%D0%B0-%D1%80%D0%B0%D0%B4%D0%B0-%D0%9E%D1%84%D1%96%D1%86%D1%96%D0%B9%D0%BD%D0%B0-%D1%81%D1%82%D0%BE%D1%80%D1%96%D0%BD%D0%BA%D0%B0-546368988858983/">повідомляють</a> в Ужгородській міськраді.</p>
      <p>«Позачергове засідання протиепідемічної комісії провели сьогодні в Ужгородській міській раді. Відзначалося, що епідемічна ситуація із захворюваністю на дифтерію у місті стабілізувалася, минули 1,3 максимальних інкубаційних періоди без виявлення нових випадків захворювань на дифтерію (з 24 жовтня 2019 року), що є ознакою локалізації спалаху», - йдеться у повідомленні.</p>
      <p>За інформацією Ужгородського міського центру первинної медико-соціальної допомоги, сімейні амбулаторії всі ці дні активно працювали, проведено приблизно 13 тисяч щеплень як дорослих, так і дітей, серед них – 2436 студентів УжНУ, зокрема 1117 іноземних.</p>
      <p>Усі пункти щеплень в Ужгороді мають достатньо вакцин. На запрошення підприємств, установ та організацій щеплення працівників проводять виїзні бригади.</p>
      <p>Управління освіти міськради продовжує здійснювати контроль за виконанням рішення протиепідемічної комісії від 19 квітня 2019 року щодо недопущення до навчального процесу дітей без щеплень, а також вакцинації педагогічних працівників. Управління охорони здоров’я продовжить координацію роботи міських лікувально-профілактичних закладів, Ужгородська міськрайонна філія ДУ «Закарпатський обласний лабораторний центр МОЗ України» і надалі моніторитиме стан епідемічної ситуації із захворюваністю на дифтерію у місті та постійно інформуватиме Ужгородську міську раду.</p>
      <p>У міськраді вкотре закликали ужгородців дотримуватися календаря щеплень і якомога швидше зробити профілактичні щеплення, якщо пропустили планову вакцинацію.</p>
      <p>Як повідомляли раніше, в Україні <a href="https://zik.ua/news/2019/11/01/v_ukraini_zbilshylasya_kilkist_vypadkiv_dyfterii_1681585">зросла кількість випадків захворювання на дифтерію.</a></p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/27/dyfteriya_na_zakarpatti_v_uzhgorod_pryvezly_visim_doz_syrovatky_iz_susidnih_1677309"/>
        <a href="https://zik.ua/news/2019/10/24/u_chotyroh_studentiv_uzhgorodskogo_universytetu_pidtverdyly_diagnoz_1675747"/>
        <a href="https://zik.ua/news/2019/10/24/cherez_spalah_dyfterii_v_uzhgorodskomu_universyteti_prypynyly_navchannya_1675731"/>
        <a href="https://zik.ua/news/2019/10/24/v_uzhgorodi_cherez_spalah_dyfterii_meshkantsi_za_den_zrobyly_1000_shcheplen_1675589"/>
      </related>
    </article>
  </body>
</html>