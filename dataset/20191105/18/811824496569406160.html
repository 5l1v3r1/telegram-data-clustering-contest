<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://androidportal.zoznam.sk/2019/11/trh-so-smartfonmi-opat-stupol-lidrom-aj-nadalej-ostava-samsung/"/>
    <meta property="og:site_name" content="Android Portal"/>
    <meta property="article:published_time" content="2019-11-05T18:22:54+00:00"/>
    <meta property="og:title" content="Trh so smartfónmi opäť stúpol: Lídrom aj naďalej ostáva Samsung"/>
    <meta property="og:description" content="Analytická spoločnosť Canalyst preskúmala pomery na trhu so smartfónmi v Číne, ktoré majú za obdobie tretieho štvrťroka jasného víťaza."/>
  </head>
  <body>
    <article>
      <h1>Trh so smartfónmi opäť stúpol: Lídrom aj naďalej ostáva Samsung</h1>
      <address><time datetime="2019-11-05T18:22:54+00:00">05 Nov 2019, 18:22</time> by <a rel="author" href="https://androidportal.zoznam.sk/author/menschik/" target="_blank">Lukáš Zachar</a></address>
      <p>
        <b>Analytická spoločnosť Canalyst preskúmala pomery na trhu so smartfónmi v Číne, ktoré majú za obdobie tretieho štvrťroka jasného víťaza.<a href="https://www.canalys.com/newsroom/globalQ3smartphonemarket?ctid=854-e30c48f8977b8e95b695bce2cf94469b"> Teraz prináša údaje</a> z celosvetového trhu so smartfónmi.</b>
      </p>
      <p>Huawei dodal na čínsky trh so smartfónmi v období 3. štvrťroka <b>41,5 milióna</b> inteligentných mobilných telefónov (medziročný nárast o 66 %). Na úkor konkurencie <a href="https://www.techbyte.sk/2019/10/huawei-cina-trhovy-podiel-q3/">pokryl</a> na tamojšom trhu <b>42-percentný podiel</b>. Podiel dodaných smartfónov na trhy mimo Číny ale medziročne klesol.</p>
      <p>Napriek tomu si výrobca udržal druhú pozíciu na globálnom trhu hneď za spoločnosťou Samsung. Tretí je Apple. Celkový počet dodaných smartfónov na medzinárodný trh v období medzi <b>júlom a septembrom 2019</b> mierne vzrástol, a to o jedno percento.</p>
      <ul>
        <li><b>Q3 2018</b> 348,9 miliónov dodaných smartfónov</li>
        <li><b>Q3 2019</b> 352,4 miliónov dodaných smartfónov</li>
      </ul>
      <p>Juhokórejská spoločnosť Samsung si medziročne <b>polepšila o 11 %</b>. V Q3 2019 jej patril na medzinárodnom trhu <b>22,4-percentný podiel</b>. Analytici úspech pripisujú novým produktom radu Galaxy A, ktoré na trhu nahradili cenovo dostupnú líniu Galaxy J. Samsung tento rok predstavil asi desať nových modelov s rôznym cenovým rozpätím.</p>
      <figure>
        <img src="https://www.techbyte.sk/wp-content/uploads/2019/10/trh-so-smartfonmi.jpg"/>
        <figcaption>Zdroj: <a href="https://www.canalys.com/newsroom/globalQ3smartphonemarket?ctid=854-e30c48f8977b8e95b695bce2cf94469b">Canalys</a></figcaption>
      </figure>
      <p>Podiel na trhu tiež pomohli zvýšiť<b> 5G verzie smartfónov Galaxy S10 a Galaxy Note10</b>. Samsung si vyvíja vlastné 5G riešenia – čipsety a modemy. Nespolieha sa na dodávateľov tretích strán, akým je napríklad Qualcomm. Náskok v tejto oblasti môže podporiť budúci rast výrobcu na trhu so smartfónmi.</p>
      <p>Viditeľný nárast zaznamenal aj Huawei. Na celosvetovom trhu medziročne <b>vzrástol o 29 %</b>. Svojim odberateľom vyexpedoval <b>66,8 miliónov smartfónov</b> a obhospodaroval <b>19 % trhu</b>. Globálne čísla však ovplyvnila výkonnosť výrobcu na domácom trhu v Číne, ktorú sme spomenuli v úvode.</p>
      <p>Apple dodal na trh <a href="https://www.canalys.com/newsroom/globalQ3smartphonemarket?ctid=854-e30c48f8977b8e95b695bce2cf94469b">podľa analytikov</a> z Canalyst <b>43,5 miliónov smartfónov</b> a v 3. štvrťroku obsadil <b>12,3 % trhu</b>. Medziročne však výrobca dodal menej zariadení. Pohoršil si o 7 %. Napriek poklesu ide o dobré správy. V Q1 a Q2 2019 objem dodávok klesal dvojciferným tempom.</p>
      <figure>
        <img src="https://www.techbyte.sk/wp-content/uploads/2019/09/iphone-11-pro-schiller.jpg"/>
        <figcaption>iPhone 11 v prezentácii počas oficiálneho predstavenia</figcaption>
      </figure>
      <p>O nové smartfóny iPhone je záujem a ich <a href="https://www.techbyte.sk/2019/10/zaujem-o-iphone-11-prekonal-ocakavania-apple-zvysuje-produkciu/">predaje prekonali očakávania</a>. Najvyšší dopyt je po type<b> iPhone 11</b>, ktorý môžeme považovať za nástupcu dostupnejšieho modelu iPhone XR z vlaňajška.</p>
      <p>Štvrtá a piata priečka v trhovom rebríčku <a href="https://www.canalys.com/newsroom/globalQ3smartphonemarket?ctid=854-e30c48f8977b8e95b695bce2cf94469b">analytikov Canalyst</a> patrí výrobcom <b>Xiaomi</b> a <b>Oppo</b>. Majú takmer zhodne <b>9-percentný podiel</b> a na trh dodali <b>32 miliónov kusov smartfónov</b>.</p>
      <p>Z hľadiska predajov bude zaujímavý hlavne aktuálny, <b>posledný štvrťrok 2019</b>. Predvianočné obdobie je tradične spojené s nakupovaním darčekov, medzi ktorými bude dominovať aj spotrebná elektronika. Kto vyhrá boj o „vianočného zákazníka“ sa však od analytikov dozvieme až po novom roku.</p>
    </article>
  </body>
</html>