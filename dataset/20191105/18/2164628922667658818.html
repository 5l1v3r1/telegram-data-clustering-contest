<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42639_U-Kamyantsi-Podilskomu-sud-naklav-aresht-na-komunalne-primishchennya-v-skandalniy-spravi-obminu-hromadskoho-mayna-na-zemelnu-dilyanku-FOTO-VIDEO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-05T18:02:00+00:00"/>
    <meta property="og:title" content="У Кам’янці-Подільському суд наклав арешт на комунальне приміщення в скандальній справі обміну громадського майна на земельну ділянку (ФОТО, ВІДЕО)"/>
    <meta property="og:description" content="4 листопада відбулось перше засідання Кам’янець-Подільського міськрайонного суду справі нерівноцінного обміну комунальної нерухом"/>
  </head>
  <body>
    <article>
      <h1>У Кам’янці-Подільському суд наклав арешт на комунальне приміщення в скандальній справі обміну громадського майна на земельну ділянку (ФОТО, ВІДЕО)</h1>
      <address>
        <time datetime="2019-11-05T18:02:00+00:00">05 Nov 2019, 18:02</time>
      </address>
      <p>
        <b>4 листопада відбулось <a href="https://www.facebook.com/100005771144921/videos/1304138249788534/?hc_ref=ARRP-bi4Y5Ch5Y9pD_oslP6r-TbOzKREx5qyvi_Y1rJwzbX7I74Z0lHv_2F5d2wfNiw&amp;fref=gs&amp;dti=572884866153954&amp;hc_location=group">перше засідання</a> Кам’янець-Подільського міськрайонного суду справі нерівноцінного обміну комунальної нерухомості. Приміщення в центрі міста на проспекті Грушевського, 42 влада хоче обміняти на земельну ділянку по вулиці Крип`якевича, яка дивним чином опинилася під новозбудованою за кошти Світового банку ТЕС. Це нібито є вимогою власника земельної ділянки. Опозиційні депутати, зокрема Михайло Посітко, неодноразово <a href="https://www.facebook.com/permalink.php?story_fbid=2728193473891569&amp;id=100001028307376">наголошували</a> на тому, що вартість цих об’єктів нерухомості неспівставна, а тому такий обмін не є в інтересах громади. Ця скандальна історія тягнеться вже понад рік.</b>
      </p>
      <p>1 жовтня 2019 року під час 77 сесії Кам’янець-Подільської міської ради депутатська більшість, попри обурення громадськості, таки ухвалила рішення про обмін частини вже згадуваного приміщення на земельну ділянку. Це рішення було оскаржено в суді. Представником позивача виступив депутат міської ради від фракції ВО «Свобода» адвокат Дмитро Костюкович. На засідання прийшли представники громадськості та журналісти.</p>
      <related>
        <h4>Читайте також:</h4>
        <a href="http://press-centr.com/ua/news/39548_V-epitsentri-skandalu-opinilasya-TES-zbudovana-za-koshti-Svitovoho-banku-v-Kamyantsi-Podilskomu-FOTO"/>
      </related>
      <blockquote>
        <i>Вважаємо, що процес приватизації даного приміщення має бути прозорим і здійснюватися у формі відкритого аукціону. Натомість рішення сесії міської ради, яке порушує цілу низку спеціальних законів, по суті є спробою відчуження об’єкта комунальної власності на користь окремої фізичної особи – підприємця Чалого Олександра в позаконкурентний, неправовий спосіб. Наполягаємо на визнанні рішення міської ради незаконним від самого початку» - </i>
        <b>
          <i>наголосив під час засідання Дмитро Костюкович.</i>
        </b>
      </blockquote>
      <figure>
        <img src="http://press-centr.com/images/IMG_20191104_113334_HDR(2).jpg"/>
      </figure>
      <p>Представник відповідача очільник юридичного управління Кам’янець-Подільської міської ради Олександр Антощук розповів, що будівництво нової ТЕЦ було вкрай необхідним, оскільки подальша експлуатація обладнання старої ТЕЦ, зведеної ще у повоєнний час, небезпечна. За словами чиновника, воно могло призвести до вибуху, який розкидав би осколки на відстань до 10 кілометрів. Коли під час здачі об’єкта в експлуатація виникло питання реєстрації права власності, виявилося, що при будівництві зайняли сусідню земельну ділянку, яка належить Олександру Чалому.</p>
      <related>
        <h4>Читайте також:</h4>
        <a href="http://press-centr.com/ua/news/38962_Hromada-Kamyantsya-Podilskoho-splatit-mayzhe-765-tisyach-hriven-za-nezakonne-rozporyadzhennya-mera-Mikhayla-Simashkevicha-FOTO"/>
      </related>
      <blockquote>
        <i>Рішення про обмін приміщення на земельну ділянку є компетенцією органу місцевого самоврядування. Ми скористалися своїм правом і ухвалили цілком законне рішення. Позивач не хоче визнати, що є певна процедура і є певні життєві обставини, які мають бути врегульовані. Я повністю заперечую позовну заяву, вважаю її безпідставною, - </i>
        <b>
          <i>відповів Олександр Антощук.</i>
        </b>
      </blockquote>
      <figure>
        <img src="http://press-centr.com/images/IMG_20191104_113353_HDR(1).jpg"/>
      </figure>
      <p>Позивач поставив вимогу накласти арешт на приміщення на проспекті Грушевського 42, до завершення судового процесу. Ця вимога викликала незадоволення представника міської ради. За його словами, таке рішення унеможливить здачу ТЕЦ в експлуатацію, що у свою чергу, загрожує організації нормального опалювального сезону. А тому, якомога швидше проведення процедури обміну нібито в інтересах міської громади.</p>
      <related>
        <h4>Читайте також:</h4>
        <a href="http://press-centr.com/ua/news/42176_Na-Volini-sud-povernuv-derzhavi-samovilno-zaynyatu-zemelnu-dilyanku-vartistyu-23-mln-hriven"/>
      </related>
      <p>Такий аргумент можновладця викликав здивування присутніх, і навіть самої судді, адже ТЕЦ фактично працює ще з минулого сезону. Було зауважено, що судовий спір ведеться навколо приміщення на проспекті Грушевського, а не навколо котельні, і не справляє впливу на її роботу.</p>
      <p>Зрештою, суд <a href="https://www.facebook.com/100005771144921/videos/1304208496448176/?hc_location=ufi">задовільнив</a> клопотання позивача про накладення арешту на приміщення для обміну. З іншого боку задоволено клопотання представника міської ради про залучення в якості третіх сторін підприємця Чалого, а також представника КП «Міськтепловоденергія», на балансі якого знаходяться ТЕЦ та приміщення, яке зажадав Чалий.</p>
      <related>
        <h4>Читайте також:</h4>
        <a href="http://press-centr.com/ua/news/41571_Na-Khmelnichchini-areshtovano-mayzhe-400-nezakonno-privatizovanikh-dilyanok-zemli-viyskovoho-mistechka"/>
      </related>
      <p>Наступне засідання у справі відбудеться 12 листопада.</p>
      <figure>
        <img src="http://press-centr.com/images/75473952_2679184252138474_1357931791272378368_n.jpg"/>
      </figure>
      <blockquote>
        <i>Я хочу привітати громаду Кам’янця-Подільського з невеличкою перемогою, подякувати Дмитру Карловичу за його професійність, подякувати судді, яка винесла цю ухвалу за неупередженість та принциповість, громаді, яка завітала на перше судове засідання за небайдужість та увагу до цього майна, а також всім, хто слідкує за цим питанням, хто коментуванням та поширенням інформації в соцмережі не дає забути про таку проблему. Всім дякую, та закликаю долучатись до розгляду в суді цієї справи. Разом ми дійдемо до перемоги та скасування цього незаконного рішення, - </i>
        <b>
          <i>прокоментував ситуацію голова фракції ВО «Свобода» в Кам’янець-Подільській міській раді Михайло Посітко.</i>
        </b>
      </blockquote>
      <p>
        <i>Фото Микола Сливка, Ірина, Шелепницька</i>
      </p>
      <p> </p>
      <figure>
        <iframe src="https://www.youtube.com/embed/vTOzktDo4pk" width="560" height="315" data-service="Youtube" scrolling="no"/>
      </figure>
    </article>
  </body>
</html>