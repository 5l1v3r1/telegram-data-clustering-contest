<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/finance/vidmivannya-groshey-nardepi-lovochkini-buli-spivvlasnikami-banku-cherez-yakiy-viveli-20-mlrd-novini-ukrajini-50051797.html"/>
    <meta property="og:site_name" content="НВ"/>
    <meta property="article:published_time" content="2019-11-05T18:18:00+00:00"/>
    <meta property="og:title" content="Нардепи Льовочкіни були співвласниками банку, причетного до відмивання понад $20 млрд — OCCRP"/>
    <meta property="og:description" content="Сергій та Юлія Льовочкіни через довірених осіб були співвласниками латвійського банку Trasta Komercbanka"/>
  </head>
  <body>
    <article>
      <h1>Нардепи Льовочкіни були співвласниками банку, причетного до відмивання понад $20 млрд — OCCRP</h1>
      <h2>Сергій та Юлія Льовочкіни через довірених осіб були співвласниками латвійського банку Trasta Komercbanka</h2>
      <address>
        <time datetime="2019-11-05T18:18:00+00:00">05 Nov 2019, 18:18</time>
      </address>
      <p>Народні депутати від Опозиційної платформи — За життя <a href="https://nv.ua/ukraine/vru-deputaty/sergey-levochkin-dose-na-deputata-50034641.html">Сергій Льовочкін</a> та <a href="https://nv.ua/tags/julija-levochkina.html">Юлія Льовочкіна</a> через довірених осіб були співвласниками банку <a href="https://nv.ua/tags/trasta-komercbanka.html">Trasta Komercbanka</a>, який причетний до російської фінансової «мегапральні» — масштабної схеми, що дозволила вивести з Росії мільярди доларів. Про це пише <a href="https://www.slidstvo.info/news/nardepy-lovochkiny-buly-spivvlasnykamy-banku-prychetnogo-do-vidmyvannya-20-mlrd/?fbclid=IwAR2p_w58yq2_xrtBcYT6Xvhr5kmxIu8LoPec7VQyjYD3VxK6qoblaJsMXGk">Слідство.Інфо</a>, посилаючись на дані <a href="https://www.occrp.org/en/investigations/before-campaigning-for-trump-manafort-plotted-to-rig-ukraine-telecoms-deal-leaked-emails-show">розслідування OCCRP</a>.</p>
      <p>За допомогою тіньової фінансової оборудки, яка отримала назву «мегапральня», з російських банків на фіктивні компанії було виведено понад $20 млрд. Як вказують розслідувачі, це були гроші організованої злочинності або кошти, виведені з бюджету РФ впродовж 2011−2014 років.</p>
      <p>Уперше про цю схему журналісти OCCRP повідомили у 2014 році. Одним із банків, через який виводили кошти, був латвійський Trasta Komercbanka.</p>
      <p>Трохи менше 10% Trasta Komercbanka належали громадянину США Чарльзу Трехерну. «Однак, як стало відомо з листувань Льовочкіних, Трехерн фактично управляв їхнім сімейним бізнесом. Під наглядом Юлії Льовочкіної він керував майже 40 офшорними фірмами, французькою віллою та колекцією творів мистецтва, які їм належали», — йдеться у статті. Факт володіння активами з боку Льовочкіних Трехерн мав приховувати.</p>
      <p>«Ніде і ніколи не варто використовувати ім'я керівників. Усі політики повинні стояти осторонь бізнесу протягом трьох-п'яти поколінь», — зазначав Трехерну в електронному листі один із юристів сім'ї Льовочкіних.</p>
      <p><a href="https://nv.ua/biz/markets/v-latvii-podali-v-sud-na-bank-ukrainskogo-nardepa-719042.html">Ще одним співвласником Trasta Komercbanka був колишній представник Партії регіонів та діловий партнер Льовочкіних Іван Фурсін</a>. Йому належали 33% банку. Ще 43% банку належали гендиректору банку Ігорю Буймістеру, якого журналісти також називають бізнес-партнером Льовочкіних.</p>
      <p>Як встановили розслідувачі, у 2010 році Трехерн пояснював секретареві Юлії Льовочкіній, як правильно скласти підроблений контракт. З його допомогою перераховували кошти через через офшорну компанію Lynform Capital, яка також фігурувала в розслідуванні про «мегапральню».</p>
      <p>Читайте також:<br/><a href="https://nv.ua/ukr/biz/finance/iz-rossii-cherez-moldovu-pri-uchastii-21-banka-vyveli-okolo-18-mlrd-12886.html">&amp;nbspИз России через Молдову при участии 21 банка вывели около $18 млрд</a></p>
    </article>
  </body>
</html>