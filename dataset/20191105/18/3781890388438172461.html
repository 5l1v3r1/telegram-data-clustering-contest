<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740175"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T18:58:00+00:00"/>
    <meta property="og:title" content="แก๊งค้ายาเสพติดเม็กซิกัน สังหารพลเรือนอเมริกัน9ศพ!"/>
    <meta property="og:description" content="มือปืนแก๊งค้ายาเสพติดเม็กซิกันดักซุ่มโจมตีรถเก๋งเอสยูวี 3 คันบนถนนลูกรัง ปรากฏว่ามีเด็ก 6 คนและผู้หญิงอีก 3 คนเสียชีวิต ทั้งหมดเป็นชาวอเมริกันที่อาศัยอยู่ทางเหนือของเม็กซิโก คาดอาจเข้าใจผิดคิดว่าเป็นแก๊งค้ายาเสพติดคู่อริ"/>
  </head>
  <body>
    <article>
      <h1>แก๊งค้ายาเสพติดเม็กซิกัน สังหารพลเรือนอเมริกัน9ศพ!</h1>
      <address>
        <time datetime="2019-11-05T18:58:00+00:00">05 Nov 2019, 18:58</time>
      </address>
      <p>
        <b>มือปืนแก๊งค้ายาเสพติดเม็กซิกันดักซุ่มโจมตีรถเก๋งเอสยูวี 3 คันบนถนนลูกรัง ปรากฏว่ามีเด็ก 6 คนและผู้หญิงอีก 3 คนเสียชีวิต ทั้งหมดเป็นชาวอเมริกันที่อาศัยอยู่ทางเหนือของเม็กซิโก คาดอาจเข้าใจผิดคิดว่าเป็นแก๊งค้ายาเสพติดคู่อริ</b>
      </p>
      <p>สำนักข่าวเอพีรายงานจากกรุงเม็กซิโกซิตี้ ประเทศเม็กซิโก เมื่อวันที่ 6 พ.ย.ว่า นายอัลฟองโซ ดูราโซ รัฐมนตรีความมั่นคงของเม็กซิโก เปิดเผยว่า มือปืนของแก๊งค้ายาเสพติดในเม็กซิโกได้ดักซุ่มโจมตีรถยนต์เอสยูวี 3 คันขณะกำลังเดินทางไปบนถนนลูกรังเพื่อมุ่งหน้าไปยังเมืองปานโช วิลลาในรัฐชีวาชีวาทางเหนือของเม็กซิโกเมื่อวันจันทร์ที่ผ่านมา เพราะความเข้าใจผิดคิดว่าเป็นขบวนรถยนต์ของแก๊งค้ายาเสพติดคู่อริ สภาพรถยนต์ถูกกระสุนพรุนและไฟไหม้ แต่มีผู้เสียชีวิตถึง 9 ศพด้วยกัน แยกเป็น เด็ก 6 คน เป็นทารกแฝดอายุเพียง 8 เดือน เด็กอายุ 2 ขวบครึ่ง อายุ 10, 11 และ 12 ปี ที่เหลืออีก 3 คนเป็นผู้หญิง นอกจากนั้นยังมีคนหนุ่มสาวอีก 5 คนได้รับบาดเจ็บจากกระสุนปืน ทั้งหมดเป็นชาวอเมริกันที่อาศัยอยู่ในหมู่บ้านลาโมรารัฐโซโนรา ห่างจากเมืองดักลาสของรัฐแอริโซนาของสหรัฐอเมริกาลงไปทางใต้ราว 110 กม.<br/><br/>อย่างไรก็ตาม ผู้เสียชีวิตทั้งหมดเป็นสมาชิกในครอบครัวเลอบารอนซึ่งอาศัยอยู่ในที่ทำกินที่ก่อตั้งโดยศาสนจักรแห่งหนึ่ง และครอบครัวนี้ก็เคยมีเรื่องบาดหมางกับแก๊งค้ายาเสพติดมานานหลายปี และเมื่อสิบปีที่แล้วสมาชิกคนหนึ่งในครอบครัวเลอบารอนถูกฆ่าตายหลังไปกล่าวปรักปรำแก๊งค้ายาเสพติด<br/><br/>ด้านประธานาธิบดีโดนัลด์ ทรัมป์ ของสหรัฐ ได้กล่าวขอร้องให้ทางการเม็กซิโกช่วยทำสงครามกับแก๊งค้ายาเสพติดและกำจัดมันให้หมดไปจากโลก แต่ประธานาธิบดีอังเดรส มานูเอล โลเปซ โอบราดอร์ แห่งเม็กซิโกได้กล่าวปฏิเสธข้อแนะนำดังกล่าว โดยบอกว่าประธานาธิบดีเม็กซิโกคนก่อนเคยทำสงครามกับแก๊งค้ายาเสพติดมาแล้ว แต่ไม่ได้ผล<br/><br/>เครดิตภาพAP</p>
    </article>
  </body>
</html>