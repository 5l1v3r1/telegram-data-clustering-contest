<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/kosmicheskata-sonda-vojadzhar-2-izprati-danni-ot-mezhduzvezdnoto-prostranstvo.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T18:04:00+00:00"/>
    <meta property="og:title" content="&quot;Вояджър 2&quot; изпрати данни от междузвездното пространство"/>
    <meta property="og:description" content="&quot;Вояджър 2&quot; е преминал границата между хелиосферата и междузвездното пространство за по-малко от ден"/>
  </head>
  <body>
    <article>
      <h1>"Вояджър 2" изпрати данни от междузвездното пространство</h1>
      <h2>"Вояджър 2" е преминал границата между хелиосферата и междузвездното пространство за по-малко от ден</h2>
      <address>
        <time datetime="2019-11-05T18:04:00+00:00">05 Nov 2019, 18:04</time>
      </address>
      <p>След 42 години в Космоса и почти 18 милиарда изминати километри, сондата "Вояджър 2" изпрати данни за границата между хелиосферата и междузвездното пространство, съобщиха АФП и Ройтерс.</p>
      <p>"Границата е много ясна. "Вояджър 2" я е преминал за по-малко от един ден" - каза Джон Ричардсън, един от съавторите на изследванията. Космическият апарат е навлязъл в междузвездното пространство на 5 ноември 2018 г., на повече от 17,7 милиарда км от Земята.</p>
      <p>Анализирайки данните, специалистите установиха формата на огромния магнитен балон, който обгръща Слънчевата система. Те изложиха откритията си в шест отделни статии в сп. "Нейчър Астрономи".</p>
      <figure>
        <img src="https://img.bg.sof.cmestatic.com/media/images/640x/Nov2019/2112015357.jpg"/>
        <figcaption>Снимка: NASA</figcaption>
      </figure>
      <p>Слънчевият вятър – безкрайният поток от заредени частици, излизащи от външната атмосфера на Слънцето, създава огромен защитен балон около Слънчевата система, наречен хелиосфера.</p>
      <p>Границата на Слънчевата система – мястото, където свършва слънчевият вятър и започва междузвездното пространство, се нарича хелиопауза.</p>
      <p>Научните инструменти на "Вояджър 2" регистрираха внезапна разлика в плътността на плазмата и магнитните частици при преминаване през хелиопаузата. Самата хелиопауза пък изглежда много по-тънка от очакваното.</p>
      <p>Сондата за първи път измери температурата, плътността и скоростта на слънчевите и междузвездни ветрове, както и характеристиките на магнитните полета и космически лъчи.</p>
      <p>Плазмата – четвъртото състояние на материята след твърдото, течното и газообразното, в междузвездното пространство е значително по-плътна, отколкото в хелиосферата, а температурата е по-ниска.</p>
      <p>Резултатите показват също, че хелиосферата е симетрична, поне в двете точки, пресечени от "Вояджър 2" през 2018 г. и от "Вояджър 1" през 2012 г.</p>
      <p>Сондите "Вояджър" са изстреляни през 1977 г., за да изследват Юпитер, Сатурн, Уран и Нептун. След приключването на тази мисия те продължават да работят.</p>
    </article>
  </body>
</html>