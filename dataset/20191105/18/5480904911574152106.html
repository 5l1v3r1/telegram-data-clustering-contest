<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/narodni-archiv-vystavou-mapuje-zivot-vaclava-havla-v-roce-1989/1817607?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T18:45:00+00:00"/>
    <meta property="og:title" content="Národní archiv výstavou mapuje život Václava Havla v roce 1989"/>
    <meta property="og:description" content="Praha - Cestu Václava Havla z disentu do funkce prezidenta na pozadí událostí konce 80. let představuje výstava Havel na Hrad. Příběh roku 1989, kterou pořádá Národní archiv v Praze. Od středy budou k vidění například dokumenty a fotografie z vězeňského spisu Václava Havla, originál petice za jeho propuštění, ale i počítač, který Havlovi zabavila Státní bezpečnost (StB). Výstava potrvá do 15. prosince."/>
  </head>
  <body>
    <article>
      <h1>Národní archiv výstavou mapuje život Václava Havla v roce 1989</h1>
      <address><time datetime="2019-11-05T18:45:00+00:00">05 Nov 2019, 18:45</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Cestu Václava Havla z disentu do funkce prezidenta na pozadí událostí konce 80. let představuje výstava Havel na Hrad. Příběh roku 1989, kterou pořádá Národní archiv v Praze. Od středy budou k vidění například dokumenty a fotografie z vězeňského spisu Václava Havla, originál petice za jeho propuštění, ale i počítač, který Havlovi zabavila Státní bezpečnost (StB). Výstava potrvá do 15. prosince.</p>
      <slideshow>
        <figure>
          <img src="https://i3.cn.cz/6/1572977922_P201911050928801.jpg"/>
        </figure>
        <figure>
          <img src="https://i3.cn.cz/6/1572976212_P201911050898401.jpg"/>
        </figure>
        <figure>
          <img src="https://i3.cn.cz/6/1572975799_P201911050893201.jpg"/>
        </figure>
        <figure>
          <img src="https://i3.cn.cz/6/1572975559_P201911050888301.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3263">Fotogalerie: 30. výročí sametové revoluce</a>
        </figcaption>
      </slideshow>
      <p>"Jeho dramatická cesta od uvězněného disidenta, kterým byl na začátku roku 1989, až po jeho jmenování prezidentem v prosinci téhož roku se mi zdálo vhodnou paralelou k důležitým společenským událostem, jež vyústily v přerod naší společnosti z totalitní na demokratickou," uvedla na dnešní vernisáži kurátorka Zora Machková k tomu, proč pro výstavu k 30. výročí sametové revoluce zvolila právě Havlův příběh.</p>
      <p>Samotná expozice, která přináší řadu originálních dokumentů, je rozdělena na devět částí. Některé se týkají právě Havlova pobytu ve vězení. Kromě vězeňských fotografií a policejních dokumentů si lidé mohou prohlédnout i plánek Havlovy cely či seznam televizních pořadů, které mu povolili ve věznici sledovat.</p>
      <p>"V třetím oddílu nazvaném Společnost se probouzí zas můžete vidět originál petice za propuštění Václava Havla zaslaný předsedovi vlády Ladislavu Adamcovi. Mezi jinými s podpisem Havlovy pozdější manželky tehdy Dagmar Veškrnové," upozornila Machková. Archiv vystavil také skeny telegramu amerických hereček Sally Fieldové a Goldie Hawnové i dopisů amerických senátorů, ve kterých žádají tehdejšího prezidenta Gustáva Husáka o Havlovo propuštění.</p>
      <p>Atmosféru sametové revoluce pak přibližují fotografie z osobního fondu Jiřího Všetečky. Vystaveny jsou ale i zápisy z mimořádného zasedání Ústředního výboru Komunistické strany Československa, které se konalo v listopadu 1989 či dopis jejího generálního tajemníka Miloše Jakeše vůdci Sovětského svazu Michailu Gorbačovovi.</p>
      <p>Expozice přináší také několik trojrozměrných exponátů - osobní počítač Václava Havla, zabavený StB, dobový vězeňský oděv a zásahovou ústroj příslušníků Sboru národní bezpečnosti, kterou na sobě měli během zásahu proti studentům 17. listopadu 1989. "Symbolickou tečkou celé výstavy je text novoročního projevu Václava Havla," doplnila kurátorka.</p>
      <p>Výstavu připravil Národní archiv ve spolupráci s Ústavem pro soudobé dějiny Akademie věd, Knihovnou Václava Havla, Archivem Kanceláře prezidenta republiky a Kabinetem dokumentace a historie vězeňské služby České republiky.</p>
    </article>
  </body>
</html>