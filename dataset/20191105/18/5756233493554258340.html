<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620096/%D8%AC%D8%B2%D8%A6%DB%8C%D8%A7%D8%AA-%D8%B3%D8%B1%D9%82%D8%AA-%D9%85%D8%B3%D9%84%D8%AD%D8%A7%D9%86%D9%87-%D8%B7%D9%84%D8%A7-%D9%81%D8%B1%D9%88%D8%B4%DB%8C-%D8%AF%D8%B1-%D8%A7%D8%B1%D8%AF%D8%A8%DB%8C%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T18:17:00+00:00"/>
    <meta property="og:title" content="جزئیات سرقت مسلحانه طلا فروشی در اردبیل"/>
    <meta property="og:description" content="فرمانده انتظامی استان اردبیل از سرقت مسلحانه نافرجام از طلا فروشی با همدستی ۴ سارق و اعتراف این متهمان به قتل ۵ شهروند اردبیلی خبر داد."/>
  </head>
  <body>
    <article>
      <h1>جزئیات سرقت مسلحانه طلا فروشی در اردبیل</h1>
      <address>
        <time datetime="2019-11-05T18:17:00+00:00">05 Nov 2019, 18:17</time>
      </address>
      <p>
        <i>فرمانده انتظامی استان اردبیل از سرقت مسلحانه نافرجام از طلا فروشی با همدستی ۴ سارق و اعتراف این متهمان به قتل ۵ شهروند اردبیلی خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از پلیس اردبیل، هوشنگ حسینی ظهر سه شنبه در جمع خبرنگاران عنوان کرد: به دنبال وقوع یک فقره سرقت مسلحانه نافرجام از مغازه طلافروشی در شهرستان نمین در آبان ماه سال جاری و استفاده سارقان از خودروها و پلاک‌های مسروقه، بررسی موضوع با تشکیل چند اکیپ تخصصی در دستور کار کارآگاهان پلیس آگاهی اردبیل قرار گرفت.</p>
      <p>وی افزود: در ادامه تحقیقات کارآگاهان پلیس آگاهی و بررسی‌های تخصصی از صحنه جرم مشخص شد در پرونده سرقت مسلحانه نافرجام از طلا فروشی، ۶ سارق مشارکت داشتند که با جمع بندی دلایل و مستندات قانونی و استفاده از تجهیزات، سارقان شناسایی و پس از هماهنگی قضائی و با اشرافیت کامل اطلاعاتی در عملیات‌های مقتدرانه و هوشمندانه کارآگاهان پلیس آگاهی دستگیر شدند.</p>
      <figure>
        <img src="https://aftabnews.ir/files/fa/news/1398/8/14/355873_983.jpg"/>
      </figure>
      <p>فرمانده انتظامی استان اردبیل با اشاره به انتقال سارقان به پلیس آگاهی و انجام بازجویی های پلیسی از آنان، افزود: سارقان در مواجهه با دلایل و مستندات قانونی لب به سخن گشوده به سرقت مسلحانه از طلا فروشی اعتراف کردند.</p>
      <p>سردار حسینی با بیان اینکه در ادامه تحقیقات و بازجویی‌ها مشخص شد ۲ نفر از سارقان مسلح که پسر عمو هستند؛ اعتراف به قتل ۳ مرد و ۲ زن جوان اردبیلی کرده‌اند؛ یادآور شد: متهمان با تشکیل پرونده تحویل مراجع قضائی شدند.</p>
    </article>
  </body>
</html>