<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/05/news/liverpool_come_giocare_due_gare_in_24_ore_in_campo_due_squadre_diverse-240315657/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T18:28:00+00:00"/>
    <meta property="og:title" content="Coppa di Lega e Mondiale per Club in 24 ore. Il Liverpool: &quot;Schiereremo due squadre&quot;"/>
    <meta property="og:description" content="Jurgen Klopp schiererà undici differenti dopo che la Lega  ha annunciato che la data del quarto di finale di Coppa Carabao con l'Aston"/>
  </head>
  <body>
    <article>
      <h1>Coppa di Lega e Mondiale per Club in 24 ore. Il Liverpool: "Schiereremo due squadre"</h1>
      <h2>Jurgen Klopp schiererà undici differenti dopo che la Lega  ha annunciato che la data del quarto di finale di Coppa Carabao con l'Aston Villa non sarà cambiata. Si gioca il 17, mentre il giorno dopo i Reds saranno impegnati in Qatar nella corsa all'iride</h2>
      <address>
        <time datetime="2019-11-05T18:28:00+00:00">05 Nov 2019, 18:28</time>
      </address>
      <p><b>LIVERPOOL</b> - Partecipare a due partite distanti l'una dall'altra solo 24 ore sembra un'impresa impossibile. E il Liverpool dovrà fare proprio questo: giocare contro l'Aston Villa il 17 dicembre il quarto di finale di Coppa di Lega e quindi la semifinale di Coppa del Mondo Fifa Club in Qatar il giorno seguente. L'EFL (English Football League)<b> </b>infatti non ha voluto cambiare la data del match di Coppa come chiedeva il club anche dopo che <a href="https://www.repubblica.it/sport/calcio/esteri/2019/10/31/news/liverpool_e_coppa_di_lega_klopp_minaccia_se_non_trovano_una_data_giusta_non_giocheremo_i_quarti_-239968314/">il manager Jurgen Klopp aveva 'minacciato' di non scendere in campo</a>. Ma la soluzione alla fine è stata trovata: schierare due squadre diverse.</p>
      <h3>Lo sfogo di Klopp</h3>
      <p>Ricordiamo che Klopp aveva dichiarato che il calendario per com'è strutturato è sbagliato. E si era sfogato: "Non ho fatto io il calendario, quindi sono altre le persone che se ne dovrebbero occupare - aveva detto il tecnico tedesco -. La Fifa dice che dobbiamo esserci per il Mondiale per club e ci saremo. Stessa cosa per la <a href="https://www.repubblica.it/sport/calcio/esteri/2019/11/01/news/inghilterra_guardiola_sta_con_klopp_si_gioca_troppo_-240031364/">Premier League</a> e ovviamente non possiamo mancare. Poi c'è la Coppa di Lega, che vogliamo giocare, ma non vogliamo che la partita sia il giorno di Natale alle 3 del mattino. Se non troveranno una data giusta per noi vuol dire che non ci presenteremo in campo e non giocheremo".</p>
      <h3>La decisione ufficiale del Liverpool</h3>
      <p>Oggi è arrivato un comunicato ufficiale del Liverpool e la soluzione: "Vorremmo ringraziare l'EFL per i loro sforzi di accogliere il nostro ricorso e possiamo confermare che sono state discusse date alternative, ma alla fine nessuna è stata considerata adatta senza compromettere la programmazione della competizione stessa - si legge nel comunicato parlando della Coppa di Lega - Di conseguenza, utilizzeremo due squadre diverse contemporaneamente, con una squadra che parteciperà alla Coppa del Mondo Fifa Club in Qatar e un'altra alla Coppa Carabao. Il club vuole cogliere l'occasione per sottolineare che, sebbene questo non sia uno scenario ideale, è un risultato raggiunto per rispettare la competizione, i nostri tifosi e noi stessi".</p>
    </article>
  </body>
</html>