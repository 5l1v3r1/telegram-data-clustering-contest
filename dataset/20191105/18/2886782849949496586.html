<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/kanadai-mintara-kvotarendszerrel-szabalyozna-a-francia-kormany-a-gazdasagi-bevandorlast"/>
    <meta property="og:site_name" content="euronews"/>
    <meta property="article:published_time" content="2019-11-05T18:49:51+00:00"/>
    <meta property="og:title" content="Kanadai mintára, kvótarendszerrel szabályozná a francia kormány a gazdasági bevándorlást"/>
    <meta property="og:description" content="A szakszervezetek kiakadtak, pedig az eddigi adatok alapján nagyjából 33 ezer külföldi bevándorló dolgozik így a 63 milliós országban, vagyis a számuk nem jelentős."/>
  </head>
  <body>
    <article>
      <h1>Kanadai mintára, kvótarendszerrel szabályozná a francia kormány a gazdasági bevándorlást</h1>
      <address><time datetime="2019-11-05T18:49:51+00:00">05 Nov 2019, 18:49</time> by <a rel="author">MTI </a></address>
      <p>Muriel Pénicaud francia munkaügyi miniszter kedden megerősítette, hogy jövő nyártól évente meghatározandó kvótarendszerrel tervezi a kormány szabályozni a gazdasági bevándorlást.</p>
      <p>"Franciaország az igényeinek megfelelően foglalkoztat. Ez egy újfajta megközelítés, hasonlít ahhoz, ahogy az Kanadában vagy Ausztráliában működik" - mondta a tárcavezető a BFM hírtelevízióban. "A lényeg, hogy célszámok vagy kvóták legyenek, ez már csak egy szemantikai kérdés" - tette hozzá.</p>
      <p>Edouard Philippe miniszterelnök hétfőn mutatta be a minisztereknek a és a képviselőknek a gazdasági bevándorlásra vonatkozó 2011-ben meghatározott intézkedések megújításáról szóló javaslatait, amelyeket Muriel Pénicaud szerint jövő nyárig véglegesít a kormány a kvótarendszerrel együtt.</p>
      <p>"Ezentúl minden évben felülvizsgáljuk ezt a listát. Néhány hónap múlva kezdjük a szociális partnerekkel és a régiók képviselőivel. Megnézzük, hogy milyen erőfeszítések történtek a képzés területén ahhoz, hogy először az álláskeresőink, aztán pedig a menekültek töltsék be ezeket az álláshelyeket. Utána pedig meghatározzuk foglalkozásonként és területenként a (hiányzó) emberek számát" - mondta a miniszter.</p>
      <p>Muriel Pénicaud elismerte, hogy "a számokat tekintve elég szerény" a gazdasági bevándorlás Franciaországban, évente mintegy 33 ezer külföldi munkavállalót érint. A gazdasági bevándorlók határozott idejű munkavállalást engedélyező vízumot, majd tartózkodási engedélyt kapnak egy meghatározott munkára.</p>
      <p>A jobboldali ellenzék üdvözölte a kvótarendszer bevezetését, a baloldal viszont úgy vélte, hogy a bevándorlás témáját a kormány arra használja fel, hogy elfordítsa az emberek figyelmét a tényleges társadalmi problémáktól.</p>
      <p>Jóllehet a Zöldek óvatosak a kvóta kérdésében, szerintük a téma felvetése lehetőset ad annak a "tévképzetnek a felszámolására, hogy az országot elárasztották a bevándorlók, illetve hogy bebizonyosodjon az, hogy a bevándorlás lehetőség is lehet egy ország számára" - fogalmazott Yannick Jadot pártvezető a Franceinfo hírrádióban.</p>
      <p>Laurent Berger, a CFDT, a legkevésbé radikális szakszervezet vezetője "felháborítónak" tartotta a France Inter közrádióban, hogy az alig 30 ezer külföldit érintő gazdasági bevándorlás miatt kvótarendszer bevezetését tervezi a kormány.</p>
    </article>
  </body>
</html>