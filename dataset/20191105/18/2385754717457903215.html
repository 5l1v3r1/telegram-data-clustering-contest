<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595883/pasydy-anisyxia-gia-katargisi-tis-aftonomias-ton-sxolikon-eforeion"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T18:05:00+00:00"/>
    <meta property="og:title" content="ΠΑΣΥΔΥ: Ανησυχία για κατάργηση της αυτονομίας των Σχολικών Εφορειών"/>
    <meta property="og:description" content="Την μεγάλη του ανησυχία και τον έντονο προβληματισμό του αναφορικά με την κατάργηση της αυτονομίας των Σχολικών Εφορειών και την ένταξή τους στους υπό..."/>
  </head>
  <body>
    <article>
      <h1>ΠΑΣΥΔΥ: Ανησυχία για κατάργηση της αυτονομίας των Σχολικών Εφορειών</h1>
      <address><time datetime="2019-11-05T18:05:00+00:00">05 Nov 2019, 18:05</time> by <a rel="author">SigmaLive</a></address>
      <p><b>Την μεγάλη του ανησυχία και τον έντονο προβληματισμό του αναφορικά με την κατάργηση της αυτονομίας των Σχολικών Εφορειών και την ένταξή τους στους υπό συμπλεγματοποίηση Δήμους, όπως προνοείται στο προωθούμενο νομοσχέδιο για την μεταρρύθμιση της τοπικής αυτοδιοίκησης, εκφράζει, σε ανακοίνωση του, το Κλαδικό Συμβούλιο των Σχολικών Υπαλλήλων της ΠΑΣΥΔΥ.<br/></b> <br/>Σε ανακοίνωσή του, το Κλαδικό Συμβούλιο των Σχολικών Υπαλλήλων της ΠΑΣΥΔΥ αναφέρει ότι η πρόταση αυτή τους βρίσκει εκ διαμέτρου αντίθετους, καθώς θεωρεί «ότι με τον τρόπο αυτό όχι μόνο δεν οδηγούμαστε στην επίλυση των υπαρχόντων προβλημάτων αλλά στον υπερδιπλασιασμό τους».<br/> <br/>«Οφείλουμε να επισημάνουμε το αξιόλογο έργο που επιτελείται σήμερα από τις Σχολικές Εφορείες, οι οποίες βρίσκονται αδιαλείπτως δίπλα στα σχολεία μας, επιδιώκοντας να επιλύσουν με τον καλύτερο και ταχύτερο δυνατό τρόπο τα προβλήματα που προκύπτουν καθημερινά», προσθέτει. Καλεί «το κράτος και ιδιαίτερα το Υπουργείο Παιδείας, Πολιτισμού, Αθλητισμού και Νεολαίας αλλά κι όλους τους εμπλεκόμενους Φορείς να επανεξετάσουν άμεσα το θέμα, μελετώντας σε βάθος όλα τα θέματα και προβλήματα που θα προκύψουν από την κατάργηση των Σχολικών Εφορειών με την μορφή που λειτουργούσαν για εκατόν και πλέον χρόνια, πριν από την ψήφισή του υπό αναφορά νομοσχεδίου». </p>
    </article>
  </body>
</html>