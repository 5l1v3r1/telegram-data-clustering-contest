<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/05/osszefog-a-vilag-11-ezer-tudosa"/>
    <meta property="og:site_name" content="infostart"/>
    <meta property="article:published_time" content="2019-11-05T18:55:38+00:00"/>
    <meta property="og:title" content="Összefog a világ 11 ezer tudósa"/>
    <meta property="og:description" content="Mélyreható és hosszú távú változások nélkül a világ kimondhatatlan emberi szenvedésekkel néz szembe. A megoldásra is van számos javaslatuk."/>
  </head>
  <body>
    <article>
      <h1>Összefog a világ 11 ezer tudósa</h1>
      <address><time datetime="2019-11-05T18:55:38+00:00">05 Nov 2019, 18:55</time> by <a rel="author">Infostart / MTI</a></address>
      <h3>Több mint 150 országból mintegy 11 ezer tudós biztosította támogatásáról azt a nagyszabású tudományos kutatást, amely szerint a világ klímavészhelyzettel néz szembe.</h3>
      <p>A 40 év tudományos adataira épülő elemzés készítői szerint a kormányok nem tesznek eleget a válság kezelése érdekében. Mélyreható és hosszú távú változások nélkül a világ kimondhatatlan emberi szenvedésekkel néz szembe" - írják a tanulmányban.</p>
      <p>A kutatók erkölcsi kötelességüknek tartják, hogy figyelmeztessenek a veszélyek mértékére - olvasható a <a href="https://www.bbc.com/news/science-environment-50302392">BBC News honlapján</a>.</p>
      <p>A szakemberek hat területet neveztek meg, ahol azonnali lépéseket tartanak szükségesnek a válság hatékony kezelésére.</p>
      <p>Az energia-előállítás területén sürgetik, hogy a kormányok vessenek ki olyan nagy összegű adót a szénre, amely eltántorít a fosszilis üzemanyagok használatától. Felszólítanak a fosszilis üzemanyagokat előállító vállalatok állami támogatásainak beszüntetésére, a kőolaj és a földgáz felváltására megújuló energiákkal.</p>
      <blockquote>A kutatók annak a véleményüknek adnak hangot, hogy a rövid életű szennyező anyagok, mint a metán vagy a korom csökkentése által akár 50 százalékkal mérsékelhető a következő évtizedekben a rövid távú felmelegedés.</blockquote>
      <p>A szakemberek az erdőirtás leállítását, az erők, mezők és mangrove erdők helyreállítását sürgetik, mivel azok segítik a szén-dioxid elnyelését.</p>
      <p>Úgy vélik, hogy szükség van az étrend jelentős megváltoztatására, a növényi alapú étrendre való áttérésre, kevesebb állati termék fogyasztására. Az élelmiszerhulladék visszaszorítását is létfontosságúnak nevezik.</p>
      <p>Sürgetik a szénüzemanyagokra alapuló gazdaságok átalakítását, és a GDP-növekedés, mint a gazdagságra való törekvés hajszolásától való elfordulást.</p>
      <blockquote>Felszólítottak a világ népesség-növekedésének stabilizálásra, emlékeztetve arra, hogy az manapság napi 200 ezer fővel gyarapodik.</blockquote>
      <p>Elismerték, ugyanakkor, hogy történt előrehaladás egyes területeken, például jelentősen nőtt a megújuló energiahasználat: egy évtized alatt a szél- és napenergia felhasználása 373 százalékkal, de az még így is eltörpül a fosszilis üzemanyagok használata mellett.</p>
      <p>A kutatók hangsúlyozták, hogy elegük van a klímakonferenciák és tanácskozások sorozatából, amelyek nem vezettek értelmes cselekedetekhez. A növekvő globális tüntetéseket reményt keltőknek nevezték. "Bátorít minket az aggodalmak globális fellobbanása, az hogy - a kormányok új politikákat fogalmaznak meg, a diákok sztrájkolnak, bírósági perek folynak és a polgárok helyi mozgalmai változásokat követelnek" - írták.</p>
      <p>
        <i>Nyitókép: Pixabay.com</i>
      </p>
    </article>
  </body>
</html>