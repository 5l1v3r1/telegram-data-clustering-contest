<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/118910-uhapsen-izraelac-koji-je-pretio-smrcu-netanjahuu-i-njegovoj-porodici?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T18:15:05+00:00"/>
    <meta property="og:title" content="Uhapšen Izraelac koji je pretio smrću Netanjahuu i njegovoj porodici"/>
    <meta property="og:description" content="Izraelska polcija uhapsila je danas Izraelca osumnjičenog da je postavljao poruke na Fejsbuku preteći ubistvom premijeru Benjaminu Netanjahuu, njegovoj supruzi Sari i starijem sinu Jairu.Istraga je pokrenuta u ponedeljak nakon što je Netnjahuu saopštio da je zatražio od vršioca dužnosti šefa policije Motija Koena da istraži korisnika koji je to zapretio pod imenom &quot;Cvika Sabag&quot;.&quot;Izraelska policijo pripremi se da usmeravaš saobraćaj na sahrani Benjamina, Sare i Jaira Netanjahua&quot;, objavljeno je na nalogu osumnjičenog sudeći po skrinšotu koji je objavio Netanjahuov kabinet.U drugoj poruci postavljenoj povodom nedavne 24-godišnjice ubistva izraelskog premijera Jicaka Rabina osumnjičeni je napisao koristeći Netanjahuov nadimak: &quot;Ako se išta može zaključiti uoči godišnjice je da bi Bibi trebalo da dobije metak u glavu&quot;.Na profilnoj slici korisnika je slika Netanjahua i omče uz potpis: &quot;Smrtno mrzim Benjamina, Saru i Jaira Netanjahua i svakoga ko sa njima saradjuje&quot;.Uhapšeni je 55-godišnjak iz Aškelona na jugu Izraela…"/>
  </head>
  <body>
    <article>
      <h1>Uhapšen Izraelac koji je pretio smrću Netanjahuu i njegovoj porodici</h1>
      <address>
        <time datetime="2019-11-05T18:15:05+00:00">05 Nov 2019, 18:15</time>
      </address>
      <p><b>Izraelska polcija uhapsila je danas Izraelca osumnjičenog da je postavljao poruke na Fejsbuku preteći ubistvom premijeru Benjaminu Netanjahuu, njegovoj supruzi Sari i starijem sinu Jairu.</b><br/><br/>Istraga je pokrenuta u ponedeljak nakon što je Netnjahuu saopštio da je zatražio od vršioca dužnosti šefa policije Motija Koena da istraži korisnika koji je to zapretio pod imenom "Cvika Sabag".<br/><br/>"Izraelska policijo pripremi se da usmeravaš saobraćaj na sahrani Benjamina, Sare i Jaira Netanjahua", objavljeno je na nalogu osumnjičenog sudeći po skrinšotu koji je objavio Netanjahuov kabinet.<br/><br/>U drugoj poruci postavljenoj povodom nedavne 24-godišnjice ubistva izraelskog premijera Jicaka Rabina osumnjičeni je napisao koristeći Netanjahuov nadimak: "Ako se išta može zaključiti uoči godišnjice je da bi Bibi trebalo da dobije metak u glavu".<br/><br/>Na profilnoj slici korisnika je slika Netanjahua i omče uz potpis: "Smrtno mrzim Benjamina, Saru i Jaira Netanjahua i svakoga ko sa njima saradjuje".<br/><br/>Uhapšeni je 55-godišnjak iz Aškelona na jugu Izraela i danas je odveden na ispitivanje u jedinicu za sajber kriminal, saopštila je policija.<br/><br/>On je na Fejsbuku iskoristio poster koji je 2016. godine napravio student Becalel akademije umetnosti i dizajna. Na posteru je Netanjahu sa omčom ispred glave.<br/><br/>Poster je tada izazvao uznemirenje i policija je istraživala da li se radi o huškanju na nasilje ali je istragu zatvorila dva meseca kasnije.<br/><br/>Na protestu protiv vlade u Tel Avivu u decembru 2017. godine jedan demonstrant je izazvao gnev paradirajući sa giljotinom od kartona.<br/><br/>Taj potez su osudili poslanici širom političkog spektra i predsednik Ruven Rivlin ga je označio huškanjem protiv Netanjahua.<br/><br/>Prošle godine su poslanici iz Netanjahuovog konzervativnog Likuda izrazili gnev nakon parola ispisanih kredom na trotoaru i zidovima zgrade u centralnom Tel Avivu kojima se kritikuje Netanjahu i poziva na njegovu smrt.</p>
    </article>
  </body>
</html>