<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/police-nigeria-rescued-259-inmates-illegal-rehabilitation-centre-timeline-captives-freed"/>
    <meta property="og:site_name" content="euronews"/>
    <meta property="article:published_time" content="2019-11-05T18:10:26+00:00"/>
    <meta property="og:title" content="پلیس نیجریه ۲۵۹ اسیر را از یک مرکز توانبخشی غیرقانونی نجات داد"/>
    <meta property="og:description" content="پیش از این نیز در اواخر ماه سپتامبر ۲۰۱۹ میلادی پلیس توانسته بود بیش از ۳۰۰ نفر را که عمدتا کودک بوده و با غل و زنجیر بسته شده بودند در مدرسه‌ای اسلامی در شمال نیجریه پیدا کند. پلیس از آن زمان یورش به مدارس اسلامی و مراکز توانبخشی را آغاز کرده و تا کنون توانسته است نزدیک به ۱۵۰۰ نفر را آزاد کند."/>
  </head>
  <body>
    <article>
      <h1>پلیس نیجریه ۲۵۹ اسیر را از یک مرکز توانبخشی غیرقانونی نجات داد</h1>
      <address><time datetime="2019-11-05T18:10:26+00:00">05 Nov 2019, 18:10</time> by <a rel="author">یورونیوز فارسی </a></address>
      <p>پلیس نیجریه اعلام کرد دست‌کم ۲۵۹ نفر را که در یک «مرکز توانبخشی غیرقانونی» زندانی شده بودند آزاد کرده است. این زندان در داخل مسجدی در منطقه «اوجو» قرار داشت.</p>
      <p>افراد نجات یافته که در میان آنها ۳۴ زن، ۱۰ کودک و ۱ نوزاد نیز دیده می‌شوند، پس از نجات به دولت ایالتی تحویل داده شده‌اند.</p>
      <p>پلیس می‌گوید به کمک اطلاعاتی که یک مرد در اختیارشان گذاشته توانسته‌اند این مرکز را کشف کنند. بنا بر اعلام سخنگوی پلیس، زندانی‌ها مورد آزار و اذیت قرار گرفته‌اند، بخوبی تغذیه نشده و به بردگی گرفته می‌شدند. حتی مرگ شماری از آنها هرگز گزارش داده نشده است.</p>
      <p>پلیس تحقیقات درباره این پرونده را شروع و پنج نفر را که مظنون به ارتباط با این مرکز هستند دستگیر کرده است.</p>
      <p>پیش از این نیز در اواخر ماه سپتامبر ۲۰۱۹ میلادی پلیس توانسته بود بیش از ۳۰۰ نفر که عمدتا کودک بودند را بسته شده با غل و زنجیر، در مدرسه‌ای اسلامی در شمال نیجریه پیدا کند. پلیس از آن زمان یورش به مدارس اسلامی و مراکز توانبخشی را آغاز کرده و تا کنون توانسته است نزدیک به ۱۵۰۰ نفر را آزاد کند.</p>
      <p>در ادامه به شماری از این تلاش‌ها برای آزادی شهروندان دربند نجریه اشاره می‌شود:</p>
      <p><b>۲۶ سپتامبر:</b> بیش از ۳۰۰ مرد و پسر که برخی از آنها تنها ۵ سال سن داشتند، در پی یورش نیروهای پلیس به ساختمان یک مدرسه اسلامی در در شهر کادونا در شمال نیجریه آزاد شدند. بسیاری از آنها در زنجیر بودند و آثار ضرب و شتم در بدن‌هایشان پیدا بود. برخی از آنها برای سالها در این مدرسه زندانی بودند.</p>
      <p><b>۳۰ سپتامبر:</b> پلیس ۱۹ دختر جوان و نوجوان را که در یک «کارخانه بچه آوری» اسیر شده بودند، در شهر لاگوس در جنوب‌غرب نیجریه پیدا کرد. این اسیرانِ ۱۵ تا ۲۸ ساله باردار بودند و قاچاقچیان انسان نوزادان آنها را پس از تولد می‌فروختند.</p>
      <p><b>۱۴ اکتبر:</b> پلیس ۶۷ مرد و پسر را که بین ۷ تا ۴۰ سال سن داشتند از مدرسه‌ای اسلامی در شهر دائورا بار دیگر در شمال نیجریه نجات داد. اسیران در این مرکز نیز در غل و زنجیر بودند و برخی از زندانیان اعلام کردند که مربیان این مدرسه اسلامی، دانش آموزان را بشدت می‌زدند و حتی به آنها تجاوز می‌کردند.</p>
      <p><b>۱۶ اکتبر:</b> پلیس حدود ۵۰۰ مرد و پسر را که بسیاری از آنها به دیوار زنجیر شده بودند و مورد آزار و ضرب و شتم قرار گرفته بودند، در یک مدرسه اسلامی شهر کاتسینا در شمال‌غرب نیجریه پیدا کرد.</p>
      <p><b>۱۹ اکتبر:</b> پلیس ۱۵۰ دانش آموز اسیر شده را از یک مدرسۀ مشهور به «مرکز اصلاح» در شهر کادونا نجات داد. ۲۲ تن از ۱۴۷ اسیر آزاد شده زن بودند و بسیاری از آنها زخمی‌های ناشی از آزار و اذیت بر بدن داشتند.</p>
      <p><b>۲۴ اکتبر:</b> پلیس ۱۰۸ اسیر دچار سوء تغذیه و بیمار را که بین ۶ تا ۴۵ سال سن داشتند از مرکزی که «مرکز اصلاحات اسلامی» خوانده می‌شد در شهر ایلورین در غرب نیجریه نجات داد.</p>
      <p><b>۴ نوامبر:</b> پلیس ۲۵۹ فرد زندانی شده را از یک «مرکز توانبخشی اسلامی» در شهر ایبادان در جنوب‌غرب نیجریه نجات داد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/09/27/nigeria-islamic-school-kaduna-more-than-300-captives-children-in-chains">کشف بیش از ۳۰۰ اسیر عمدتاً کودک در مدرسه‌ای اسلامی در نیجریه</a>
        </li>
        <li>
          <a href="https://farsi.euronews.com/2019/10/01/nigerian-police-free-19-women-and-girls-from-lagos-baby-factory">آزادی ۱۹ زن باردار از «کارخانه بچه آوری» در نیجریه</a>
        </li>
      </ul>
    </article>
  </body>
</html>