<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/zelenskyy_dav_zavdannya_gotuvatysya_do_masshtabnoi_pryvatyzatsii_ta_do_1684391"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T18:45:00+00:00"/>
    <meta property="og:title" content="Масова приватизація, ринок землі, анбандлінг &quot;Нафтогазу&quot;: Милованов, Маркарова, Криклій і Оржель отримали &quot;ЦУ&quot; від Зеленського"/>
    <meta property="og:description" content="Президент України Володимир Зеленський дав завдання уряду до кінця року розпочати підготовку до масштабної приватизації та запровадження ринку землі. Також має бути розроблено план заходів для покращення позицій України в рейтингу Doing Business."/>
  </head>
  <body>
    <article>
      <h1>Масова приватизація, ринок землі, анбандлінг "Нафтогазу": Милованов, Маркарова, Криклій і Оржель отримали "ЦУ" від Зеленського</h1>
      <address>
        <time datetime="2019-11-05T18:45:00+00:00">05 Nov 2019, 18:45</time>
      </address>
      <p>
        <b>Президент України Володимир Зеленський дав завдання уряду до кінця року розпочати підготовку до масштабної приватизації та запровадження ринку землі. Також має бути розроблено план заходів для покращення позицій України в рейтингу Doing Business.</b>
      </p>
      <p>Про це стало відомо під час зустрічі голови держави з урядом та керівництвом Верховної Ради України, що відбулася в Офісі Президента, <a href="https://president.gov.ua/news/glava-derzhavi-postaviv-zavdannya-do-kincya-roku-rozpochati-58201">повідомляє</a> пресслужба Офісу Президента,</p>
      <p>Зокрема, міністр розвитку економіки, торгівлі та сільського господарства України Тимофій Милованов отримав завдання 31 грудня 2019 року розробити план заходів щодо зростання позицій України в рейтингу Doing Business. Також Мінекономіки має розпочати підготовку до масштабної приватизації, зокрема до 31 грудня передати до Фонду державного майна України на приватизацію 500 державних підприємств.</p>
      <p>Крім того, міністерство повинне до кінця 2019 року здійснити продаж на електронних аукціонах понад 40 єдиних майнових комплексів об’єктів малої приватизації та пакетів акцій.</p>
      <p>"Також визначити топ-5 пріоритетних об’єктів для підготовки до великої приватизації", – зауважив Володимир Зеленський.</p>
      <p>Як наголосив голова держави, Мінекономіки має до 31 грудня підготуватися до запровадження ринку землі.</p>
      <p>"Створити електронний реєстр інженерів-землевпорядників та надати їм право здійснення державної реєстрації цієї землі. Оприлюднювати 100% рішень щодо надання дозволів на зняття та перенесення родючого шару ґрунту та нормативно закріпити ведення документації з землеустрою виключно в електронній формі", – підкреслив Зеленський.</p>
      <p>Мінекономіки також повинне до кінця поточного року розробити нову урядову програму створення робочих місць, а також забезпечити запровадження найкращих світових практик корпоративного управління у топ-10 державних компаніях.</p>
      <p>Своєю чергою, міністру фінансів Оксані Маркаровій, президент Зеленський поставив завдання до 31 грудня 2019 року створити сприятливі умови для підприємців шляхом підготовки законопроєкту, спрямованого на запровадження дворічного мораторію на проведення перевірок ФОП та пом’якшення їхньої відповідальності за порушення встановленого порядку подання до органів контролю звітності, пов’язаної із застосуванням реєстраторів розрахункових операцій.</p>
      <p>Також до березня наступного року Міністерство фінансів повинне спростити проходження митних процедур шляхом запровадження в Україні програми авторизованого економічного оператора.</p>
      <p>Володимир Зеленський наголосив, що міністр енергетики та захисту довкілля України Олексій Оржель має завершити процедуру анбандлінгу НАК "Нафтогаз" до 31 грудня 2019 року.</p>
      <p>Також Мінекоенерго до кінця поточного року повинне спростити процедури приєднання до електричних і газових мереж, якими володіють суб’єкти природних монополій.</p>
      <p>До 30 квітня 2020 року Міністерство енергетики та захисту довкілля має реформувати вугільну галузь.</p>
      <p>Крім того, згідно із завданням Президента, до кінця наступного року Мінекоенерго має підготувати нормативно-правову базу для початку процесу інвентаризації лісових ресурсів України.</p>
      <p>Міністру інфраструктури України Владиславу Криклію президент Зеленський поставив завдання до кінця поточного року забезпечити видачу дозволів на міжнародні перевезення вантажів та рух негабаритних транспортних засобів виключно в електронній формі, а також налагодити ефективний габаритно-ваговий контроль на автодорогах.</p>
      <p>Також Владислав Криклій повинен до 30 червня 2020 року затвердити перелік об’єктів концесії на 2020-2023 роки та почати підготовку до конкурсів.</p>
      <p>Сьогодні також повідомлялося, що президент України Володимир Зеленський <a href="https://zik.ua/news/2019/11/05/zelenskyy_terminovo_sklykaie_naradu_deputativ_z_pidgotovky_zakonu_pro_1683757">попросив</a> першого заступника голови Верховної Ради Руслана Стефанчука терміново зібрати чергову нараду депутатів з підготовки закону про народовладдя.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/10/10/zelenskyy_pidtrymuie_pryvatyzatsiyu_obiektiv_dus_1665381"/>
        <a href="https://zik.ua/news/2019/09/21/rynok_zemli_v_ukraini_shche_ne_gotovyy_1651129"/>
        <a href="https://zik.ua/news/2019/09/02/zelenskyy_doruchyv_uryadu_do_1_grudnya_peredaty_na_pryvatyzatsiyu_blyzko_piv_1638589"/>
        <a href="https://zik.ua/news/2019/02/21/nazvano_chotyry_reformy_yaki_mayut_pryshvydshyty_ekonomichne_zrostannya_1515063"/>
      </related>
    </article>
  </body>
</html>