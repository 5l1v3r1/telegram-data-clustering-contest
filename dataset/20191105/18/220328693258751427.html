<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/blgariya-mestni-izbori-2019/kakvo-shche-pravi-nesebr-s-kmet-v-aresta-405968.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T18:27:46+00:00"/>
    <meta property="og:title" content="Какво ще прави Несебър с кмет в ареста?"/>
    <meta property="og:description" content="От ЦИК пък заявиха, че областният управител на Бургас трябва да вземе решение по казуса"/>
  </head>
  <body>
    <article>
      <h1>Какво ще прави Несебър с кмет в ареста?</h1>
      <address><time datetime="2019-11-05T18:27:46+00:00">05 Nov 2019, 18:27</time> by <a rel="author">Редактори, сн. БГНЕС</a></address>
      <p>Несебърската община е изправена пред сложен казус, след като седмица преди изборния ден кандидатът за кмет Николай Димитров и двама кандидати за общински съветници бяха арестувани за купуване на гласове. Въпреки това те бяха избрани с голямо болшинство и сега според изборния закон трябва да положат клетва и да встъпят в длъжност.</p>
      <p>От областната управа в Бургас са изпратили въпроси към ЦИК за необичайната ситуация в Несебър. Областният управител заяви, че е издал заповед за свикване на първата сесия на новия Общинския съвет в Несебър на 11 ноември, на която ще бъдат избрани председател и комисия, която ще разгледа и утвърди правилник за дейността на новоизбрания съвет.</p>
      <p>"Така или иначе отговорът на ЦИК не влияе на провеждането на сесията в понеделник. Ние сме длъжни в 14-дневен срок да свикаме Общинския съвет и да закълнем избраните кмет, кмет на кметства и общински съветници", каза областният Вълчо Чолаков пред БНТ.</p>
      <p>От ЦИК пък заявиха, че областният управител на Бургас трябва да вземе решение по казуса с кмета на Несебър.</p>
    </article>
  </body>
</html>