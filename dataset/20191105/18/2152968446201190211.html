<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/snimka-na-denia/2019/11/05/dinamichno-vreme-ni-ochakva-v-sledvashtite-dni-kyde-shte-vali.428676"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T18:00:00+00:00"/>
    <meta property="og:title" content="Динамично време ни очаква в следващите дни, къде ще вали?"/>
    <meta property="og:description" content="Максималните температури утре ще бъдат между 21-26 градуса | Dnes.bg"/>
  </head>
  <body>
    <article>
      <h1>Динамично време ни очаква в следващите дни, къде ще вали?</h1>
      <h2>Максималните температури утре ще бъдат между 21-26 градуса</h2>
      <address><time datetime="2019-11-05T18:00:00+00:00">05 Nov 2019, 18:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>И през следващото денонощие времето ще остане динамично, с температури, значително по-високи от обичайните.</p>
      <p>Преносът на въздушни маси ще е от юг-югозапад. Ще е ветровито, особено в Източна България и районите, разположени северно от планините, където южният вятър ще се проявява и като фьон. Облачността над страната ще е разкъсана, предимно средна и висока, според прогнозата на НИМХ-БАН.</p>
      <p>Над северозападните райони облачността ще е значителна и там след пладне ще превали слаб дъжд. Сутрешните температури ще бъдат между 7 и 12 градуса, в източните райони и в Предбалкана - до 14-16 градуса. Дневните температури ще бъдат предимно между 21 и 26 градуса. Атмосферното налягане е по-ниско от средното за ноември и още ще се понижи.</p>
      <p>Над Черноморието ще има разкъсвана средна и висока облачност. Ще духа умерен югозападен вятър. Максимални температури на въздуха 20-24 градуса. Температурата на морската вода е 17-18 градуса. Вълнението на морето ще е 3-4 бала.</p>
      <p>Над планините ще има разкъсана средна и висока облачност. Ще духа силен, по билата - и бурен, югозападен вятър. Максимална температура на височина 1200 метра - около 18 градуса, на 2000 метра - около 11 градуса.</p>
      <p>В четвъртък и в петък времето в страната ще бъде динамично, с температури, главно в Източна България, значително по-високи от обичайните за първата половина от ноември. В четвъртък вятърът в Западна България временно ще се обърне от запад-северозапад, на изток ще се задържи югозападен.</p>
      <p>Превалявания ще има в крайните северозападни райони, а вечерта и през нощта срещу петък - на повече места в Западна България. Дневните температури ще са в широки граници - от 13-14 градуса в крайните северозападни райони до 24-25 градуса - на изток.</p>
      <p>В петък превалявания ще има главно в Рило-Родопската област, над останалата част от страната облачността ще се разкъсва до слънчево време.</p>
    </article>
  </body>
</html>