<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tapte-5-mill-pa-en-halvtime/71783269"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T03:59:03+00:00"/>
    <meta property="og:title" content="Tapte 5 mill. på en halvtime"/>
    <meta property="og:description" content="I boka «Begge sider» forteller Nicklas Bendtner om det ville livet som 22-åring og Arsenal-spiller."/>
  </head>
  <body>
    <article>
      <h1>Tapte 5 mill. på en halvtime</h1>
      <h2>I boka «Begge sider» forteller Nicklas Bendtner om det ville livet som 22-åring og Arsenal-spiller.</h2>
      <address><time datetime="2019-11-05T03:59:03+00:00">05 Nov 2019, 03:59</time> by <a rel="author">Frode Andresen</a></address>
      <p><a href="https://www.dagbladet.no/sport/jeg-ville-skrike-til-ham/71779372">I sin nye selvbiografi forteller fotballstjerna Nicklas Bendtner</a> at ting kom ut av kontroll da han var 22 år. På en halvtime tapte han fem millioner kroner på et kasino i London. Det satte en støkk i ham.</p>
      <p>
        <b>Ifølge boka opplevde Bendtner motgang høsten 2010. Hjemme hadde kjæresten Caroline Fleming blitt gravid, samtidig som forholdet skrantet.</b>
      </p>
      <p>I tillegg sleit han med en lyskeskade. Som følge av dette fikk han ikke lov til å spille med landslaget, samt at han anså seg selv som et femtevalg i Arsenal bak Robin van Persie, Andrej Arsjavin, Theo Walcott og nyinnkjøpte Marouane Chamakh.</p>
      <p>I boka forteller Bendtner at han opprettholdt fasaden i offentligheten, men at han privat hadde det tungt.</p>
      <h3>Casino</h3>
      <p>Det var «Londons eldste og fineste kasino», Les Ambassadeurs, som fikk ham til å føle seg i live igjen, forteller han i boka. En kveld skal han ha vunnet over 2,7 millioner kroner.</p>
      <p>
        <b>«Mine bekymringer har forduftet, og jeg kan nesten ikke tenke på annet. Så jeg drar tilbake på kasino igjen og igjen. Jeg ender opp med å spille søndag, tirsdag og torsdag – hver uke – fra klokka 18 til 04».</b>
      </p>
      <p>Så begynte nedturen. I stedet for å dra hjem med gevinst, begynte han å dra hjem med milliontap. Sommeren 2011 tapte han mer. På ei uke i Las Vegas brukte han fire millioner kroner på spilling, festing, damer og livvakter.</p>
      <p>«Når jeg vender tilbake til London og en sesongstart uten gode utsikter, har jeg mistet grepet om min egen situasjon.»</p>
      <h3>Tapte 5 millioner</h3>
      <p>Tilbake på Les Ambassadeurs tapte han omkring fem millioner kroner i løpet av en halvtime på spillet rulett, forteller han.</p>
      <p>«Det er penger jeg ikke har. Bankkontoen min er i minus og jeg er personlig konkurs dersom lykken ikke snur. Selv leiligheten min i Bushey er belånt.»</p>
      <p>
        <b>For å redde seg inn, lånte han polletter for over 600 000 kroner.</b>
      </p>
      <p>«Jeg vinner litt, satser alt og vinner mer. Klokka 05 er tapet nede i 20 000 pund (250 000 krone journ.anm.). Alt tatt til betraktning, så slapp jeg billig unna. Så jeg lar kredittkortet ta seg av resten …»</p>
      <p>« … Hjertet mitt galopperer av sted. Det her var for mye. For risikabelt. Selv for meg.»</p>
      <p>Etter omkring to og et halvt år i Rosenborg, ble Bendtner klar for F.C. København tidligere i år. I boka, som gis ut i Danmark tirsdag, <a href="https://www.dagbladet.no/sport/hevder-rbk-vurderte-a-gi-ham-sparken/71780858">forteller han også om tida i Trondheimsklubben</a>.</p>
      <p>I løpet av karrieren har han også spilt for storklubber som Arsenal og Wolfsburg.</p>
    </article>
  </body>
</html>