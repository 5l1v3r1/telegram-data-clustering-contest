<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740047"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T03:50:00+00:00"/>
    <meta property="og:title" content="เตือนแก้รธน.ต้องรอบคอบ!หวั่นซ้ำรอยใช้อำนาจมิชอบ"/>
    <meta property="og:description" content="“อดีต กรธ.”แนะหากจะแก้รัฐธรรมนูญต้องคิดให้รอบคอบ เสี่ยงซ้ำรอยเสียงข้างมากใช้อำนาจมิชอบ ติงแก้ทั้งฉบับเสี่ยงเกิดความขัดแย้งในสังคม"/>
  </head>
  <body>
    <article>
      <h1>เตือนแก้รธน.ต้องรอบคอบ!หวั่นซ้ำรอยใช้อำนาจมิชอบ</h1>
      <address>
        <time datetime="2019-11-05T03:50:00+00:00">05 Nov 2019, 03:50</time>
      </address>
      <p>
        <b>“อดีต กรธ.”แนะหากจะแก้รัฐธรรมนูญต้องคิดให้รอบคอบ เสี่ยงซ้ำรอยเสียงข้างมากใช้อำนาจมิชอบ ติงแก้ทั้งฉบับเสี่ยงเกิดความขัดแย้งในสังคม</b>
      </p>
      <p>เมื่อวันที่ 5 พ.ย. ที่มหาวิทยาลัยธรรมศาสตร์ นายอุดม รัฐอมฤต อดีตโฆษกกรรมการร่างรัฐธรรมนูญ(กรธ.) กล่าวถึงกรณีที่สภาผู้แทนราษฎร กำลังจะตั้งคณะกรรมาธิการวิสามัญเพื่อศึกษาการแก้ไขรัฐธรรมนูญ ว่า เป็นเรื่องปกติที่ในสภาฯ จะมีคนที่เห็นด้วย และเห็นต่าง ซึ่งในทางปฎิบัติต้องดูว่าสิ่งที่ควรจะแก้ไขเป็นไปเพื่อประโยชน์ของส่วนรวมหรือไม่ เพราะเท่าที่ฟังดูหลายเรื่องเป็นเรื่องที่สังคมวิพากษ์วิจารณ์ เช่น ระบบเลือกตั้งแบบบัตรใบเดียว หรือการโหวตเลือกนายกรัฐมนตรี ส่วนตัวเห็นว่าการแก้รัฐธรรมนูญต้องพิจารณาอย่างรอบคอบ เพราะต้องยอมรับว่ารัฐธรรมนูญ ปี2560 เกิดขึ้นมาจากความขัดแย้ง และบทเรียนในอดีต ดังนั้นจึงต้องสร้างบรรทัดฐานในการทำงานบางเรื่องเพื่อไม่ให้กลับไปสู่วังวนเดิมๆในอดีตที่เสียงข้างมากใช้อำนาจเพื่อผลประโยชน์ของตัวเองและพวกพ้อง<br/><br/>ส่วนการแก้ไขเพิ่มเติมรัฐธรรมนูญโดยการแก้ไขบทเพิ่มเติมในรัฐธรรมนูญ นายอุดม กล่าวว่า ต้องคิดให้รอบคอบว่าหากรัฐธรรมนูญถูกแก้ไขง่าย โดยเฉพาะการให้เสียงข้างมากในสภาฯ เท่านั้นเป็นผู้แก้ไข อาจส่งผลให้เกิดปัญหาตามมา แต่ในฐานะผู้ร่างรัฐธรรมนูญยืนยันว่า ไม่ติดใจ หากใครจะแก้ไขรัฐธรรมนูญอย่างไร แต่ขอให้ดูให้ดีว่าจะแก้ในประเด็นใด และมีเหตุผลอย่างไร <br/><br/>“การแก้ไขเพิ่มเติมรัฐธรรมนูญ กับ การร่างรัฐธรรมนูญใหม่ทั้งฉบับ เป็นคนละเรื่องกัน เพราะ ขณะนี้กระแสการแก้ไขรัฐธรรมนูญมีทั้งการแก้รายประเด็น และการตั้งสภาร่างรัฐธรรมนูญ หรือ ส.ส.ร. เพื่อแก้ไขทั้งฉบับ ซึ่งการแก้ไขทั้งฉบับอาจเป็นการถอยหลังไปนับหนึ่งใหม่ และอาจสร้างความขัดแย้งในสังคม จึงอยากให้ทุกฝ่ายให้เวลากับการใช้รัฐธรรมนูญฉบับนี้ก่อน เพราะอย่าลืมว่าในช่วงร่างรัฐธรรมนูญฉบับที่2560 ไม่ได้เกิดขึ้นจากคนร่างเพียง21 คน แต่มีการเปิดโอกาสให้ทุกฝ่ายแสดงความคิดเห็น รวมถึงการร่างรัฐธรรมนูญใช้งบประมาณค่อนข้างมาก ผมยืนยันว่าหลายเรื่องอดีตผู้ร่างรัฐธรรมนูญไม่ได้คิดไปเอง แต่เป็นความเห็นจากประชาชนที่ไปรับฟังความคิดเห็นมาล่วงหน้า ส่วนที่มีการเพิ่มเติมเข้ามาจนทำให้มีผู้ไม่พอใจ ก็ต้องพูดคุยกันแต่คงไม่จำเป็นต้องทำรัฐธรรมนูญใหม่ทั้งฉบับ”นายอุดม กล่าว.<br/><br/><br/> </p>
    </article>
  </body>
</html>