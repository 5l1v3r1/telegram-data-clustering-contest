<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682303/ti-syzitithike-stis-synantiseis-tis-kerameos-me-ekprosopous-tou-k"/>
    <meta property="og:site_name" content="enikos.gr"/>
    <meta property="article:published_time" content="2019-11-05T03:01:00+00:00"/>
    <meta property="og:title" content="Τι συζητήθηκε στις συναντήσεις της Κεραμέως με εκπροσώπους του ΚΙΝΑΛ και του ΚΚΕ"/>
    <meta property="og:description" content="Συναντήσεις με εκπροσώπους του τομέα Παιδείας του ΚΙΝΑΛ και του ΚΚΕ..."/>
  </head>
  <body>
    <article>
      <h1>Τι συζητήθηκε στις συναντήσεις της Κεραμέως με εκπροσώπους του ΚΙΝΑΛ και του ΚΚΕ</h1>
      <address>
        <time datetime="2019-11-05T03:01:00+00:00">05 Nov 2019, 03:01</time>
      </address>
      <p>Συναντήσεις με εκπροσώπους του τομέα Παιδείας του ΚΙΝΑΛ και του <a href="http://www.enikos.gr/politics/682211/poia-zitimata-ethese-antiprosopeia-tou-kke-sti-synantisi-me-tin-k">ΚΚΕ </a>είχαν σήμερα η υπουργός Παιδείας, <a href="http://www.enikos.gr/society/681650/erchontai-allages-gia-to-mathima-ton-thriskeftikon-ti-dilose-i-yp">Νίκη Κεραμέως</a> και οι υφυπουργοί Σοφία Ζαχαράκη και Βασίλης Διγαλάκης, στο πλαίσιο του διαλόγου που έχει ξεκινήσει η ηγεσία του υπουργείου με τα κόμματα της αντιπολίτευσης.</p>
      <p>Κατά τη συνάντηση με τους εκπροσώπους του Τομέα Παιδείας του ΚΙΝΑΛ, κα Χαρά Κεφαλίδου, Βουλευτή, κ. Μιχάλη Κοντογιάννη, κ. Ιωάννη Κουμέντο και κα Πηνελόπη Βλαχογιάννη συζητήθηκαν, αναλυτικά, τα θέματα που αφορούν στην πρωτοβάθμια, δευτεροβάθμια, τριτοβάθμια, αλλά και την τεχνική επαγγελματική εκπαίδευση, καθώς και την ειδική αγωγή.</p>
      <p>Όπως αναφέρεται σε σχετική ανακοίνωση του υπουργείου Παιδείας, η κ. Κεραμέως αφού ευχαρίστησε τους εκπροσώπους του κόμματος για την άμεση και θετική τους ανταπόκριση, τους ενημέρωσε για το νομοθετικό έργο του υπουργείου.</p>
      <p>Συγκεκριμένα, υπογράμμισε ότι «με χαρά η κυβέρνηση διαπιστώνει ότι το Κίνημα Αλλαγής έχει υπερψηφίσει σημαντικές διατάξεις που το Υπουργείο έχει φέρει στη Βουλή για θέματα της παιδείας». Επιπλέον εστίασε στα πεδία συγκλίσεων και τόνισε ότι είναι σημαντικό «να γίνει μια ιδιαίτερη προσπάθεια από όλους να δούμε πέρα και πάνω από κόμματα, για το καλό των μαθητών και των φοιτητών». Η κα Χαρά Κεφαλίδου, Τομεάρχης Παιδείας του ΚΙΝΑΛ, μετά το τέλος της συνάντησης, δήλωσε ότι «είναι εδώ προκειμένου να ξεκινήσει ένας ουσιαστικός και θεσμικός διάλογος για την παιδεία».</p>
      <p>Κατά τη συνάντηση με τους εκπροσώπους του Τομέα Παιδείας του ΚΚΕ κ.κ. Γιάννη Δελή βουλευτή, Νίκο Σοφιανό μέλος του ΠΓ της ΚΕ και Κυριάκο Ιωαννίδη μέλος της ΚΕ, η ηγεσία του υπουργείου ενημέρωσε τους εκπροσώπους του ΚΚΕ για τις επικείμενες νομοθετικές ενέργειες που προωθεί το Υπουργείο αλλά και για τη διαδικασία των 4.500 μόνιμων διορισμών στην Ειδική Αγωγή, η οποία σχεδιάζεται να ολοκληρωθεί εντός του 2019. Συζητήθηκαν επίσης εκτενώς τρέχοντα θέματα της α΄θμιας/β΄θμιας, τριτοβάθμιας αλλά και τεχνικής επαγγελματικής εκπαίδευσης.</p>
      <p>Σύμφωνα με το υπουργείο Παιδείας, η κ. Κεραμέως ζήτησε από τους εκπροσώπους του ΚΚΕ να αποστείλουν τις προτάσεις τους, προκειμένου να μελετηθούν και να ληφθούν υπ’ όψιν στη διαδικασία χάραξης της εκπαιδευτικής πολιτικής και τις επικείμενες νομοθετικές πρωτοβουλίες.</p>
      <related>
        <h4>σχετικά άρθρα</h4>
        <a href="http://www.enikos.gr/politics/682211/poia-zitimata-ethese-antiprosopeia-tou-kke-sti-synantisi-me-tin-k%0A%20%20%20%20%0A"/>
        <a href="http://www.enikos.gr/politics/681995/kinal-i-kyvernisi-panigyrizei-oi-yperogkes-chreoseis-ton-trapezon%0A%20%20%20%20%0A"/>
        <a href="http://www.enikos.gr/politics/681693/karfia-geroulanou-mas-zitoun-ena-synedrio-pou-tha-kanei-to-pasok-%0A%20%20%20%20%0A"/>
        <a href="http://www.enikos.gr/politics/681677/gennimata-echo-terastia-orgi-gi-aftous-pou-prospathoun-na-ekmetal%0A%20%20%20%20%0A"/>
        <a href="http://www.enikos.gr/politics/681614/skandalidis-ston-realfm-978-to-pasok-yparchei-kai-leitourgei-mesa%0A%20%20%20%20%0A"/>
        <a href="http://www.enikos.gr/politics/681411/geroulanos-oi-apofaseis-den-pairnontai-se-kleista-domatia-afstiri%0A%20%20%20%20%0A"/>
        <a href="http://www.enikos.gr/politics/681342/gennimata-meta-ti-synedriasi-gia-to-ektakto-synedrio-tou-pasok-to%0A%20%20%20%20%0A"/>
        <a href="http://www.enikos.gr/politics/681304/i-gennimata-petaxe-to-ganti-stous-delfinous-i-apantisi-tou-androu%0A%20%20%20%20%0A"/>
        <a href="http://www.enikos.gr/politics/681272/kke-nd-kai-syriza-stinoun-skiniko-ekfylismou-stin-proanakritiki-e%0A%20%20%20%20%0A"/>
      </related>
    </article>
  </body>
</html>