<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/eighth-victim-dies-in-pmc-bank-case-in-mumbai/271396/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-05T03:08:33+00:00"/>
    <meta property="og:title" content="मुंबई: PMC बैंक मामले में आठवें पीड़ित की मौत, खाते में जमा थे 26 लाख से अधिक रुपये"/>
    <meta property="og:description" content="PMC बैंक के एक और खाताधारक की मौत का मामला सामने आया है। मृतक के परिवार वालों ने मौत का कारण कथित तौर पर इलाज का खर्च नहीं उठा पाना बताया है।"/>
  </head>
  <body>
    <article>
      <h1>मुंबई: PMC बैंक मामले में आठवें पीड़ित की मौत, खाते में जमा थे 26 लाख से अधिक रुपये</h1>
      <address><time datetime="2019-11-05T03:08:33+00:00">05 Nov 2019, 03:08</time> by <a rel="author">JKR Staff</a></address>
      <p>घोटाले में घिरे पंजाब एंड महाराष्ट्र को-आपरेटिव (पीएमसी) बैंक के <a href="http://www.jantakareporter.com/hindi/another-pmc-bank-depositor-dies-7th-death-since-scam-surfaced/271147/">एक और खाताधारक की मौत</a> का मामला सामने आया है। मृतक के परिवार वालों ने मौत का कारण कथित तौर पर इलाज का खर्च नहीं उठा पाना बताया है।</p>
      <figure>
        <img src="http://www.jantakareporter.com/wp-content/uploads/2019/10/PMC-bank.jpeg"/>
        <figcaption>फाइल फोटो: सोशल मीडिया</figcaption>
      </figure>
      <p>समाचार एजेंसी भाषा की रिपोर्ट के मुताबिक, मृतक के पोते क्रिस ने बताया कि 74 वर्षीय एंड्रयू लोबो का गुरुवार देर शाम ठाणे के पास काशेली में उनके घर पर निधन हो गया। एंड्रयू लोबो पीएमसी बैंक में कथित रूप से 4,355 करोड़ रुपये का घोटाला सामने आने और आरबीआई द्वारा धन निकासी पर लगाए प्रतिबंधों के बाद से मारे जाने वाले आठवें जमाकर्ता हैं। आरबीआई के इस फैसले के बाद 23 सितंबर को एक जमाकर्ता ने आत्महत्या कर ली थी।</p>
      <p>क्रिस ने बताया कि एंड्रयू लोबो के बैंक खाते में 26 लाख से अधिक रुपये जमा थे। लोबो इस जमा राशि के ब्याज से अपना गुजारा करते थे। क्रिस ने कहा, ‘दो महीने पहले उनके फेफड़े में संक्रमण हो गया जिसके लिए उन्हें नियमित दवाओं और डॉक्टरों के इलाज की जरूरत थी। उनका पैसा बैंक में अटका हुआ था जिसके कारण उनकी चिकित्सा जरुरतें पूरी नहीं हो पाई।</p>
      <figure>
        <iframe src="https://www.youtube.com/embed/b6j6yDKoxE0" width="696" height="392" data-service="Youtube" scrolling="no"/>
      </figure>
      <p>बता दें कि, बैंक के कुछ अधिकारियों पर फर्जी तरीके से कर्ज बांटने के लिए निजी कंपनी एचडीआईएल के साथ साठगांठ करने का आरोप है। इससे बैंक को 4,355 करोड़ रुपये का नुकसान हुआ। अब हजारों खाताधारक अपने पैसे निकाल पाने में असमर्थ हैं। पीएमसी बैंक के डूबने की खबरें फैलते ही लोग पैसे निकालने के लिए बैंक में उमड़ पड़े है। पंजाब एंड महाराष्ट्र को ऑपरेटिव बैंक में ग्राहकों का 11500 करोड़ रुपया जमा है।</p>
      <p>मुंबई पुलिस की आर्थिक अपराध शाखा ने बैंक के तीन शीर्ष अधिकारियों और रियल्टी समूह एचडीआईएल के दो प्रमोटरों को इस घोटाले में गिरफ्तार किया है।</p>
    </article>
  </body>
</html>