<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/pedagogam-pidvischat-zarplati-ale-ne-tak-istotno-yak-hotilosya-b-goncharuk-328491_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T03:31:00+00:00"/>
    <meta property="og:title" content="Педагогам підвищать зарплати, але не так істотно, як хотілося б – Гончарук"/>
    <meta property="og:description" content="Прем'єр поскаржився, що новий уряд при всьому своєму бажанні так і не зміг відшукати фінанси на реалізацію однієї з передвиборних обіцянок президента."/>
  </head>
  <body>
    <article>
      <h1>Педагогам підвищать зарплати, але не так істотно, як хотілося б – Гончарук</h1>
      <h2>Прем'єр поскаржився, що новий уряд при всьому своєму бажанні так і не зміг відшукати фінанси на реалізацію однієї з передвиборних обіцянок президента.</h2>
      <address>
        <time datetime="2019-11-05T03:31:00+00:00">05 Nov 2019, 03:31</time>
      </address>
      <p>Педагогам все-таки <a href="https://zn.ua/UKRAINE/na-zhitomirschine-uchitelya-perekryli-trassu-trebovali-vyplatit-zarplatu-i-otpusknye-333180_.html"><b>підвищать заробітну плату</b></a>, проте не так різко, як хотілося б, оскільки для цього Україні не вистачає промислового зростання, заявив прем'єр-міністр України Олексій Гончарук в ефірі програми "Свобода слова" на телеканалі <a href="https://svoboda.ictv.ua/ua/">ICTV</a>.</p>
      <p>"Ми намагалися знайти максимально кошти для підвищення зарплат педагогам. Підвищення зарплат будуть, але далеко не такі, які нам хотілося б. Для того щоб забезпечити достатні підвищення, наскільки заслуговують наші вчителі, нам потрібно більше економічного зростання. Нам потрібно, щоб економіка виробляла більше ресурсів, більше податків.", – поскаржився прем'єр.</p>
      <p>Раніше бюджетний комітет Верховної ради відхилив пропозиції освітнього комітету щодо збільшення на 5,1 млрд грн. <a href="https://dt.ua/UKRAINE/deputati-hochut-zminiti-sistemu-oplati-praci-vchiteliv-oglyadachka-326212_.html"><b>видатків на оплату праці педагогів</b></a>. Коштів на підвищення заробітної плати немає.</p>
      <p>Нагадаємо, що ще будучи кандидатом в президенти Володимир Зеленський у своєму влогу заявив, що що українським вчителям можна підняти зарплатню до 4 тисяч доларів і на це потрібно "лише 200 мільйонів доларів на рік". Тоді кандидата висміяли щонайменше за невірний підрахунок, адже в Україні приблизно 0,5 млн педагогів. Згодом відео видалили, а про підвищення зарплат вчителям у Зеленського більше не згадували.</p>
      <p>Зазначимо, що згідно із затвердженою влітку Кабінетом міністрів реформою оплати праці вчителів <a href="https://dt.ua/UKRAINE/zarplati-vchitelyam-pidvischat-na-10-320947_.html"><b>передбачалось збільшення оплати праці</b></a> для всіх освітян від 20 до 70% вже наступного року, а також поетапне продовження підвищення зарплати для них до 2023 року до рівня чотирьох прожиткових мінімумів мінімального посадового окладу педагога.</p>
      <p>Про новий законопроект та пропоновані зміни в системі освіти читайте в статті Оксани Онищенко "<a href="https://dt.ua/EDUCATION/molodilni-yabluka-dlya-zakonu-pro-shkolu-326065_.html"><b>Молодильні яблука для закону про школу</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ljdHYudWEv">ICTV</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>