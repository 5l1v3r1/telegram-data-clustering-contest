<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682262/eniaia-taftopoiisi-ton-politon-se-ola-ta-mitroa-tou-dimosiou"/>
    <meta property="og:site_name" content="enikos.gr"/>
    <meta property="article:published_time" content="2019-11-05T03:38:00+00:00"/>
    <meta property="og:title" content="Ενιαία ταυτοποίηση των πολιτών σε όλα τα μητρώα του Δημοσίου"/>
    <meta property="og:description" content="Με τη διασύνδεση των επιμέρους μητρώων και των πληροφοριακών συστημάτων των φορέων του Δημοσίου θα γίνεται ταυτοποίηση..."/>
  </head>
  <body>
    <article>
      <h1>Ενιαία ταυτοποίηση των πολιτών σε όλα τα μητρώα του Δημοσίου</h1>
      <address>
        <time datetime="2019-11-05T03:38:00+00:00">05 Nov 2019, 03:38</time>
      </address>
      <p>Τα στοιχεία του <a href="https://www.enikos.gr/economy/555211/mitroo-politon-ti-allazei-ston-tropo-organosis-ton-stoixeion-ton-%CE%9C%CE%B7%CF%84%CF%81%CF%8E%CE%BF%CF%85%20%CE%A0%CE%BF%CE%BB%CE%B9%CF%84%CF%8E%CE%BD">Μητρώου Πολιτών</a> του υπουργείου Εσωτερικών είναι διαθέσιμα πλέον στη Γενική Γραμματεία Πληροφοριακών Συστημάτων Δημόσιας Διοίκησης, σύμφωνα με απόφαση του υπουργού Επικρατείας και Ψηφιακής Διακυβέρνησης, Κυριάκου Πιερρακάκη. Με αυτόν τον τρόπο θα γίνεται άμεσα και πιο εύκολα η ταυτοποίηση του πολίτη με τα τελευταία επικαιροποιημένα στοιχεία του στα πολλαπλά μητρώα του Δημοσίου, κάτι που θα οδηγεί στη μείωση της γραφειοκρατίας.</p>
      <p>«Είναι πολύ συνηθισμένο το φαινόμενο να καταγράφεται ο πολίτης με διαφορετικά στοιχεία στα πολλαπλά μητρώα του Δημοσίου. Με τη διασύνδεση των επιμέρους μητρώων και των πληροφοριακών συστημάτων των φορέων του Δημοσίου θα γίνεται ταυτοποίηση και επικαιροποίηση των στοιχείων του πολίτη. Περισσότερα από 50 μητρώα "θα μιλάνε" μεταξύ τους. Αυτό θα οδηγεί στο επιθυμητό αποτέλεσμα, δηλαδή, ο πολίτης να εμφανίζεται με ένα πρόσωπο στο Δημόσιο και το Δημόσιο να εμφανίζεται με ένα πρόσωπο στον πολίτη», δήλωσε ο κ. Πιερρακάκης.</p>
      <p>Η δράση αυτή εντάσσεται σε μια συνολική εθνική στρατηγική ηλεκτρονικής ταυτοποίησης των πολιτών μεταξύ των διαφόρων μητρώων που υπάρχουν στο Δημόσιο και πραγματοποιείται για πρώτη φορά συντονισμένα, καθώς ανατέθηκε στην ΓΓΠΣΔΔ με βάση τις διατάξεις του ν.4623/2019. Για την ταυτοποίηση θα χρησιμοποιηθούν στοιχεία των πολιτών, όπως το ονοματεπώνυμο, η ημερομηνία γέννησης, το πατρώνυμο, το μητρώνυμο κ.ά. Παράλληλα, θα υπάρχει συνεχής επικαιροποίηση των στοιχείων ταυτοποίησης μέσω διαδικτυακής υπηρεσίας από το υπουργείο Εσωτερικών προς το Κέντρο Διαλειτουργικότητας της ΓΓΠΣΔΔ.</p>
      <p>Ο υπουργός Εσωτερικών, Τάκης Θεοδωρικάκος, δήλωσε ότι «με τη διάθεση στοιχείων του Μητρώου Πολιτών του υπουργείου Εσωτερικών στη Γενική Γραμματεία Πληροφοριακών Συστημάτων Δημόσιας Διοίκησης και τη διασύνδεση των επιμέρους μητρώων και πληροφοριακών συστημάτων του Δημοσίου, βάζουμε τέλος στην ταλαιπωρία των πολιτών. Στόχος μας είναι η δημιουργία ενός Δημοσίου που θα βρίσκεται στην υπηρεσία των πολιτών και θα παράγει έργο για τους πολίτες. Γιατί οι πολίτες οφείλουν να σέβονται το κράτος, αλλά και το κράτος πρέπει εμπράκτως να σέβεται τους πολίτες».</p>
      <p>Στο θέμα αναφέρθηκε και ο γενικός γραμματέας Πληροφοριακών Συστημάτων Δημόσιας Διοίκησης, Δημοσθένης Αναγνωστόπουλος, λέγοντας ότι «η ΓΓΠΣΔΔ αναλαμβάνει το δύσκολο και σύνθετο έργο της ταυτοποίησης των βασικών στοιχείων των πολιτών. Αυτό πρόκειται να πραγματοποιηθεί υιοθετώντας τις βέλτιστες διεθνείς πρακτικές και ελπίζουμε σε σύντομο χρονικό διάστημα, ώστε αυτονόητα κάθε πολίτης να διαθέτει τα ίδια στοιχεία σε όλα τα πληροφοριακά συστήματα του Δημοσίου. Αυτό θα έχει σημαντικό όφελος για τον πολίτη, με στόχο την καλύτερη εξυπηρέτησή του σε όλες τις συναλλαγές του».</p>
      <related>
        <h4>σχετικά άρθρα</h4>
        <a href="http://www.enikos.gr/society/682223/i-sygkinitiki-synantisi-tis-92chronis-ellinidas-me-tin-oikogeneia%0A%20%20%20%20%0A"/>
        <a href="http://www.enikos.gr/society/682216/sfodri-neroponti-eplixe-tin-ileia-ekleise-i-ethniki-odos-apo-ptos%0A%20%20%20%20%0A"/>
        <a href="http://www.enikos.gr/society/682213/kakokairia-saronei-ti-chora-pou-tha-einai-entona-ta-fainomena-tis%0A%20%20%20%20%0A"/>
        <a href="http://www.enikos.gr/society/682196/anastellontai-oi-kinitopoiiseis-ton-sidirodromikon-ti-anakoinose-%0A%20%20%20%20%0A"/>
        <a href="http://www.enikos.gr/society/682212/tragodia-sti-chio-fortigo-paresyre-kai-skotose-prosfygopoulo-tora%0A%20%20%20%20%0A"/>
        <a href="http://www.enikos.gr/society/682207/video-apo-ta-epeisodia-sto-kentro-tis-athinas-video%0A%20%20%20%20%0A"/>
        <a href="http://www.enikos.gr/society/682204/meteferan-metanastes-opos-sto-essex-afto-einai-to-fortigo-psygeio%0A%20%20%20%20%0A"/>
        <a href="http://www.enikos.gr/society/682195/entasi-sto-kentro-tis-athinas-tora%0A%20%20%20%20%0A"/>
        <a href="http://www.enikos.gr/society/682191/mathitiko-kai-foititiko-syllalitirio-sta-propylaia%0A%20%20%20%20%0A"/>
      </related>
    </article>
  </body>
</html>