<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814147.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T16:29:00+00:00"/>
    <meta property="og:title" content="لاریجانی: باید هوشمندانه از مشکلات عبور کنیم"/>
    <meta property="og:description" content="به گزارش تسنیم، علی لاریجانی صبح امروز در جریان سفر یک روزه خود به آذربایجان غربی و بازدید از طرح گردشگری شهرستان سردشت و افتتاح نیروگاه برق آبی 150 مگاواتی این شهرستان گفت: پروژه‌ای که امروز افتتاح شد یکی از بزرگ‌ترین پروژه‌های عمرانی شمال غرب کشور است و به‌طور متوسط توان تولید 421 گیگاوات ساعت برق در سال را دارد."/>
  </head>
  <body>
    <article>
      <h1>لاریجانی: باید هوشمندانه از مشکلات عبور کنیم</h1>
      <address>
        <time datetime="2019-11-05T16:29:00+00:00">05 Nov 2019, 16:29</time>
      </address>
      <p>رئیس مجلس شورای اسلامی گفت: در این برهه که آمریکا ما را با مشکلات عدیده‌ای در زمینه اقتصاد روبه‌رو کرده ‌باید هوشمندانه و با طراحی درست از مشکلات عبور کنیم.</p>
      <p>به گزارش تسنیم، علی لاریجانی صبح امروز در جریان سفر یک روزه خود به آذربایجان غربی و بازدید از طرح گردشگری شهرستان سردشت و افتتاح نیروگاه برق آبی 150 مگاواتی این شهرستان گفت: پروژه‌ای که امروز افتتاح شد یکی از بزرگ‌ترین پروژه‌های عمرانی شمال غرب کشور است و به‌طور متوسط توان تولید 421 گیگاوات ساعت برق در سال را دارد.</p>
      <p>وی افزود: یکی دیگر از وجوه حائز اهمیت سردشت اهمیت گردشگری آن است که نیازمند است امکان وسیعی در این امر مهم ایجاد شود تا پتانسیل‌های گردشگری این شهرستان بالقوه شوند، در همین راستا باید استفاده از سدها را نیز گردشگری کرد و آن را به سمت مبحث گردشگری پیش راند که این امر که تابه حال بالفعل نشده بود امروز در سردشت اجرایی شده و دولت با تمام توان از این امر حمایت می‌کند.</p>
      <p>رئیس مجلس شورای اسلامی بیان کرد: در این برهه که  آمریکا ما را با مشکلات عدیده‌ای در زمینه اقتصاد روبه‌رو کرده ‌باید هوشمندانه و با طراحی درست از مشکلات عبور کنیم، خیلی از دستگاه‌ها و ظرفیت‌های نیروی انسانی  و تکنیک‌های علمی بالفعل و بلااستفاده مانده ‌که فعال کردن آنها و اشتغالشان حمایت دولت و بخش خصوصی را می‌طلبد.</p>
      <p>وی در پایان ضمن بزرگداشت یاد شهدا و جانبازان و قربانیان بمباران شیمیایی سردشت توسط رژیم بعثی عراق  گفت: کسی مقاومت مردم سردشت را فراموش می‌کند ملت سردشت حق بزرگی بر گردن ما دارند، باید این در تاریخ بماند و آبادانی و تمهیدات برای همه این بخش به بهترین شکل ممکن لحاظ شود و برای تحقق این امر بنیاد شهید و ارگان‌های از این دست نباید کم کاری کنند و مجلس نیز پیگیری خواهد کرد.</p>
      <p>در این مراسم رضا اردکانیان وزیر نیرو گفت: بر اساس برنامه زمان‌بندی و در راستای کمک به پایداری شبکه برق کشور، نخستین واحد این نیروگاهی که امروز افتتاح شد در زمان پیک مصرف برق تیرماه امسال  وارد مدار شد و دو واحد دیگر نیز به ترتیب در اوایل شهریور و مهرماه به شبکه سراسری برق پیوست.</p>
      <p>وی افزود: اجرای عملیات جانبی در این منطقه از جمله تصفیه‌خانه شهر‌های سردشت و ربط، احداث بیش از 15کیلومتر جاده جایگزین، احداث پل به‌طول 368 متر روی دریاچه سد مابین شهر‌های سردشت، مهاباد و بانه، احداث خط لوله گاز به طول بیش از هفت کیلومتر، علاوه بر اشتغال‌زایی موجب توسعه زیرساخت‌ها در این منطقه شده است.</p>
      <p>اردکانیان بیان کرد: چهل سال پیش با وجود برخورداری از منابع سرشار نفت و استفاده از امکانات خارجی تعداد تصفیه‌خانه‌های کشور به انگشتان یک دست نمی‌رسید اما امروز دویست و نود و نهمین تصفیه‌خانه را افتتاح کردیم که این نشان از پیشرفت تاکتیک‌های علمی در کشور است.</p>
    </article>
  </body>
</html>