<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/05/pogljad/suspilstvo/skorochennya-derzhsluzhbovcziv-koho-stosuyetsya-ta-choho-pryzvede"/>
    <meta property="og:site_name" content="Слово і Діло"/>
    <meta property="article:published_time" content="2019-11-05T16:25:48+00:00"/>
    <meta property="og:title" content="Скорочення держслужбовців: кого стосується та до чого призведе"/>
    <meta property="og:description" content="Хто працевлаштує 8 відсотків чиновників у регіонах та чим адмінреформа нової влади схожа на дії попередників?"/>
  </head>
  <body>
    <article>
      <h1>Скорочення держслужбовців: кого стосується та до чого призведе</h1>
      <address><time datetime="2019-11-05T16:25:48+00:00">05 Nov 2019, 16:25</time> by <a rel="author">Ігор Коліушко</a></address>
      <p>
        <b>Міністр Кабміну Дмитро <a href="https://www.slovoidilo.ua/2019/10/31/novyna/polityka/kabmini-anonsuvaly-skorochennya-shtatu-rda">Дубілет анонсував скорочення державних службовців на 8% до кінця року.</a> Звільнити мають 18 тис. 449 чиновників здебільшого в районних державних адміністраціях. Дубілет пообіцяв, що всім, хто підпадає під скорочення, допоможуть працевлаштуватися. Хоча ані міністр, ані його підлеглі не мають таких повноважень. Про це у коментарі «Слово і Діло» сказав голова правління Центру політико-правових реформ Ігор Коліушко.</b>
      </p>
      <p><i>«Це черговий приклад, який підтверджує, що наша нова влада діє абсолютно за старими методами. Проведення адмінреформи шляхом скорочення кількості державних службовців – це повернення до кучмівських методів»,</i> – зауважив юрист.</p>
      <related>
        <a href="https://www.slovoidilo.ua/2019/09/06/novyna/polityka/derzhsluzhba-kontraktom-ta-skasuvannya-ranhiv-peredbachaye-zakonoproekt-pro-perezavantazhennya-vlady"/>
      </related>
      <p>На його думку, це неправильно, тому що спочатку треба визначитися із зміною функціоналу, завершити реформу міністерств, потім проаналізувати центральні органи виконавчої влади і тільки тоді визначатися, треба когось звільняти або, навпаки, має збільшитися кількість чиновників.</p>
      <p><i>«З точки зору управління, це деструкція і користі не дає, а тільки підбурює державних службовців. Тому що ніхто не знає, кого скоротять, а кого залишать. При цьому всі припиняють працювати, починають думати, а що я робитиму, якщо мене скоротять?»</i> – пояснив Ігор Коліушко.</p>
      <p>Щодо обіцянки міністра працевлаштувати всіх скорочених чиновників, а йдеться про людей переважно похилого віку, які працюють у невеликих містах та селах, то Коліушко підкреслив, що у Кабміну немає таких повноважень.</p>
      <p><i>«В них немає жодного інструменту працевлаштування. За законом про державну службу працевлаштування здійснюється на конкурсних засадах. Тому всі розмови про працевлаштування – пусті обіцянки»,</i> – сказав він, додавши, що <i>«спочатку нова влада запровадила механізми звільняти кого можна і не можна в Кабінеті міністрів, тепер переносить це на місцевий рівень».</i></p>
      <p>Коліушко зауважив, що у <a href="https://www.slovoidilo.ua/2019/09/06/novyna/polityka/derzhsluzhba-kontraktom-ta-skasuvannya-ranhiv-peredbachaye-zakonoproekt-pro-perezavantazhennya-vlady">нещодавно ухваленому законі про перезавантаження влади</a> основні зміни стосувалися того, щоб спростити процес звільнення держслужбовця. <i>«Він вже набув чинності і за ним вже сотні людей звільнили»,</i> – сказав юрист.</p>
      <p>Нагадаємо, раніше ми писали, що <a href="https://www.slovoidilo.ua/2019/09/06/novyna/polityka/derzhsluzhba-kontraktom-ta-skasuvannya-ranhiv-peredbachaye-zakonoproekt-pro-perezavantazhennya-vlady">законопроект про перезавантаження влади передбачає держслужбу за контрактом та скасування рангів.</a></p>
      <p>Також експерт розповів «Слово і Діло», <a href="https://www.slovoidilo.ua/2019/10/18/pogljad/pravo/vykryvachi-korupcziyi-prymarna-vynahoroda-anonimiv-ta-ryzyky-shantazhu-derzhsluzhbovcziv">які ризики для держслужбовців несе закон про викривачів корупції.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/06/12/novyna/polityka/kabmin-stvoryv-derzhsluzhbu-etnopolityky-ta-svobody-sovisti"/>
        <a href="https://www.slovoidilo.ua/2019/05/20/novyna/polityka/sud-zaareshtuvav-kerivnyka-derzhsluzhby-zajnyatosti"/>
        <a href="https://www.slovoidilo.ua/2019/06/26/novyna/ekonomika/pensiyi-derzhsluzhbovcziv-ne-pidlyahayut-pereraxuvannyu"/>
      </related>
    </article>
  </body>
</html>