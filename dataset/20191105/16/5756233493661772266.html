<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620077/%D9%88%D8%A7%DA%A9%D9%86%D8%B4-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A8%D9%87-%D8%A7%D8%B8%D9%87%D8%A7%D8%B1%D8%A7%D8%AA-%D8%AA%D8%B1%D8%A7%D9%85%D9%BE-%D8%AF%D8%B1%D8%A8%D8%A7%D8%B1%D9%87-%D9%86%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T16:56:00+00:00"/>
    <meta property="og:title" content="واکنش لاریجانی به اظهارات ترامپ درباره نفت"/>
    <meta property="og:description" content="رئیس مجلس شورای اسلامی گفت: ملت ایران نشان داده در این کشور تفاوتی بین ترک، کرد و سایر اقوام وجود ندارد و همه اقوام در کنار هم به دنبال توسعه و آبادانی کشور هستند."/>
  </head>
  <body>
    <article>
      <h1>واکنش لاریجانی به اظهارات ترامپ درباره نفت</h1>
      <address>
        <time datetime="2019-11-05T16:56:00+00:00">05 Nov 2019, 16:56</time>
      </address>
      <p>
        <i>رئیس مجلس شورای اسلامی گفت: ملت ایران نشان داده در این کشور تفاوتی بین ترک، کرد و سایر اقوام وجود ندارد و همه اقوام در کنار هم به دنبال توسعه و آبادانی کشور هستند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی لاریجانی در مراسم افتتاح پروژه های آب و فاضلاب استان آذربایجان غربی که در مهاباد و بصورت ویدئو کنفرانس برگزار شد، افزود: دشمن در پی استفاده از مسئله تنوع اقوام در پی مسئله سازی است بنابراین ملت ایران با همدلی باید اقتصاد کشور را توسعه دهند.</p>
      <p>لاریجانی با اشاره به اینکه در نظام جمهوری اسلامی توجه به زیر بناهای کشور امر مهم است، تصریح کرد: همین تلاش ها در حوزه جاده سازی، نیرو و گاز نشان از توجه به آبادانی کشور است.</p>
      <p>رئیس مجلس شورای اسلامی با اشاره به اینکه امروز بیش از گذشته نیاز به آبادانی و توسعه داریم، خاطرنشان کرد: دشمن همواره در تلاش است با تحت تاثیر قرار دادن اقتصاد و توسعه کشور به ملت ایران آسیب بزند ولی در شرایط فعلی با اتحاد و همدلی این نقشه شوم دشمن را خنثی خواهیم کرد.</p>
      <p>وی با اشاره به سخنان اخیر رییس جمهور آمریکا درخصوص اینکه آمریکا تنها در پی نفت ملت ها است، یادآور شد: این سخنان نشان از چهره خبیث آمریکا است. ملت ایران نشان داده در این کشور تفاوتی بین ترک، کرد و سایر اقوام وجود ندارد و همه اقوام در کنار هم به دنبال توسعه و آبادانی کشور هستند.</p>
    </article>
  </body>
</html>