<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/slavisticka-devatenactka-prekvapive-vyhrala-v-barcelone-3-2/1817550?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T16:19:00+00:00"/>
    <meta property="og:title" content="Slávistická devatenáctka překvapivě vyhrála v Barceloně 3:2"/>
    <meta property="og:description" content="Barcelona - Fotbalisté Slavie do 19 let překvapivě zvítězili ve čtvrtém z šesti utkání Youth League v Barceloně 3:2 a oplatili soupeři dva týdny starou domácí prohru 0:4. Pražané v prostorách slavné akademie katalánského klubu La Masii brzy prohrávali, ale díky penaltě srovnali a v druhém poločase využili přesilovku."/>
  </head>
  <body>
    <article>
      <h1>Slávistická devatenáctka překvapivě vyhrála v Barceloně 3:2</h1>
      <address><time datetime="2019-11-05T16:19:00+00:00">05 Nov 2019, 16:19</time> by <a rel="author" href="http://www.ctk.cz/" target="_blank">ČTK</a></address>
      <p>Barcelona - Fotbalisté Slavie do 19 let překvapivě zvítězili ve čtvrtém z šesti utkání Youth League v Barceloně 3:2 a oplatili soupeři dva týdny starou domácí prohru 0:4. Pražané v prostorách slavné akademie katalánského klubu La Masii brzy prohrávali, ale díky penaltě srovnali a v druhém poločase využili přesilovku.</p>
      <p>"Byl to skvělý týmový výkon, předvedli jsme něco úžasného," řekl pro klubový <a href="https://www.slavia.cz/clanek.asp?id=Strelec-Toula-Skvely-tymovy-vykon-17105">web</a> střelec vítězného gólu Adam Toula. "Zklamalo nás, že jsme doma prohráli tak vysokým rozdílem. Jsme proto rádi, že jsme to dokázali napravit a předvedli parádní výkon," dodal slávistický útočník.</p>
      <p>Slávisté mají ve čtyřčlenné skupině na kontě dvě vítězství a dvě porážky. V tabulce jsou třetí se stejným bodovým ziskem jako druhý Dortmund, s nímž zatím mají lepší vzájemnou bilanci díky domácí výhře 1:0. Do další fáze postoupí dva týmy, Pražané v příštím kole přivítají 27. listopadu vedoucí Inter Milán.</p>
      <p>Stejně jako v prvním vzájemném duelu s Barcelonou otevřel skóre De La Fuente, ale v 41. minutě z penalty za ruku srovnal Červ. Jedenáct minut po pauze otočil stav Kosek a chvíli nato slávistům nahrálo vyloučení Sanze po druhé žluté kartě. Katalánci i v deseti měli šance, jednou hosty zachránila branková konstrukce a v 86. minutě už Mortimer vyrovnal. Jenže hned za minutu odpověděl po standardce Toula a rozhodl.</p>
      <p>"Hodně nám pomohla ta penalta, pak jsme se neskutečně nabudili. V druhé půli jsme byli v některých pasážích lepší a zaslouženě jsme vyhráli," dodal Toula.</p>
      <p>Youth League je na podzim rozdělená na dvě části. První, v níž startuje Slavia, kopíruje Ligu mistrů, druhá větev je určena pro dorostenecké mistry. České maximum v Youth League drží Příbram, která v sezoně 2015/16 došla do osmifinále.</p>
      <p>
        <b>Utkání 4. kola základní skupiny Youth League pro fotbalisty do 19 let:</b>
      </p>
      <p>
        <b>FC Barcelona - Slavia Praha 2:3 (1:1)</b>
      </p>
      <p>Branky: 16. De La Fuente, 86. Mortimer - 41. Červ z pen., 56. Kosek, 87. Toula. ČK: 58. Sanz (Barcelona).</p>
      <p>Sestava Slavie: Markovič - Bárta (64. Hošek), Štětka, Vincour, Kosek - Červ, Zinhasovič, Křišťan - Douděra (90. Vít), Toula, Zeronik (30. Felipe). Trenér: Hyský. </p>
      <p>
        <b> </b>
      </p>
      <p><b>Dortmund - Inter Milán 2:1 (0:0)</b> </p>
      <p>
        <b>Tabulka:</b>
      </p>
      <ul>
        <li>1. | Inter | 4 | 3 | 0 | 1 | 12:3 | 9</li>
        <li>2. | Dortmund | 4 | 2 | 0 | 2 | 5:7 | 6</li>
        <li>3. | Slavia | 4 | 2 | 0 | 2 | 4:10 | 6</li>
        <li>4. | Barcelona | 4 | 1 | 0 | 3 | 7:8 | 3</li>
      </ul>
    </article>
  </body>
</html>