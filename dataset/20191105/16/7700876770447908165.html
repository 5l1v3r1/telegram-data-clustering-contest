<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/05/cosa-centra-la-finanza-con-il-non-profit-lo-spiega-cantieri-viceversa/153194/"/>
    <meta property="og:site_name" content="VITA"/>
    <meta property="article:published_time" content="2019-11-05T16:31:00+00:00"/>
    <meta property="og:title" content="Cosa c’entra la finanza con il non profit? Lo spiega Cantieri Viceversa"/>
    <meta property="og:description" content="Mercoledì 13 novembre presentazione a Milano del rapporto sugli esiti del progetto nazionale che vuole creare sinergie tra terzo settore e operatori finanziari, colmare il gap fra domanda e offerta, sviluppare prodotti adatti ai bisogni delle associazioni"/>
  </head>
  <body>
    <article>
      <h1>Cosa c’entra la finanza con il non profit? Lo spiega Cantieri Viceversa</h1>
      <address><time datetime="2019-11-05T16:31:00+00:00">05 Nov 2019, 16:31</time> by <a rel="author">Clara Capponi*</a></address>
      <p>
        <b>Mercoledì 13 novembre presentazione a Milano del rapporto sugli esiti del progetto nazionale che vuole creare sinergie tra terzo settore e operatori finanziari, colmare il gap fra domanda e offerta, sviluppare prodotti adatti ai bisogni delle associazioni</b>
      </p>
      <p>Sempre di più si parla del non profit come un settore “in espansione” capace di produrre valore sociale ma soprattutto economico. A confermarlo anche <a href="https://csvnet.it/component/content/article/144-notizie/3432-la-crescita-inarrestabile-del-non-profit-49-in-soli-16-anni?Itemid=893"><u>gli ultimi numeri diffusi dall’Istat</u></a>, secondo cui il terzo settore “pesa oggi nel sistema complessivo di imprese e servizi per l’8% e il numero dei suoi dipendenti è il 7% del totale”.</p>
      <p>In questo contesto la finanza è pronta a fare la sua parte; cresce infatti l’interesse degli operatori finanziari per lo sviluppo di prodotti e servizi innovativi anche per gli enti del terzo settore e aumentano allo stesso tempo gli investimenti orientati verso imprese ad alto contenuto “sociale”.</p>
      <p>Tuttavia i due mondi fanno ancora fatica a “parlarsi”; la finanza sostenibile non riesce ad intercettare in modo sempre efficace le reali esigenze delle organizzazioni, mentre gli enti di terzo settore spesso non conoscono gli strumenti finanziari adatti a loro che il mercato è in grado di offrire.</p>
      <p>Per questo è nato “<b>Cantieri Viceversa – Network finanziari per il terzo settore</b>”, il progetto di <a href="http://www.forumterzosettore.it/"><u>Forum nazionale del terzo settore</u></a> e <a href="https://finanzasostenibile.it/"><u>Forum per la finanza sostenibile</u></a> che ha messo intorno a un tavolo enti non profit e operatori finanziari per creare sinergie e colmare il <i>gap</i> che separa la domanda e l’offerta di prodotti efficaci per il terzo settore. A distanza di poco più di un anno dall’avvio, i promotori hanno realizzato un rapporto (Lupetti editore) che racconta i principali risultati di questa esperienza e che verrà presentato <a href="https://csvnet.it/component/jevents/icalrepeat.detail/2019/11/13/3653/-/finanza-sostenibile-e-terzo-settore?Itemid=893"><u>mercoledì 13 novembre a Milano</u></a>.</p>
      <p>Al centro del volume i <b>dieci progetti esemplari realizzati da organizzazioni non profit</b>, selezionati per entrare nei 6 “Cantieri” in cui è articolato il progetto. Si tratta di iniziative che riguardano ambiti molto diversi: dall’invecchiamento attivo al “dopo di noi”, ma anche riqualificazione delle periferie, rilancio di aree rurali e recupero di immobili abbandonati per finalità culturali. La scelta è stata dettata da indicatori ben precisi – progetti di lungo periodo (superiore a 5 anni), con un forte impatto sulle comunità locali, che vedono una partnership fra pubblico e privato e che abbiano la capacità di diventare un modello replicabile anche da altre organizzazioni.</p>
      <p>Dopo una prima fase di analisi, all’interno dei sei cantieri tematici i referenti delle associazioni capofila hanno potuto incontrare vari esperti del settore – banche, società di gestione del risparmio fondazioni, assicurazioni, società responsabili di fondi di investimento – per esaminare insieme i prodotti finanziari esistenti e realizzare “prototipi” che potranno essere sviluppati anche in virtù della riforma legislativa che interessa il mondo del non profit.</p>
      <p><b>Anche CSVnet </b>ha sostenuto fin da subito lo sviluppo di Cantieri Viceversa: tra l’altro uno dei progetti analizzati è “Voce – volontari al centro” la <b>Casa del volontariato</b> che il Csv Milano ha in programma di realizzare con il recupero di uno spazio di 2500 mq nel quartiere Porta Nuova.</p>
      <p>“L’esperienza ventennale dei Csv a fianco soprattutto delle organizzazioni di volontariato meno strutturate, conferma che in questi enti l’analisi delle problematiche finanziarie e la valutazione dell’impatto degli aspetti finanziari nella loro gestione è ancora generalmente carente”, scrive il direttore di CSVnet <b>Roberto Museo</b> nel suo intervento all’interno del volume, sottolineando il ruolo dei centri di servizio per il volontariato, chiamati dal Codice del terzo settore anche a fornire “servizi di consulenza assicurativa, gestionale, ricerca fondi ed accesso al credito’ per tutti gli enti di terzo settore con volontari”.</p>
      <p>“Per la prima volta la finanza sociale entra formalmente nel sistema giuridico italiano ovvero nel ‘codice genetico’ del terzo settore – conclude Museo. – Ciò consentirà, anche al sistema dei CSV, di dare gambe alla scelta lungimirante del legislatore che riconosce ed incentiva la finanza sociale come strumento del bene comune”.</p>
      <hr/>
      <p>
        <i>
          <b>*Clara Capponi <a href="https://www.csvnet.it/">CSVnet</a></b>
        </i>
      </p>
      <related>
        <h4>Contenuti correlati</h4>
        <a href="http://www.vita.it/it/article/2019/11/04/kairos-il-tempo-dellazione-in-sei-incontri-per-ragionare/153174/"/>
        <a href="http://www.vita.it/it/article/2019/10/11/la-valutazione-dimpatto-sociale-vista-dai-csv/152941/"/>
        <a href="http://www.vita.it/it/article/2019/09/26/la-follia-dei-volontari-il-programma-della-conferenza-2019-di-csvnet/152777/"/>
        <a href="http://www.vita.it/it/article/2019/10/02/il-memoriale-che-da-un-nome-ai-naufraghi-di-lampedusa/152823/"/>
        <a href="http://www.vita.it/it/article/2019/10/07/gli-immigrati-volontari-giovani-istruiti-e-ben-integrati/152876/"/>
      </related>
    </article>
  </body>
</html>