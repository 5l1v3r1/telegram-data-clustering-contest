<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/ssha_vzhe_nichogo_ne_mozhut_vdiyaty_z_pivnichnym_potokom__2_1684153"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T16:28:00+00:00"/>
    <meta property="og:title" content="США вже нічого не можуть вдіяти з &quot;Північним потоком - 2&quot;"/>
    <meta property="og:description" content="Данія дала згоду на будівництво відрізка газопроводу в своїх територіальних водах, адже не могла постійно тримати оборону, доки США барилися з санкціями, тому Штатам запізно братися за справу - санкції щодо фінансування газопроводу вже не будуть ефективними."/>
  </head>
  <body>
    <article>
      <h1>США вже нічого не можуть вдіяти з "Північним потоком - 2"</h1>
      <address><time datetime="2019-11-05T16:28:00+00:00">05 Nov 2019, 16:28</time> by <a rel="author" href="https://zik.ua/author/bloomberg" target="_blank">Bloomberg</a></address>
      <p>
        <b>Данія дала згоду на будівництво відрізка газопроводу в своїх територіальних водах, адже не могла постійно тримати оборону, доки США барилися з санкціями, тому Штатам запізно братися за справу - санкції щодо фінансування газопроводу вже не будуть ефективними.</b>
      </p>
      <p>Про це пише <a href="https://www.bloomberg.com/opinion/articles/2019-11-01/u-s-can-t-stop-russia-after-denmark-s-nord-stream-2-approval">Bloomberg</a>.</p>
      <p>Російський проект трубопроводу для транспортування природного газу «Північний потік - 2» отримав останній дозвіл, необхідний, щоб подолати відстань між Ленінградською областю і балтійським узбережжям Німеччини. Ймовірно, для Сполучених Штатів зараз вже занадто пізно намагатися перешкодити Росії завершити цей проект до кінця року.</p>
      <p>«Північний потік - 2» - частина плану президента Росії Володимира Путіна з транспортування російського природного газу в Європу <a href="https://zik.ua/news/2019/10/13/gazova_viyna_rosii_z_ukrainoyu_yaki_naslidky_nese_dlya_ukrainy_pivnichnyy_potik2_1665977">без транзиту через Україну</a>. Новий трубопровід зможе транспортувати 55 мільярдів кубометрів природного газу, тобто більше половини того, що Росія зараз постачає через українську систему. Для України це означатиме втрату 3 мільярдів доларів на рік транзитних доходів. США хотіли б перешкодити цьому, а також не дати відносно дешевому газу з Росії стати перешкодою для збільшення експорту американського скрапленого природного газу в Європу. Президент Дональд Трамп стверджував, що Німеччина має високу залежність від російського газу, і неодноразово погрожував санкціями європейським компаніям, які беруть участь в цьому проекті.</p>
      <p>У той же час Росія поспішала з прокладанням газопроводу. 1 жовтня компанія «Газпром», головний російський експортер газу, заявила, що будівництво газопроводу завершено <a href="https://zik.ua/news/2019/10/02/budivnytstvo_pivnichnogo_potoku2_zaversheno_na_83__gazprom_1658823">на 83%</a>: 2 042 кілометри прокладені по дну Балтійського моря. Однак виникла несподівана завада: два роки Данія не давала дозволу на будівництво відрізка газопроводу в своїх територіальних водах. У середу <a href="https://zik.ua/news/2019/10/30/daniya_vydala_dozvil_na_budivnytstvo_pivnichnogo_potoku2_1679861">Данія нарешті дала згоду</a>, і тепер газопровід може пройти найкоротшим маршрутом. Як заявляє Газпром, ця ділянка буде побудована за п'ять тижнів.</p>
      <p>Для України це удар, але не сюрприз. <i>«Ми очікували, що це відбудеться цієї осені,</i> - таке повідомлення опублікував в Фейсбуці Андрій Коболєв, гендиректор Нафтогазу, української державної компанії, що управляє системою газопроводів. - <i>Принципова позиція Данії деякий час стримувала цей проект, але геополітичну зброю неможливо зупинити засобами регулювання суто торговельних відносин»</i>.</p>
      <figure>
        <img src="https://zik.ua/gallery/photo/w/f/wfefw.jpg"/>
        <figcaption>Ілюстрація espreso.tv</figcaption>
      </figure>
      <p>Справді, Данія не могла постійно тримати оборону, доки США барилися з санкціями. І не можна сказати, щоб недавні суперечки, пов'язані з зацікавленістю Трампа в придбанні Гренландії, зміцнили бажання датського уряду зволікати з дозволом на будівництво.</p>
      <p>Коболєв закликав Захід до санкцій як подальший крок. І в цьому його підтримують деякі американські законодавці. Сенатор-республіканець Тед Круз (Ted Cruz) обіцяв переконати своїх колег висунути законопроект, розроблений ним спільно з сенатором-демократкою Джин Шахін (Jeanne Shaheen). Він запроваджує санкції проти суден, які прокладають трубопровід.</p>
      <p>Цей законопроект, утім, навряд чи надовго уповільнить будівництво. Газпром користувався послугами швейцарського підрядника Allseas Group SA для прокладення газопроводу, але тепер він може скористатися власним судном «Академік Черський» для будівництва останнього відрізка.</p>
      <p>Тому США вже занадто пізно братися за справу. Санкції щодо фінансування газопроводу могли би бути ефективними на стадії, поки європейські компанії Royal Dutch Shell, Engie, Uniper, OMV і Wintershall не почали постачати все необхідне для будівництва. Санкції щодо суден, які прокладають газопровід, могли якось уплинути до початку будівельних робіт. Хай там як, вони могли дати Україні більше часу на повторні перемовини за договором про газовий транзит з Газпромом, який стікав наприкінці цього року.</p>
      <p>Коли будівництво «Північного потоку - 2» буде завершено, цей газопровід щонайменше допоможе Німеччині втілити її план відмови від вугілля до 2038 році. У цих планах країна не може цілком покладатися на поновлювані джерела енергії, у всякому разі не раніше прориву в технологіях зберігання. До речі, велика частина вугілля в Німеччині - це російське вугілля.</p>
      <p>Тепер Україна за підтримки ЄС хоче укласти десятирічний контракт на видобуток 40-60 мільярдів кубометрів природного газу. Але Росія наполягає, що будь-яка довгострокова угода має врегулювати претензії України на мільярди доларів до Газпрому, а на цей момент вона може погодитися тільки на короткострокову тимчасову угоду. Тим часом вона буде продовжувати роботу з доведення до повного робочого потенціалу як «Північного потоку - 2», так і «Турецького потоку», націленого на поставку газу до Південної Європи.</p>
      <p>
        <b>Леонід Бершидський</b>
      </p>
      <p>
        <b>Переклад: <a href="https://inosmi.ru/politic/20191105/246158454.html">ІноЗМІ</a></b>
      </p>
      <related>
        <h4>читайте також</h4>
        <a href="https://zik.ua/news/2019/09/18/ispyt_po_oligarham_zelenskomu_provalyty_ne_mozhna_1649565"/>
        <a href="https://zik.ua/news/2019/09/04/obmin_polonenymy_na_yaki_postupky_gotovyy_pity_prezydent_zelenskyy_1640019"/>
        <a href="https://zik.ua/news/2019/11/05/napady_na_zhurnalistiv_v_ukraini_1684109"/>
        <a href="https://zik.ua/news/2019/11/05/yak_dolar_zaminyv_soboyu_zoloto_i_zavoyuvav_uves_svit_1683973"/>
      </related>
    </article>
  </body>
</html>