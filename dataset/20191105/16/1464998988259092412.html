<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://anweshanam.com/index.php/india/news/police-men-starts-protest-in-delhi-after-police-lawyer-scuffle-tiz-hazari-court"/>
    <meta property="og:site_name" content="Anweshanam | Part of A.N.N News Private Limited"/>
    <meta property="article:published_time" content="2019-11-05T16:15:00+00:00"/>
    <meta property="og:title" content="പൊലീസുകാരുടെ അസാധാരണസമരം; പൊലീസ് സ്റ്റേഷനുകള്‍ സ്തംഭിച്ചു"/>
    <meta property="og:description" content="ന്യൂഡൽഹി: പൊലീസുകാരെ മര്‍ദ്ദിച്ച അഭിഭാഷകരെ അറസ്റ്റ് ചെയ്യണമെന്ന് ആവശ്യപ്പെട്ട് ഡൽഹിയിൽ  പൊലീസുകാരുടെ അസാധാരണസമരം. സമരത്തെ തുടര്‍ന്ന് ഡൽഹി പൊലീസിന്‍റെ പ്രവര്‍ത്തനങ്ങൾ സ്തംഭിച്ചു. നിയമപരമായ നടപടി സ്വീകരിക്കാമെന്ന് പൊലീസ് കമ്മീഷണര്‍ ഉറപ്പുനൽകിയെങ്കിലും അത് തള്ളി നൂറുകണക്കിന്..."/>
  </head>
  <body>
    <article>
      <h1>പൊലീസുകാരുടെ അസാധാരണസമരം; പൊലീസ് സ്റ്റേഷനുകള്‍ സ്തംഭിച്ചു</h1>
      <address><time datetime="2019-11-05T16:15:00+00:00">05 Nov 2019, 16:15</time> by <a rel="author" href="http://anweshanam.com/author/Ruhasina%20J%20R" target="_blank">Ruhasina J R</a></address>
      <p>ന്യൂഡൽഹി: പൊലീസുകാരെ മര്‍ദ്ദിച്ച അഭിഭാഷകരെ അറസ്റ്റ് ചെയ്യണമെന്ന് ആവശ്യപ്പെട്ട് ഡൽഹിയിൽ  പൊലീസുകാരുടെ അസാധാരണസമരം. സമരത്തെ തുടര്‍ന്ന് ഡൽഹി പൊലീസിന്‍റെ പ്രവര്‍ത്തനങ്ങൾ സ്തംഭിച്ചു. നിയമപരമായ നടപടി സ്വീകരിക്കാമെന്ന് പൊലീസ് കമ്മീഷണര്‍ ഉറപ്പുനൽകിയെങ്കിലും അത് തള്ളി നൂറുകണക്കിന് പൊലീസുകാര്‍ ഡൽഹി പൊലീസ് ആസ്ഥാനത്തിന് മുന്നിൽ പ്രതിഷേധം തുടരുകയാണ്.</p>
      <p>ഡൽഹിയിലെ തീസ്ഹസാരി, സാകേത് കോടതികളിൽ പൊലീസുകാരും അഭിഭാഷകരും തമ്മിൽ കഴിഞ്ഞ ദിവസങ്ങളിൽ ഏറ്റുമുട്ടിയിരുന്നു. കോടതിയിലെത്തുന്ന പൊലീസുകാരെ അഭിഭാഷകര്‍ തല്ലിയോടിക്കുന്ന സ്ഥിതിയാണ് ഇപ്പോഴുള്ളത്. ഇതിൽ പ്രതിഷേധിച്ചാണ് ഔദ്യോഗിക വേഷത്തിൽ ഡൽഹി പൊലീസ് സമരവുമായി തെരുവിലിറങ്ങിയത്. </p>
      <p>ഡൽഹി പൊലീസ് ആസ്ഥാനത്തിന് മുമ്പിൽ നൂറുകണക്കിന് പൊലീസുകാര്‍ തടിച്ചകൂടി. കുറ്റക്കാരായ അഭിഭാഷകരെ അറസ്റ്റ് ചെയ്യുക, നീതി ഉറപ്പാക്കുക എന്നിവയാണ് സമരക്കാരുടെ ആവശ്യം. ഞങ്ങളുടെ സുരക്ഷക്ക് വേണ്ടിയാണ് ഈ സമരം. നിങ്ങളുടെയും ജനങ്ങളുടെയും സുരക്ഷ ഉറപ്പാക്കുന്ന ഞങ്ങളെ ആര് സംരക്ഷിക്കും- പൊലീസുകാരനായ തുഷാര്‍ ചോദിക്കുന്നു.</p>
    </article>
  </body>
</html>