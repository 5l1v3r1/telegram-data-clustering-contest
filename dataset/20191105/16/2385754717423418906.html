<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595868/treis-pyrosvestes-exasan-ti-zoi-tous-apo-ekriksi-stin-italia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T16:53:00+00:00"/>
    <meta property="og:title" content="Τρεις πυροσβέστες έχασαν τη ζωή τους από έκρηξη στην Ιταλία"/>
    <meta property="og:description" content="Τρεις πυροσβέστες έχασαν σήμερα τη ζωή τους από έκρηξη που σημειώθηκε σε ακατοίκητη αγροικία στη βόρεια Ιταλία, ανακοίνωσε η ιταλική δικαιοσύνη, η οποία δεν..."/>
  </head>
  <body>
    <article>
      <h1>Τρεις πυροσβέστες έχασαν τη ζωή τους από έκρηξη στην Ιταλία</h1>
      <address><time datetime="2019-11-05T16:53:00+00:00">05 Nov 2019, 16:53</time> by <a rel="author">sigmalive</a></address>
      <p>Τρεις πυροσβέστες έχασαν σήμερα τη ζωή τους από έκρηξη που σημειώθηκε σε ακατοίκητη αγροικία στη βόρεια Ιταλία, ανακοίνωσε η ιταλική δικαιοσύνη, η οποία δεν αποκλείει «μια εγκληματική ενέργεια».</p>
      <p>Σύμφωνα με τα πρώτα στοιχεία της έρευνας, μια ομάδα πυροσβεστών έφθασε επιτόπου αφού δέχθηκε ειδοποίηση μετά τα μεσάνυχτα για διαρροή αερίου στη μικρή κοινότητα Κουαρνιέντο στο Πεδεμόντιο (Πιεμόντε).</p>
      <p>Μια έκρηξη σημειώθηκε γύρω στις 02:00 (τοπική ώρα, 03:00 ώρα Ελλάδας) ενώ βρισκόταν σε εξέλιξη η επέμβαση των πυροσβεστών για την κατάσβεση πυρκαγιάς και το κτίριο κατέρρευσε ολόκληρο πάνω τους.</p>
      <p>«Όλα σε κάνουν να σκεφτείς πως η έκρηξη μπορεί να ήταν ηθελημένη και οργανωμένη εσκεμμένα», δήλωσε ο εισαγγελέας της πόλης που βρίσκεται πολύ κοντά στην Αλεσάντρια, ο Ενρίκο Τσέρι, μετέδωσε το ιταλικό πρακτορείο ειδήσεων Agi.</p>
      <p>Σ' ένα διπλανό κτίριο, οι ερευνητές βρήκαν ενδείξεις για έναν μηχανισμό που μπορεί να πυροδοτηθεί από απόσταση.</p>
      <p>«Έγιναν εκρήξεις κατά διαστήματα. Βρήκαμε ηλεκτρικά καλώδια, έναν πυροκροτητή και ένα γκαζάκι», διευκρίνισε ο εισαγγελέας. Αν και κάνει λόγο για ενδεχόμενη «εγκληματική ενέργεια», αποκλείει ωστόσο κάθε περίπτωση η επίθεση να ήταν τρομοκρατική.</p>
      <p>Οι πυροσβέστες που έχασαν τη ζωή τους ήταν ηλικίας 32, 38 και 46 ετών.</p>
      <p>Δύο άλλα πρόσωπα, καθώς κι ένας χωροφύλακας, που τραυματίσθηκαν, μεταφέρθηκαν σε νοσοκομεία.</p>
    </article>
  </body>
</html>