<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kachura-podaje-v-sud-na-chornovol-637906.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T16:11:35+00:00"/>
    <meta property="og:title" content="Качура подає в суд на Чорновол"/>
    <meta property="og:description" content="«Але не треба мені «лестити», і говорити, що я був в громадській організації замість Віктора Медведчука», - заявив депутат Качура"/>
  </head>
  <body>
    <article>
      <h1>Качура подає в суд на Чорновол</h1>
      <address>
        <time datetime="2019-11-05T16:11:35+00:00">05 Nov 2019, 16:11</time>
      </address>
      <h4>«Але не треба мені «лестити», і говорити, що я був в громадській організації замість Віктора Медведчука», - заявив депутат Качура</h4>
      <p>Народний депутат від «Слуги народу» Олександр Качура подає в суд на народну депутатку восьмого скликання Тетяну Чорновол за її блог про зв'язки Качури з Віктором Медведчуком і Анатолієм Шарієм.</p>
      <p>«Я готую позов, і там будуть додані документи, які спростовують все написане нею», - сказав депутат, якого цитує<a href="https://censor.net.ua/ua/news/3157907/nardep_vid_sn_kachura_podaye_v_sud_na_chornovol_za_yiyi_blog_pro_zvyazky_nardepa_z_medvedchukom_i_shariyem"> Цензор.НЕТ.</a></p>
      <p>На запитання, чи працював він з «Українським вибором», Качура відповів, що дійсно на початку 2012 в студентські роки як керівник «Об'єднаної молоді» брав участь у спільній акції боротьби зі СНІДом з роздачі презервативів для студентів київських вишів.</p>
      <p>«Але не треба мені «лестити», і говорити, що я був в громадській організації замість Віктора Медведчука. Можна подивитися в реєстрі, що керівник цієї організації ніколи не змінювався», - заявив депутат.</p>
      <p>«Що стосується моєї нібито причетності до партії Шарія, то я до нього ніякого стосунку не маю. Але дивлюся його блог. Я знаю Анатолія Жилу. Ми працювали на зорі юридичної кар'єри в Укрюрцентрі, багато років тому, він створив партію «Об'єднана Україна», а потім задовго до перейменування на «Партію Шарія» вийшов з неї. Я тут до чого?» - запитав депутат.</p>
      <p>Щодо третього пункту про ухилення від податків Качура відповів, що дійсно володів інформагентством «Українська позиція», і навіть створив сайт, але потім продав фірму новому власнику за кілька місяців до інциденту. Ті оформили його на ту ж адресу, що і інші підприємства, і коли щодо одного з них проводили перевірки, то в список потрапило й інформагентство.</p>
      <p>«Але, наскільки я знаю, у нього навіть не відкриті рахунки, яке переведення коштів з рахунків в готівку, як пише Чорновіл», - сказав Качура. Він запевнив, що готовий надати всі документи, які підтвердять неправдивість слів Чорновол.</p>
      <p>Нагадаємо, раніше колишня депутатка Верховної Ради Тетяна Чорновол («Народний фронт») <a href="https://glavcom.ua/news/deputata-vid-slugi-narodu-vikrili-u-spivpraci-z-kumom-putina-foto-637580.html">розповіла, що депутат «Слуги народу» Олександр Качура співпрацював із Віктором Медведчуком.</a></p>
      <related>
        <a href="https://glavcom.ua/video/sluga-narodu-tkachenko-zaselivsya-v-nezadeklarovaniy-majetok-na-truhanovomu-ostrovi-637774.html"/>
        <a href="https://glavcom.ua/news/skandalniy-sluga-narodu-proponuje-radi-prodovzhiti-u-shkolah-mozhlivist-vikladannya-rosiyskoyu-movoyu-do-2023-roku-637027.html"/>
        <a href="https://glavcom.ua/news/slugi-narodu-otrimuyut-zarplatu-u-konvertah-pranker-zliv-perepisku-iz-zastupnikom-golovi-frakciji-637650.html"/>
      </related>
    </article>
  </body>
</html>