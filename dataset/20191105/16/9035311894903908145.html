<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/05/fransa-ve-cin-den-paris-antlasmasina-geri-cevrilemez-notu"/>
    <meta property="og:site_name" content="euronews"/>
    <meta property="article:published_time" content="2019-11-05T16:44:49+00:00"/>
    <meta property="og:title" content="Fransa ve Çin'den Paris Antlaşması'na 'geri çevrilemez' notu"/>
    <meta property="og:description" content="Amerika Birleşik Devletleri'nin Paris İklim Antlaşması'ndan çekilme yönünde ilk resmi adımı atmasından saatler sonra Fransa Cumhurbaşkanı Emmanuel Macron ve Çin Devlet Başkanı Şi Cinping'in antlaşmanın &quot;geri çevrilemez&quot; olduğuna vurgu yapan bir metni imzalamaya hazırlandığı açıklandı"/>
  </head>
  <body>
    <article>
      <h1>Fransa ve Çin'den Paris Antlaşması'na 'geri çevrilemez' notu</h1>
      <address><time datetime="2019-11-05T16:44:49+00:00">05 Nov 2019, 16:44</time> by <a rel="author">Faruk Can</a></address>
      <p>Amerika Birleşik Devletleri'nin Paris İklim Antlaşması'ndan çekilme yönünde ilk resmi adımı atmasından saatler sonra Fransa Cumhurbaşkanı Emmanuel Macron ve Çin Devlet Başkanı Şi Cinping'in antlaşmanın "geri çevrilemez" olduğuna vurgu yapan bir metni imzalamaya hazırlandığı açıklandı.</p>
      <p>Şangay'da bulunan ve Cinping ile birlikte Şangay Ticaret Fuarını ziyaret eden Macron Cinping'le Fransız standına da uğradı ve birlikte şarap tadımında bulundu.</p>
      <p>ABD'nin kararından sonra gazetecilere konuşan Fransız cumhurbaşkanlığı ofisinden bir yetkili bu adımın Fransa ve Çin'in işbirliğini daha önemli hale getirdiğini ve iki başkanın metni çarşamba günü imzalayacağını belirtti.</p>
      <p>Fuarda bir konuşma yapan Macron da Fransa ve Çin arasındaki küresel ısınmayı tetikleyen emisyonları azaltma yolundaki işbirliğinin kesin olduğunu belirtere "Paris Antlaşmasının şartlarını yerine getirmek istiyorsak, emisyonları düşürme çabalarımızı önümüzdeki yıl daha da artırmalı ayrıca 2030 ve 2050 için yeni hedefler koymalıyız." sözlerini kullandı.</p>
      <h3>Çin ve Fransa hedefleri güncelleme sözü vermişti</h3>
      <p>G20 zirvesinde Fransa ve Çin iklim kriziyle mücadele için halihazırda verdikleri hedefleri mümkün olan en yüksek seviyeye çekme sözü vermişti.</p>
      <p>2015 yılında imzalanan Paris Antlaşması da ülkelerin imkanı olduğunda daha cesur hedefler koymasını teşvik ediyor.</p>
      <p>Amerika Birleşik Devletleri antlaşmadan çekileceğini söyleyen ilk ülke oldu fakat aralarında Türkiye, Rusya, İran ve Irak'ın da olduğu 10 ülke antlaşmayı imzalamasına rağmen henüz onaylamadı.</p>
      <ul>
        <li>
          <a href="https://tr.euronews.com/2019/10/29/video-yokolus-isyani-iklim-krizini-durdurmak-icin-turkiye-surekli-eylem-halinde-olacagiz">Yokoluş İsyanı: İklim krizini durdurabilmek için Türkiye'de sürekli eylem halinde olacağız</a>
        </li>
        <li>
          <a href="https://tr.euronews.com/2019/10/22/arastirma-toplu-agaclandirma-iklim-krizi-ile-mucadelede-yeterli-degil">Araştırma: Toplu ağaçlandırma iklim krizi ile mücadelede yeterli değil</a>
        </li>
      </ul>
    </article>
  </body>
</html>