<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/dette-har-ikke-skjedd-pa-flere-tiar/71786676"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T16:11:57+00:00"/>
    <meta property="og:title" content="- Dette har ikke skjedd på flere tiår"/>
    <meta property="og:description" content="Keanu Reeves opptreden på den rød løperen vekker internasjonal oppsikt."/>
  </head>
  <body>
    <article>
      <h1>- Dette har ikke skjedd på flere tiår</h1>
      <h2>Keanu Reeves opptreden på den rød løperen vekker internasjonal oppsikt.</h2>
      <address><time datetime="2019-11-05T16:11:57+00:00">05 Nov 2019, 16:11</time> by <a rel="author">Ingunn Dorholt</a></address>
      <p>Som en av Hollywoods mest populære skuespillere siden slutten av 80-tallet, skulle man kanskje ikke tro at <a href="https://www.dagbladet.no/kultur/syk-drapsorgie/71131345">Keanu Reeves (55) ville ha problemer på damefronten</a>. Men den libanesiskfødte skuespilleren har hatt alt annet enn hell i kjærligheten gjennom sitt 55 år lange liv.</p>
      <p>I 2001 mistet han sin 28 år gamle ekskjæreste, <a href="https://www.dagbladet.no/kultur/keanus-kjaereste-omkom/65704516">skuespilleren Jennifer Syme, i en tragisk bilulykke</a>. To år tidligere hadde paret også mistet sin ufødte datter i en dødfødsel.</p>
      <p>Siden den gang har skuespilleren vært koblet til flere kvinner, uten at det har vist seg å bli noe varig, og han er forblitt ugift og uten egne barn.</p>
      <p>
        <b>Denne uka var det imidlertid mange som sperret opp øynene, da Reeves dukket opp på den rød løperen hånd i hånd med kvinnen det har versert romanserykter om i flere år.</b>
      </p>
      <figure>
        <img src="https://dbstatic.no/71786705.jpg?imageId=71786705&amp;x=0&amp;y=2.2339027595269&amp;cropw=100&amp;croph=78.580814717477&amp;width=482&amp;height=598"/>
        <figcaption><b>MELANKOLSK:</b> Keanu Reeves blir gjerne omtalt som både mediesky og melankolsk, men også jordnær. Her er han avbildet under en premiere i Los Angeles i juni. Foto: NTB Scanpix Vis mer</figcaption>
      </figure>
      <h3>«Sad Keanu»</h3>
      <p>Få andre skuespillere med liknende berømmelse har vernet om privatlivet like godt som «Matrix»-stjerna. Han dukker sjelden opp på rød løper - og om han gjør det, er det sjelden med andre enn sine skuespillerkolleger.</p>
      <p>55-åringen, som har vokst opp med moren og søsteren i New York og Toronto, har gjerne vært omtalt som «tilbaketrukket», «jordnær» og «melankolsk».</p>
      <p>
        <b>I åra etter at han mistet både sin ufødte datter og tidligere kjæreste, ble det påstått at stjerna gikk i terapi, men han har sjelden uttalt seg direkte om dødsfallene, eller hvordan dette har påvirket ham.</b>
      </p>
      <p>I 2006 gjorde han et unntak, da han uttalte følgende, ifølge Contactmusic:</p>
      <p>- Når mennesker du elsker forsvinner, så er du alene. Jeg savner å være en del av deres liv og at de er en del av mitt.</p>
      <p>
        <b>- Jeg lurer på hvordan nåtida ville vært om de var her - hva vi ville gjort sammen. Jeg savner alle de fantastiske tingene som aldri vil bli noe av, fortsatte han.</b>
      </p>
      <p>I 2010 gikk et «meme» med tittelen «Sad Keanu» viralt. Bakgrunnen var et bilde som viste skuespilleren alene på en benk med en sandwich i hånda, noe som fikk fansen til å tenke at «John Wick»-stjerna alltid var lei seg. Som følge av dette, arrangerte fansen «Cheer Up, Keanu»-dag 15 juni, i håp om å muntre ham opp.</p>
      <figure>
        <img src="https://dbstatic.no/71786709.jpg?imageId=71786709&amp;x=0&amp;y=0&amp;cropw=99.844236760125&amp;croph=97.465886939571&amp;width=641&amp;height=501"/>
        <figcaption><b>GIKK VIRALT:</b> Dette bildet fra 2010 sørget blant annet for at et «meme» med tittelen «Sad Keanu» gikk viralt. Foto: NTB Scanpix Vis mer</figcaption>
      </figure>
      <h3>Hånd i hånd</h3>
      <p>De siste åra har imidlertid fotografene flere ganger avbildet Reeves sammen med en «mystisk» kvinne. Bildene, som raskt har dukket opp i den kulørte delen av pressen, fikk fansen til å sperre opp øynene, ettersom Reeves ofte ble avbildet smilende sammen med denne kvinnen.</p>
      <figure>
        <img src="https://dbstatic.no/71786713.jpg?imageId=71786713&amp;x=0&amp;y=0&amp;cropw=99.844236760125&amp;croph=98.080808080808&amp;width=641&amp;height=971"/>
        <figcaption><b>HÅND I HÅND:</b> Keanu Reeves og Alexandra Grant dukket opp hånd i hånd på den rød løperen i Los Angeles. Foto: NTB Scanpix Vis mer</figcaption>
      </figure>
      <p>
        <b>For halvannet år siden kunne Daily Mail avsløre at den «mystiske» kvinnen<a href="https://www.seher.no/kjendis/na-er-filmstjernens-mystiske-date-avslort/69338269"> var fotograf, poet og kunstner Alexandra Grant (46)</a>.</b>
      </p>
      <p>Da Reeves lørdag ankom Guccis kunst- og filmarrangement LACMA Art + Film Gala i Los Angeles, kom skuespilleren hånd i hånd med Grant, og de to poserte velvillig foran den internasjonale pressen. Ifølge <a href="https://www.dailymail.co.uk/tvshowbiz/article-7649103/Keanu-Reeves-55-goes-public-girlfriend-DECADES.html">flere medier</a>, deriblant <a href="https://www.unilad.co.uk/film-and-tv/keanu-reeves-walked-the-red-carpet-with-his-girlfriend-for-first-time-in-20-years/">Unilad</a> og <a href="https://www.elle.com/culture/celebrities/a29695865/who-is-alexandra-grant-keanu-reeves-girlfriend/">Elle</a>, er det første gang Reeves gjør dette på svært mange år.</p>
      <figure>
        <img src="https://dbstatic.no/71786715.jpg?imageId=71786715&amp;width=1024&amp;height=615"/>
        <figcaption><b>POSERTE:</b> De to tok seg angivelig god tid til å la seg fotografere, men kommenterte ikke sin relasjon. Foto: NTB Scanpix Vis mer</figcaption>
      </figure>
      <p><a href="https://www.dailymail.co.uk/tvshowbiz/article-7649103/Keanu-Reeves-55-goes-public-girlfriend-DECADES.html">Daily Mail</a> skriver på sin side at skuespilleren aldri har posert på den røde løperen sammen med en kjæreste gjennom hele sin over 30 år lange karriere. Imidlertid er det altså ikke blitt bekreftet at Grant og Reeves faktisk er kjærester.</p>
      <p>
        <b>Det viser seg for øvrig at den sølvhårede, mystiske kvinnen har kjent Reeves lenge. De to jobbet blant annet sammen med boka «Ode to Happiness» i 2011.</b>
      </p>
      <p>De samarbeidet på nytt i 2016, med boka «Shadows», da Grant fotograferte Reeves mens han spilte inn filmen «John Wick 2». Siden den gang har de deltatt på flere arrangementer sammen, og poserte blant annet sammen for Vogue i Spania.</p>
      <p>Det har likevel vært uvisst hvorvidt de to var mer enn bare gode venner. At de to nå holder hender foran et internasjonalt pressekorps, er det mange som tolker som et endelig tegn på at de to er i et forhold, selv om duoen ikke har kommentert relasjonen offentlig.</p>
      <h3>Flere Hollywood-stjerner</h3>
      <p>Opp gjennom åra har den populære skuespilleren blant annet blitt koblet til stjerner som skuespiller<a href="https://www.dagbladet.no/kjendis/fryktet-hun-skulle-miste-sonnen-da-ektemannen-var-utro---hadde-aldri-tilgitt-meg-selv/69914264"> Sandra Bullock (55)</a> og den britiske fotografen Amanda De Cadenet (47).</p>
      <figure>
        <img src="https://dbstatic.no/71786730.jpg?imageId=71786730&amp;x=2.4291497975709&amp;y=0&amp;cropw=97.570850202429&amp;croph=99.857142857143&amp;width=482&amp;height=700"/>
        <figcaption><b>HETT PAR:</b> De kledde hverandre godt, men forholdet mellom Keanu Reeves og Charlize Theron, ble kortvarig. Foto: NTB Scanpix Vis mer</figcaption>
      </figure>
      <p>Også i 2010 trodde mange at «Speed»-stjerna hadde funnet kjærligheten på nytt, da han ble koblet til skuespillerkollega<a href="https://www.dagbladet.no/kjendis/innrommer-narkotikabruk/71119887"> Charlize Theron (44)</a>, men heller ikke dette utviklet seg til å bli noe varig. I 2015 verserte det også rykter om at Reeves hadde et forhold til skuespiller Jamie Clayton (41).</p>
      <p>Nå er det altså en annen kvinne som stjeler spalteplassen for sin omgang med Hollywood-stjerna.</p>
    </article>
  </body>
</html>