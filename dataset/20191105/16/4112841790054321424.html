<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76247-Mariana-Kocnera-a-Pavla-Ruska-usvedcuje-z-falsovania-zmeniek-aj-bakalarska-praca-mladej-novinarky"/>
    <meta property="og:site_name" content="REFRESHER"/>
    <meta property="article:published_time" content="2019-11-05T16:32:00+00:00"/>
    <meta property="og:title" content="Mariana Kočnera a Pavla Ruska usvedčuje z falšovania zmeniek aj bakalárska práca mladej novinárky"/>
    <meta property="og:description" content="Dnes pokračoval súdny proces v kauze údajného falšovania zmeniek TV Markíza dvanástym dňom. Vypovedali svedkovia oboch strán."/>
  </head>
  <body>
    <article>
      <h1>Mariana Kočnera a Pavla Ruska usvedčuje z falšovania zmeniek aj bakalárska práca mladej novinárky</h1>
      <address><time datetime="2019-11-05T16:32:00+00:00">05 Nov 2019, 16:32</time> by <a rel="author">Viktor Kniš</a></address>
      <p>
        <b>Dnes pokračoval súdny proces v kauze údajného falšovania zmeniek TV Markíza dvanástym dňom. Vypovedali svedkovia oboch strán.</b>
      </p>
      <p>Súdny proces, ktorý má dokázať, či<b> Marian Kočner </b>a<b> Pavol Rusko</b> sfalšovali zmenky TV Markíza v hodnote 69 miliónov eur, dnes pokračoval dvanástym dňom. Prokuratúra tvrdí, že Rusko a Kočner zmenky podpísali len nedávno, aby si mohli bezdôvodne nárokovať vyplatenie vysokej čiastky, oni namietajú a snažia sa dokázať, že 4 zmenky sú spred 20 rokov, keď bol Pavol Rusko riaditeľom Markízy. </p>
      <p>Jediný predvolaný svedok, ktorý existenciu zmeniek potvrdil, bola exmanželka Viera Rusková. Proti obvineným svedčí aj<b> Peter Tóth</b> – bývalý príslušník SIS, ktorý dlhodobo s Marianom Kočnerom spolupracoval a za peniaze pre neho sledoval novinárov vrátane zavraždeného Jána Kuciaka.</p>
      <related>
        <a href="https://refresher.sk/68989-5-veci-ktore-by-si-mal-vediet-o-kauze-zmenky-Ako-vraj-chceli-Marian-Kocner-a-Pavol-Rusko-z-Markizy-vytiahnut-69-milionov-eur"/>
      </related>
      <p>Kočnerova Threema sa už nečítala, pretože obe strany použili všetko, čo sa podľa nich týka kauzy zmenky. Komunikácia bude použitá proti Marianovi Kočnerovi aj v súdnom procese, v ktorom je obvinený z objednávky vraždy Jána Kuciaka a jeho snúbenice Martiny Kušnírovej. Podľa obžaloby si Kočner vraždu objednal, pretože novinár odhaľoval jeho ekonomickú trestnú činnosť. </p>
      <figure>
        <img src="https://i.refresher.sk/public/vik/sept_2019/5november2019_Kocner_Sud_29659665.jpg"/>
      </figure>
      <h3>Kočnera a Ruska usvedčuje z falšovania aj bakalárska práca</h3>
      <p>Súd vypočul reportérku denníka SME Ninu Sobotovičovú, ktorá vo februári 2017 pracovala na bakalárskej práci, ktorej témou bola práve kauza Gamatex. Išlo o pokus Kočnera spolu s predstaviteľmi organizovaného zločinu ovládnuť TV Markíza v roku 1998. Pri príprave bakalárskej práce robila novinárka rozhovor s Kočnerom aj s Ruskom. </p>
      <p>Na súde potvrdila, že Rusko jej v rozhovore síce spomínal zmenky, išlo však o úplne iné zmenky, nie tie, kvôli ktorým sú Marian Kočner a Pavol Rusko obžalovaní. <i>„Nič také mi nespomínal,“</i> reaguje Sobotovičová na otázku o štyroch zmenkách pre Mariana Kočnera v hodnote 69 miliónov eur.</p>
      <related>
        <a href="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
      </related>
      <p>Otázky reportérke kládol aj obžalovaný Marian Kočner v snahe diskreditovať ju ako svedkyňu. Poukazoval na to, že nemá dostatočne odborné vzdelanie ani skúsenosti na to, aby hovorila o tom, čo sa dialo pred dvadsiatimi rokmi. </p>
      <p>Šéfka právneho oddelenia TV Markíza Lucia Tandlich podľa <a href="https://domov.sme.sk/c/22252259/minuta-po-minute-sud-s-kocnerom-zmenky-tv-markiza-12-den.html#prehlad">SME</a> povedala: <i>“V tom čase ešte nemal Rusko doručenú žalobu zo súdu a preto nevedel, ako obžalovaný Kočner naloží s vymyslenými zmenkami, a preto jej ich ani nespomínal, pretože nevedel, či obžalovaný Kočner bude Markízu vydierať alebo si zmenky uplatní na súde."</i></p>
      <p>
        <b>Svedkyňa Nina Sobotovičová</b>
      </p>
      <figure>
        <img src="https://i.refresher.sk/public/vik/sept_2019/5november2019_Kocner_Sud_21659639.jpg"/>
        <figcaption>
          <cite>TASR - Martin Baumann</cite>
        </figcaption>
      </figure>
      <h3>Ani oligarcha Fiľo o zmenkách nevie </h3>
      <p>Ďalší, kto by mal o zmenkách vedieť, ak by boli skutočné, bol podnikateľ Milan Fiľo – kľúčový investor TV Markíza okolo roku 2000. Jeden z najbohatších mužov na Slovensku pred súdom povedal, že nikdy nebola žiadna zmienka o zmenkách: <i>„Nie, nikdy som nepočul o zmenkách,</i>“ potvrdil. </p>
      <related>
        <a href="https://refresher.sk/69851-10-dolezitych-informacii-o-tom-preco-zavrazdili-Jana-Kuciaka-a-jeho-snubenicu-a-aky-vplyv-mala-vrazda-na-Slovensko"/>
      </related>
      <p><i>„Ani tento veľmi dôležitý svedok nemal najmenšie informácie o zmenkách, napriek tomu, že do Markízy investoval výrazný kapitál,”</i> komentuje výpoveď oligarchu Fiľa prokurátor Ján Šanta. </p>
      <p><i>„Je to úplne jednoznačné, svedok Fiľo bol kľúčový investor a aj z jeho výpovede vyplýva, že pokiaľ by mal vedomosť, že investuje do spoločnosti, ktorá ručí zmenkami za 500 miliónov, tak by to nikdy neurobil. Zmenky boli antedatované a nikdy v roku 2000 neboli podpísané,” </i>dodal právny zástupca Markízy Daniel Lipšic. </p>
      <p>
        <b>Na snímke svedok Milan Fiľo</b>
      </p>
      <figure>
        <img src="https://i.refresher.sk/public/vik/sept_2019/5november2019_Kocner_Sud_31659697.jpg"/>
      </figure>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/76194-Kocnerova-dcera-na-sude-spochybnovala-svedka-a-nechcela-odpovedat-na-otazky-z-coho-zije"/>
        <a href="https://refresher.sk/70355-Slovenskou-divocinou-Boli-sme-v-tajuplnych-pralesoch-patrat-ako-pomoct-nasej-prirode-Stretli-sme-aj-medveda-a-jelene"/>
        <a href="https://refresher.sk/70132-Cesko-smuti-Pamiatke-Karla-Gotta-sa-do-Prahy-prisli-poklonit-desattisice-ludi-Fotoreport"/>
        <a href="https://refresher.sk/69880-Nocna-Bratislava-je-ovela-nebezpecnejsia-ako-psychiatria-Stravili-sme-tri-dni-v-pezinskej-nemocnici-kde-liecia-dusevne-chorych"/>
        <a href="https://refresher.sk/69559-Nazreli-sme-do-romskych-domov-a-boli-sme-prekvapeni-Nasli-sme-vesele-interiery-slusne-byvanie-chut-stavat-a-pracovat"/>
        <a href="https://refresher.sk/69694-Aka-bola-Biela-noc-2019-Nechybali-dlhe-rady-no-na-vysvietene-Lido-ci-obrovsku-Zem-sa-oplatilo-pockat"/>
        <a href="https://refresher.sk/69059-Patrali-sme-ako-ziju-ludia-bez-domova-na-vychode-Slovenska-a-narazili-sme-na-les-kde-sa-chodi-v-Presove-za-sexom"/>
        <a href="https://refresher.sk/68167-Vam-to-neublizi-nam-to-pomuze-Prahou-prosel-duhovy-pochod-Prague-Pride-Fotoreportaz"/>
      </related>
    </article>
  </body>
</html>