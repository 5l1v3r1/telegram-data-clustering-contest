<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/cronaca/scuola_concorso_precari-6491441/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T16:11:00+00:00"/>
    <meta property="og:title" content="Entro il 2019 ci sarà un concorso straordinario per docenti"/>
    <meta property="og:description" content="Allo studio anche un piano per assicurare docenti di sostegno per ogni studente disabile"/>
  </head>
  <body>
    <article>
      <h1>Entro il 2019 ci sarà un concorso straordinario per docenti</h1>
      <h2>Allo studio anche un piano per assicurare docenti di sostegno per ogni studente disabile</h2>
      <address><time datetime="2019-11-05T16:11:00+00:00">05 Nov 2019, 16:11</time> by <a rel="author">Rita Nocchi</a></address>
      <p>"Intendo realizzare un <b>sistema di reclutamento</b> moderno del <b>personale scolastico</b>". Lo ha affermato il ministro dell'Istruzione, Lorenzo Fioramenti, che ha completato martedì l'illustrazione al Senato delle linee programmatiche del suo ministero.  "La strada scelta dal governo e concordata con le organizzazioni sindacali - ha spiegato Fioramonti - si sviluppa lungo due linee di intervento: accanto al <b>concorso ordinario</b> per la scuola secondaria è previsto entro il 2019 un <b>concorso straordinario</b> riservato al personale precario con almeno tre anni di servizio.</p>
      <p>Il decreto - ha proseguito il ministro - interviene anche a dare risposte ai <b>docenti non abilitati</b>, che oltre a poter partecipare al concorso potranno ottenere l'abilitazione all'insegnamento purché abbiano <b>36 mesi di servizio</b> svolti sia nelle scuole statali sia in quelle paritarie".</p>
      <h3>"Docenti di sostegno per tutti gli alunni con disabilità"</h3>
      <p>Ma non solo. Per Fioramonti, è necessario intervenire con delle soluzioni concrete e lavorare per cercare di garantire fin dall'avvio dell'anno scolastico il <b>docente di sostegno</b> per tutti gli alunni con <b>disabilità</b>".  "A questo riguardo - ha dichiarato il ministro - la prima soluzione che vogliamo mettere in campo, avviandola con una interlocuzione con il Mef, è la stabilizzazione di una quota considerevole dei posti di sostegno da realizzare attraverso un allargamento dei posti in organico di diritto e riducendo in ugual misura quelli in organico di fatto".</p>
      <p>Fioramonti ha aggiunto: "Stiamo anche predisponendo una misura che consenta una prima formazione sui temi dell'inclusione già durante l'anno in corso rivolta a tutti i docenti: su questo abbiamo già stanziato milioni di euro perché la scuola inclusiva non è soltanto quella che ha docenti di sostegno opportunamente formati ma è una scuola - ha concluso - che in tutte le sue ramificazioni e competenze concepisce la disabilita' come un elemento integrato all'interno della struttura della comunità scolastica". </p>
      <related>
        <a href="https://www.agi.it/cronaca/fioramonti_cambiamenti_climatici_materie_scuola-6491570/news/2019-11-05/"/>
      </related>
    </article>
  </body>
</html>