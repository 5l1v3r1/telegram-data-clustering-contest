<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Lilyana-Pavlova-zapochna-rabota-kato-viceprezident-na-Evropeiskata-investicionna-banka-911421"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T16:42:00+00:00"/>
    <meta property="og:title" content="Лиляна Павлова започна работа като вицепрезидент на Европейската инвестиционна банка"/>
    <meta property="og:description" content="Лиляна Павлова встъпи в длъжност като вицепрезидент и член на Управителния комитет на Европейската и..."/>
  </head>
  <body>
    <article>
      <h1>Лиляна Павлова започна работа като вицепрезидент на Европейската инвестиционна банка</h1>
      <address>
        <time datetime="2019-11-05T16:42:00+00:00">05 Nov 2019, 16:42</time>
      </address>
      <p><a href="https://www.plovdiv24.bg/novini/persons/4549.html">Лиляна Павлова</a> встъпи в длъжност като вицепрезидент и член на Управителния комитет на Европейската инвестиционна банка, съобщиха от Министерството на финансите.</p>
      <p>Павлова е първият вицепрезидент на Банката от България, като мандатът за длъжността е три години. Управителният комитет на Европейската инвестиционна банка е колегиален постоянно действащ изпълнителен орган на банката, състоящ се от председател (президент) и осем заместник-председатели (вицепрезиденти), назначавани от Съвета на гуверньорите по предложение на Съвета на директорите.</p>
      <p> </p>
      <p>Съгласно Устава на ЕИБ, представителството на държавите-членки в управителните органи на Банката се осигурява чрез разпределение в избирателни групи. В избирателната група, в която е България, са включени още Хърватия, Кипър, Чехия, Унгария, Малта, Полша, Словакия и Словения. Ротацията на съответните постове в Съвета на директорите, Управляващия комитет и Одитния комитет на Банката са уредени с Временно споразумение, подписано от министрите на финансите на страните в групата, в качеството им на членовете на Съвета на гуверньорите на Банката.</p>
      <p>На 5 юни 2019 г. правителството номинира <a href="https://www.plovdiv24.bg/novini/persons/4549.html">Лиляна Павлова</a> за позицията, която заема от днес, като аргументира избора си с факта, че тя е финансов експерт с богат управленски опит в страната, има и опит във финансовото управление, в управлението на проекти и в сътрудничеството с европейските институции.</p>
      <p>Министерството на финансите пък отбеляза в съобщението си днес, че сред аргументите за номинирането на <a href="https://www.plovdiv24.bg/novini/persons/4549.html">Лиляна Павлова</a> е нейният богат опит на висши ръководни позиции в няколко правителства и като финансов експерт, с дълга кариера в управлението на проекти и в сътрудничеството с международни институции. Била е депутат, министър на регионалното развитие и благоустройството и министър за българското председателство на Съвета на Европейския съюз.</p>
      <p>"Вълнувам се, че отивам в Люксембург... Очаквам с нетърпение да бъда част от банката на Европейския съюз, която осигурява финансиране за устойчиви инвестиции, работни места и растеж, насърчаване на равенството и подобряване на живота на гражданите в и извън Европейския съюз. Като представител на държавите от сближаване един от приоритетите ми ще бъде да увеличи приноса на ЕИБ за развитие на регионите", написа в края на миналия месец <a href="https://www.plovdiv24.bg/novini/persons/4549.html">Лиляна Павлова</a> на страницата си във Фейсбук.</p>
      <p>На 30 октомври т.г. парламентът прие оставката на <a href="https://www.plovdiv24.bg/novini/persons/4549.html">Лиляна Павлова</a> като народен представител</p>
    </article>
  </body>
</html>