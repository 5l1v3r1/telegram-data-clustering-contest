<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/nav-ofre-kan-likevel-fa-smekk/71785479"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T16:56:55+00:00"/>
    <meta property="og:title" content="Nav-ofre kan likevel få smekk"/>
    <meta property="og:description" content="Nav-ofrene vil få gjennomgått saken sin av etatens egen innsatsgruppe. Da må de svare på om de har oppfylt forpliktelsene til ytelsene de har mottatt mens de har oppholdt seg i utlandet."/>
  </head>
  <body>
    <article>
      <h1>Nav-ofre kan likevel få smekk</h1>
      <h2>Nav-ofrene vil få gjennomgått saken sin av etatens egen innsatsgruppe. Da må de svare på om de har oppfylt forpliktelsene til ytelsene de har mottatt mens de har oppholdt seg i utlandet.</h2>
      <address><time datetime="2019-11-05T16:56:55+00:00">05 Nov 2019, 16:56</time> by <a rel="author">Jørgen Gilbrant</a></address>
      <p><b>I sin redegjørelse for Stortinget i dag varslet </b><b>arbeids- og sosialminister </b><b>Anniken</b> <b>Hauglie at ofrene for Nav-skandalen må svare for seg hvis de har brutt sine forpliktelser.</b></p>
      <p>Nav har satt ned en egen innsatsgruppe, som gjennomgår alle saker tilbake til 2012. Men de leter ikke bare etter det som taler til ofrene for Nav- og rettsskandalens fordel.</p>
      <p>- Det er nødvendig å vurdere hver enkelt sak på nytt. Det må også vurderes om de øvrige vilkårene for å motta eller beholde ytelsen var oppfylt, som plikten til å gjennomføre aktiviteter og avtaler med helsepersonell, Nav og arbeidsgiver, sa Hauglie fra Stortingets talerstol.</p>
      <p>
        <b>Navs innsatsgruppe vil dermed saumfare hver enkelt sak for å se om Nav-brukere som er uskyldig dømt eller uriktig fratatt ytelser, selv har oppfylt sine forpliktelser.</b>
      </p>
      <p>Arbeids- og tjenestedirektør Kjell Hugvik i Nav sier at etaten framover kommer til å gjøre det tindrende klart for brukerne om hvor de kan oppholde seg.</p>
      <p>- Vi kommer framover til å være veldig nøye slik at man kan være helt sikker på om man kan være i et annet EU/EØS-land eller i Norge. I den grad det ikke har vært klart nok, skal vi bidra til at det blir bedre. Brukerne skal føle en trygghet og forutsigbarhet om hvilke rettigheter og plikter som gjelder, slik at de vet hva som er lov og ikke lov, sier Hugvik til Dagbladet.</p>
      <h3>Plikter</h3>
      <p>På spørsmål fra Dagbladet etter redegjørelsen om å utdype hva gjennomgangen innebærer, svarer Hauglie som følger:</p>
      <p>
        <b>- Selv om man har mulighet til å reise innad i EØS, betyr det ikke at det ikke stilles noen vilkår. Det er en del andre forpliktelser man har når man går på disse ytelsene. Man kan være pliktig å møte hos arbeidsgiver for tilrettelegging, skal ha helsebehandling eller annen oppfølging hos Nav. Det er fortsatt en forutsetning at man oppfyller de pliktene man har, selv om det å reise til Spania i seg selv er ikke en grunn til å nekte noen en ytelse, sier Hauglie.</b>
      </p>
      <p>Det vil altså ikke være noen automatikk i at de som har fått en smekk av Nav for å ha oppholdt seg i utlandet, får betalt tilbakebetalt ytelsen. Da må de i så fall ha oppfylt forpliktelsene de har hatt i henhold til ytelsene.</p>
      <p>- Det er viktig å understreke at det er de samme pliktene uansett hvor du befinner deg. Det er ikke bare en ytelse med rettigheter, men også plikter. Hvis du ikke oppfyller disse pliktene, kan ytelsen bortfalle, sier Nav-direktør Hugvik.</p>
      <h3>- Juridiske triks</h3>
      <p>Rødt-leder Bjørnar Moxnes er klar på at staten nå bør ligge lavt overfor Nav-brukerne.</p>
      <p>- Nå må folk få oppreisning. Staten må ikke ty til juridiske triks for å komme seg unna. Det handler om at rettsstaten også skal gjelde for dem som er syke og har lite å rutte med, sier Moxnes til Dagbladet.</p>
      <p>
        <b>SV-leder Audun Lysbakken er klar på at det ikke er fritt fram for mottakere av trygdeytelser etter Nav-skandalene. Det er ikke snakk om noe generelt amnesti når sakene skal gjennomgås.</b>
      </p>
      <p>- Det viktigste nå er rettferdighet og oppreisning. Så må selvsagt hver enkelt sak vurderes for seg selv, og det skal fortsatt stilles krav. Det jeg vil advare mot er forsøk på nye innstramminger og usosiale kutt i kjølvannet av denne skandalen. Det er tvert imot tid for å møte fattige og syke mennesker i dette landet med mer respekt og bedre oppfølging, skriver Lysbakken i en e-post.</p>
    </article>
  </body>
</html>