<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/05/novyna/polityka/vybory-rady-czvk-vyznala-rudyka-obranym-deputatom"/>
    <meta property="og:site_name" content="Слово і Діло"/>
    <meta property="article:published_time" content="2019-11-05T16:24:41+00:00"/>
    <meta property="og:title" content="Вибори до Ради: ЦВК визнала Рудика обраним депутатом"/>
    <meta property="og:description" content="ЦВК все-таки визнала обраним депутатом Ради в одномандатному виборчому окрузі 198 в Черкаській області самовисуванця Сергія Рудика."/>
  </head>
  <body>
    <article>
      <h1>Вибори до Ради: ЦВК визнала Рудика обраним депутатом</h1>
      <address>
        <time datetime="2019-11-05T16:24:41+00:00">05 Nov 2019, 16:24</time>
      </address>
      <p>
        <b>ЦВК все-таки визнала обраним депутатом Ради в одномандатному виборчому окрузі №198 в Черкаській області самовисуванця <a href="https://www.slovoidilo.ua/persony/rudyk-serhii-yaroslavovych">Сергія Рудика</a>.</b>
      </p>
      <p>Відповідне рішення було ухвалене після повторного встановлення результатів за рішенням суду. Протокол був підписаний на засіданні ЦВК, пише <a href="https://www.cvk.gov.ua/pls/vnd2019/wp306_1pt001f01=919pf7331=198.html">сайт відомства</a>.</p>
      <p>Повідомлялося, що 28-29 жовтня ЦВК проводила перерахунок голосів в окрузі №198 за рішенням суду і встановила, що Рудик набрав 18 тис. 921 голосів виборців, а його найближчий суперник, кандидат від партії «Слуга народу» Наталя Дьяченко - 17 тис. 908 голосів.</p>
      <p>Раніше протокол ЦВК за результатами виборів в 198-му окрузі, де переміг Рудик, скасував Касаційний адміністративний суд у складі Верховного суду, задовольнивши позов Дьяченко.</p>
      <p>Всього по округу №198 (Сміла, Кам'янське, Смілянський район, частина Черкаського району) балотувався 21 кандидат. Рудик виграв вибори до Ради у 2014 році за цим же округом.</p>
      <p>Нагадаємо, 12 серпня <a href="https://www.slovoidilo.ua/2019/08/26/novyna/polityka/verxovnyj-sud-znovu-skasuvav-rezultaty-vyboriv-198-okruzi">ЦВК зареєструвала самовисуванця Сергія Рудика обраним народним депутатом</a> від ОВО № 198. Того самого дня Верховний суд визнав протиправним і скасував протокол ЦВК про результати виборів в окрузі № 198 від 5 серпня.</p>
      <p>Постановою Великої палати Верховного суду від 17 серпня рішення Верховного суду від 12 серпня в частині визнання протиправними дій ЦВК щодо встановлення результатів виборів в окрузі № 198 було <a href="https://www.slovoidilo.ua/2019/08/26/novyna/polityka/verxovnyj-sud-znovu-skasuvav-rezultaty-vyboriv-198-okruzi">скасовано з ухваленням нового рішення</a>, яким у задоволенні даної позовної вимоги відмовлено.</p>
      <p>Однак ЦВК дійшла висновку, що постанови Шостого апеляційного адміністративного суду від 7 серпня і від 10 серпня 2019 роки не можуть вплинути на встановлення результатів позачергових виборів народних депутатів України на окрузі №198.</p>
      <p>Раніше Рудик навіть приходив на перше засідання Ради, але його не пропустили. Реєстрацію скасовували через позов кандидата від «Слуги народу» Наталії Дьяченко.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/25/novyna/polityka/czvk-rozpovily-chy-mozhlyvi-vybory-donbasi"/>
        <a href="https://www.slovoidilo.ua/2019/10/24/novyna/polityka/stefanchuk-proviv-zustrich-predstavnykamy-czvk"/>
        <a href="https://www.slovoidilo.ua/2019/10/19/novyna/polityka/czvk-pryznachyla-datu-pershyx-miscevyx-vyboriv-shesty-oth"/>
        <a href="https://www.slovoidilo.ua/2019/10/29/novyna/polityka/czvk-zavershyla-pereraxunok-holosiv-dilnycyax-198-okruhu"/>
      </related>
    </article>
  </body>
</html>