<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/assistenza-studenti-disabili-la-fiadel-il-bando-ce-26-progetti-presentati.html"/>
    <meta property="og:site_name" content="Tempostretto"/>
    <meta property="article:published_time" content="2019-11-05T16:17:23+00:00"/>
    <meta property="og:title" content="Assistenza studenti disabili, la Fiadel: “Il bando c’è, 26 progetti presentati”"/>
    <meta property="og:description" content="La Fiadel evidenzia come il 15 saranno aggiudicati i progetti. Restano problemi invece per il trasporto disabili"/>
  </head>
  <body>
    <article>
      <h1>Assistenza studenti disabili, la Fiadel: “Il bando c’è, 26 progetti presentati”</h1>
      <address><time datetime="2019-11-05T16:17:23+00:00">05 Nov 2019, 16:17</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>La Fiadel evidenzia come il 15 saranno aggiudicati i progetti. Restano problemi invece per il trasporto disabili</i>
      </p>
      <p>“<b><i>Il bando di gara p</i></b><i>er il servizio di assistenza agli studenti disabili delle scuole di competenza della Città Metropolitana</i><b><i> è stato pubblicato ed è in corso di aggiudicazione</i></b>”. La FIADEL, primo sindacato anche tra i lavoratori della ex Provincia regionale con il 98% degli iscritti <b>smentisce la notizia</b> che per l’assistenza ai disabili nelle scuole superiori non c’è ancora il bando, riportata stamane dalla stampa.</p>
      <h3>26 progetti Asacom</h3>
      <p>“La dirigente ai Servizi sociali ci ha confermato che per la gara delle <b>ASACOM sono stati presentati 26 progetti</b>, che hanno comportato la convocazione di diverse sedute della commissione aggiudicatrice -dichiarano <b>Clara Crocè e Gianluca Gangemi</b>, dirigente sindacali FIADEL- Da quanto ci è stato riferito dagli uffici competenti, l’aggiudicazione avverrà <b>il 15 novembre</b> alle 15 e il servizio ripartirà subito dopo  I ritardi nella pubblicazione del bando sono stati determinati dalla situazione finanziaria della Città Metropolitana, che non poteva utilizzare i residui del 2018 e li ha dovuti sbloccare”.</p>
      <h3>Assistenza igienica da settembre</h3>
      <p>Per quanto riguarda <b>l’assistenza igienica</b> negli istituti superiori, al momento è bloccata solo quella del comprensorio dei Nebrodi, mentre nel resto della provincia è stata avviata a settembre. La Città Metropolitana ha pubblicato il bando, si sta procedendo alla verifica di alcune offerte e anche questo servizio dovrebbe partire la prossima settimana.</p>
      <h3>Problemi per il trasporto</h3>
      <p>Relativamente al trasporto dei disabili, come si ricorderà dopo vari tentativi le gare sono andate deserte e neanche il tentativo di affidare il servizio al Consorzio degli Enti Locali è andato a buon fine. Da qui la decisione di Palazzo dei Leoni di <b>rimborsare direttamente alle famiglie le spese sostenute</b> e dopo il rifiuto iniziale alcune hanno chiamato i lavoratori che prima erano impegnati nel servizio. I nuovi bandi partiranno da gennaio prossimo.</p>
      <p>“<i>Il problema -aggiungono Crocè e Gangemi- è che la Regione ancora non ha pubblicato i decreti di ripartizione delle somme alle ex Province. Noi della FIADEL siamo in prima fila e stiamo lottando perché il sindaco De Luca si faccia promotore con l’esecutivo regionale dell’affidamento di questi servizi alla Messina Social City, la partecipata che li cura per il Comune di</i> Messina”.</p>
    </article>
  </body>
</html>