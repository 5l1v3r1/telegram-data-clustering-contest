<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/sports/football/2019/11/04/santhosh-trophy-kerala-vs-andhra-pradesh-live-report.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T16:27:00+00:00"/>
    <meta property="og:title" content="ആന്ധ്രയെ വീഴ്ത്തി (5–0) കേരളം തുടങ്ങി; എമിൽ ബെന്നിക്ക് ഇരട്ടഗോൾ"/>
    <meta property="og:description" content="കോഴിക്കോട് ∙ സന്തോഷ് ട്രോഫി ദക്ഷിണ മേഖല യോഗ്യതാ മത്സരത്തിൽ കേരളത്തിന് വിജയത്തുടക്കം. കോഴിക്കോട് കോർപറേഷൻ ഇഎംഎസ് സ്റ്റേഡിയത്തിൽ നടന്ന മത്സരത്തിൽ.Santhosh Trophy 2019. Manorama News. manorama online. kerala football team. സന്തോഷ് ട്രോഫി. കേരള ഫുട്ബോൾ ടീം.Football News. Malayalam Football News. Sports Magazine. Manorama Online"/>
  </head>
  <body>
    <article>
      <h1>ആന്ധ്രയെ വീഴ്ത്തി (5–0) കേരളം തുടങ്ങി; എമിൽ ബെന്നിക്ക് ഇരട്ടഗോൾ</h1>
      <address><time datetime="2019-11-05T16:27:00+00:00">05 Nov 2019, 16:27</time> by <a rel="author">ഷെറിൻ മുഹമ്മദ്</a></address>
      <p>കോഴിക്കോട് ∙ സന്തോഷ് ട്രോഫി ദക്ഷിണ മേഖല യോഗ്യതാ മത്സരത്തിൽ കേരളത്തിന് വിജയത്തുടക്കം. കോഴിക്കോട് കോർപറേഷൻ ഇഎംഎസ് സ്റ്റേഡിയത്തിൽ നടന്ന മത്സരത്തിൽ ആന്ധ്രാപ്രദേശിനെ എതിരില്ലാത്ത അഞ്ചു ഗോളുകൾക്കാണ് കേരളം തകർത്തത്. ആദ്യപകുതിയിൽ കേരളം രണ്ടു ഗോളുകൾക്ക് മുന്നിലായിരുന്നു. പകരക്കാരനായിറങ്ങിയ എമിൽ ബെന്നി കേരളത്തിനായി ഇരട്ടഗോൾ നേടി. 53, 63 മിനിറ്റുകളിലാണ് എമിൽ ഗോൾവല ചലിപ്പിച്ചത്.</p>
      <p>വിബിൻ തോമസ് (44), ലിയോൺ അഗസ്റ്റിൻ (45+1, പെനൽറ്റി), പകരക്കാരൻ താരം എൻ. ഷിഹാദ് (90+) എന്നിവരാണ് കേരളത്തിന്റെ മറ്റു ഗോളുകൾ നേടിയത്. മത്സരത്തിന്റെ ആദ്യ നിമിഷം മുതൽ ആക്രമിച്ചു കളിച്ച കേരളത്തിനു മുന്നിൽ പിടിച്ചുനിൽക്കാനാകാതെയാണ് ആന്ധ്ര തോൽവി സമ്മതിച്ചത്. പലകുറി ഗോളിനടുത്തെത്തിയ കേരളത്തെ ആന്ധ്ര ഗോൾകീപ്പറാണ് തടഞ്ഞത്. അല്ലെങ്കിൽ സ്കോർബോർഡിൽ ഗോളെണ്ണം ഇനിയും കൂടുമായിരുന്നു.</p>
      <p>ഇന്നു മുതൽ 10 വരെ ദിവസവും ഓരോ മൽസരങ്ങളാണുള്ളത്. ഇരു ഗ്രൂപ്പുകളിൽനിന്നും ചാംപ്യൻമാർ മാത്രം ഫൈനൽ റൗണ്ടിനു യോഗ്യത നേടും. 9നാണ് തമിഴ്നാടുമായി കേരളത്തിന്റെ രണ്ടാം മൽസരം.</p>
      <p>ഗ്രൂപ്പ് എ: കേരളം, ആന്ധ്ര പ്രദേശ്, തമിഴ്നാട്</p>
      <p>ഗ്രൂപ്പ് ബി: പുതുച്ചേരി, കർണാടക, തെലങ്കാന.</p>
      <p>
        <b>English Summary: Santhosh Trophy South Zone Qualification Round, Live Updates</b>
      </p>
    </article>
  </body>
</html>