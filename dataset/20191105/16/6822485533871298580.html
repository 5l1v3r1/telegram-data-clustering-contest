<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814148.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T16:31:00+00:00"/>
    <meta property="og:title" content="حسین فریدون معدل خود را ۴ نمره بالا برد"/>
    <meta property="og:description" content="حجت‌الاسلام علیرضا سلیمی عضو هیأت رئیسه کمیسیون آموزش و تحقیقات مجلس شورای اسلامی در گفت‌وگو با فارس، با اشاره به بررسی پرونده تخلفات تحصیلی حسین فریدون برادر رئیس‌جمهور در این کمیسیون گفت:‌ عصر امروز با پیگیری‌های فراوان و پس از حدود 3 سال موضوع پرونده تحصیلی و تخلفات دانشگاهی حسین فریدون برادر رئیس‌جمهور در کمیسیون آموزش مطرح شد."/>
  </head>
  <body>
    <article>
      <h1>حسین فریدون معدل خود را ۴ نمره بالا برد</h1>
      <address>
        <time datetime="2019-11-05T16:31:00+00:00">05 Nov 2019, 16:31</time>
      </address>
      <p>عضو هیأت‌رئیسه کمیسیون آموزش مجلس با اشاره به طرح پرونده تخلفات تحصیلی حسین فریدون در این کمیسیون و رأی‌گیری در این باره گفت: وی برای پذیرش در مقطع دکتری ۴ نمره معدل خود را بیش‌تر اعلام کرده است.</p>
      <p>حجت‌الاسلام علیرضا سلیمی عضو هیأت رئیسه کمیسیون آموزش و تحقیقات مجلس شورای اسلامی در گفت‌وگو با فارس، با اشاره به بررسی پرونده تخلفات تحصیلی حسین فریدون برادر رئیس‌جمهور در این کمیسیون گفت:‌ عصر امروز با پیگیری‌های فراوان و پس از حدود 3 سال موضوع پرونده تحصیلی و تخلفات دانشگاهی حسین فریدون برادر رئیس‌جمهور در کمیسیون آموزش مطرح شد.</p>
      <p>وی افزود:‌ از 13 نماینده عضو کمیسیون آموزش 9 نفر به  موضوع این پرونده رای دادند. این در حالی است که تخلفات حسین فریدون بر اساس گزارش تهیه شده از سوی کمیسیون آموزش محرز تشخیص داده شد.</p>
      <p>عضو هیأت رئیسه کمیسیون آموزش مجلس تصریح کرد: حسین فریدون چند موضوع خلاف واقع در پرونده تحصیلی خود اعلام کرده است. به طوری که معدل کارشناسی ارشد خود را 13.33 بوده است در اظهار نامه بیشتر اعلام کرده و عدد 17.38 صدم درصد را برای پذیرش در مقطع دکترا اعلام کرده است.</p>
      <p>سلیمی افزود: متاسفانه حسین فریدون علیرغم تعهد محضری مبنی بر عدم اشتغال در هیچ سازمان و نهاد خصوصی و عمومی به این امر پایبند نبوده است که این موضوع هم تخلف دوم برادر رئیس‌جمهور در پذیرش دکترا محسوب می‌شود.</p>
      <p>وی گفت:‌ زمانی که معاون آموزشی وقت دانشگاه شهید بهشتی از پذیرش غیرقانونی حسین فریدون امتناع می‌کند با فشارهای وارده وی جابجا می‌شود. که این موضوع هم قابلیت بررسی جداگانه دارد.</p>
      <p>عضو هیأت رئیسه کمیسیون آموزش مجلس خاطرنشان کرد: تخلف بعدی در پرونده تحصیلی حسین فریدون به ارسال نامه محرمانه مستقیم به دانشگاه شهید بهشتی جهت جذب وی از برخی جاها بوده است. این در حالی است که اگر پذیرش حسین فریدون در مقطع دکترا وفق قانون بوده چرا باید نامه محرمانه آن هم برای برادر حسن روحانی صادر شود.</p>
      <p>سلیمی گفت: از 13 نماینده عضو کمیسیون آموزش مجلس 9 نفر به گزارش تهیه شده از تخلفات تحصیلی حسین فریدون رای دادند اما متاسفانه 4 نماینده از جمله محمود صادقی نماینده تهران که مدعی شفافیت هستند، و با آنکه رئیس فراکسیون شفافیت مجلس هستند هم به این گزارش رای ندادند. این در حالی است که مابقی افراد مخالف هم یعنی سه نفر دیگر از فراکسیون امید بودند.</p>
      <p>وی افزود‌: در کره وزیری که از رانت دولتی برای تحصیل پسرش استفاده کرده بود عزل شد.</p>
      <p>عضو هیأت رئیسه کمیسیون آموزش مجلس در پایان گفت: آیا منسوبین حسین فریدون حاضر به کناره‌گیری به خاطر تخلفات تحصیلی و دانشگاهی وی و خلاف گویی‌های برادر رئیس‌جمهور هستند؟</p>
    </article>
  </body>
</html>