<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/regioni/uniseks-oblekla-za-vsichki-sezoni-i-vissha-moda-na-izlozhenieto-teksteylr-ekspo-2019_news707554.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T16:53:00+00:00"/>
    <meta property="og:title" content="Унисекс облекла за всички сезони и висша мода на изложението „ТексТейлър експо 2019“"/>
    <meta property="og:description" content="Авангардни тенденции в облеклата ще бъдат показани на модните ревюта в рамките на изложението &amp;bdquo;ТексТейлър експо 2019&amp;ldquo;, което ще се проведе от 7 до 9"/>
  </head>
  <body>
    <article>
      <h1>Унисекс облекла за всички сезони и висша мода на изложението „ТексТейлър експо 2019“</h1>
      <address>
        <time datetime="2019-11-05T16:53:00+00:00">05 Nov 2019, 16:53</time>
      </address>
      <p>https://blitz.bg/obshtestvo/regioni/uniseks-oblekla-za-vsichki-sezoni-i-vissha-moda-na-izlozhenieto-teksteylr-ekspo-2019_news707554.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572964851-panair-snimka-05112019.jpg"/>
        <figcaption>Студенти по моден дизайн отново ще представят авангардни колекции на изложението „ТексТейлър Експо 2019“ от 7 до 9 ноември в Международен панаир Пловдив.</figcaption>
      </figure>
      <p><b>Авангардни тенденции в облеклата ще бъдат показани на модните ревюта в рамките на изложението „ТексТейлър експо 2019“, което ще се проведе от 7 до 9 ноември в Международен панаир Пловдив. </b><br/><br/>То ще даде старт и на Конкурс за млади дизайнери,  който ще популяризира нови таланти и авторски марки в областта на модата.<br/><br/>Колекцията SWAP на Анна Манукян е всесезонна и унисекс. <br/><br/>Идеята е да отпаднат рамките за сезон и пол, за да може облеклата да се носят възможно най-дълго и от повече хора, като се споделят между брат и сестра, партньори и приятели. Дрехите лесно се  трансформирани  с помощта на  копчета, ципове и въжета, за да бъдат адаптирани към повече типове фигури.<br/><br/>Колекцията „Urban Beat“ на Ивияна Зашева е вдъхновена от музиката и нейното влияние върху начина на обличане. В центъра е ново течение, което идва от Южна Корея, съчетава хип-хоп, рап, поп и става все по-популярно.<br/><br/>Наред с  експерименталните  проекти на двете студентки от Нов български университет,  възпитаници на Академията за музикално, танцово и изобразително изкуство-Пловдив ще покажат свои модели, вдъхновени от идеята за космическата ера и сътворени от неопрен, ПВЦ, отразяващи материи, металически блясък,  ръчно изработени аксесоари. <br/><br/>Дипломанти на Варненския свободен университет „Черноризец Храбър“ са направили колекции по темите „Живописни абстракции“, „New denim. Прераждане“ и „Връзки“.<br/><br/>Посетителите ще видят и висша мода от България. С провокативна  колекция от бутикови дамски рокли и мъжки костюми, наречена „Лунна светлина“, ще изненада модна къща „Бандерол“.<br/><br/>В дамската серия са използвани дантели и орнаменти, френски тюл, естествени пера от марабу, перли и кристали, а мъжката излъчва сила и независимост.<br/><br/>Ще бъде представена и колекцията от артмода на Паулина Цветанова, наложила собствена марка облекла в Берлин. Акцентът е върху изключително  емоционалните концепции  и личността на клиентите.<br/><br/>Дефилетата може да се видят на 8 ноември от 15.30 до 17 часа в палата 13 на Международен панаир Пловдив, където ще се състои „ТексТейлър експо 2019“.<br/><br/>По време на изложението ще бъде даден старт на Конкурс за млади дизайнери - ученици, студенти и стилисти  на възраст до 35 години. Те ще представят своите идеи в категориите: „Висша мода“, „Прет-а-порте“, „Облекло от органични материали“, „Дизайн на тениска“ и „Дизайн на щампа“. <br/><br/>Победителите ще бъдат обявени в рамките на третото издание на изложението за текстил и мода, което ще се състои през 2020 година. <br/>           <br/>Освен модна част, „ТексТейлър експо 2019“ има и индустриална. Там се представят фирми, предлагащи технологии, техника, материали, услуги за текстилната  и модната индустрия. Сред тях са и десет големи компании от Китай.<br/><br/>Изложението може да се види всеки ден от 10.00 до 17.00 часа. Билетът струва 5 лева, а за ученици и пенсионери – 3 лева. Специалистите имат право на безплатен достъп след онлайн регистрация.<br/><br/> </p>
    </article>
  </body>
</html>