<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://genova.repubblica.it/cronaca/2019/11/05/news/scajola_indagato_per_truffa_aggravata_per_uso_auto_blu_del_comune-240308061/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T16:26:00+00:00"/>
    <meta property="og:title" content="Scajola: indagato per truffa aggravata per uso auto blu del Comune"/>
    <meta property="og:description" content=" L'ex ministro e attuale sindaco di Imperia l'avrebbe utilizzata per andare in aeroporto di Genova diretto al processo di Reggio Calabria"/>
  </head>
  <body>
    <article>
      <h1>Scajola: indagato per truffa aggravata per uso auto blu del Comune</h1>
      <h2> L'ex ministro e attuale sindaco di Imperia l'avrebbe utilizzata per andare in aeroporto di Genova diretto al processo di Reggio Calabria</h2>
      <address>
        <time datetime="2019-11-05T16:26:00+00:00">05 Nov 2019, 16:26</time>
      </address>
      <p>Truffa aggravata ai danni dello Stato è il reato contestato al sindaco di Imperia ed ex ministro Claudio Scajola, già indagato dalla Procura della Repubblica di Imperia per peculato d'uso, per l'utilizzo dell'auto di servizio del Comune per scopi non istituzionali. Ad indagare, coordinati dal procuratore aggiunto Grazia Pradella e dal sostituto procuratore Luca Scorza Azzarà, sono i militari della Guardia di Finanza. Nel mirino delle Fiamme Gialle alcuni viaggi di Scajola a bordo dell'auto blu in Lombardia e in Liguria, nella tratta Imperia-aeroporto di Genova, in concomitanza con le udienze del processo Breakfast in cui è imputato, e per il quale il procuratore aggiunto di Reggio Calabria ha chiesto ieri una condanna a 4 anni e 6 mesi per il reato di procurata inosservanza della pena. Nel corso degli accertamenti compiuti dai finanzieri, sarebbero emersi elementi che hanno portato gli inquirenti a contestare il rimborso di spese di viaggio e soggiorni in hotel, considerato illegittimo.<br/><br/>Quando a luglio si era saputo che era stata aperta l'indagine Scajola aveva così commentato con Repubblica:"C'è stata una richiesta di atti e abbiamo immediatamente fornito tutta la documentazione richiesta. Sono assolutamente fiducioso che verrà dichiarata l'infondatezza di questa segnalazione. Ho sempre avuto grande e manifesto rispetto per la Magistratura. Per quanto mi riguarda, dimostrerò tutto con assoluta tranquillità". <br/>"Data la mia esperienza di vita - aggiunge - in così tanti ambiti, ho sincero rispetto per tutte le persone che lavorano. Anche per chi sta lavorando a questi accertamenti. Anche io sto lavorando. Tanto. Dando tutto me stesso, e sacrificando tutto il resto, per cercare di aiutare la nostra città. Fa male accorgersi che qualcuno ne dubiti, ancora".</p>
    </article>
  </body>
</html>