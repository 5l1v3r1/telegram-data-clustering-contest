<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/okusi/clanek/recepti-sladko-jesensko-razvajanje-244923"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T16:11:00+00:00"/>
    <meta property="og:title" content="Recepti: Sladko jesensko razvajanje"/>
    <meta property="og:description" content="Tik čez slovensko-italijansko mejo, in to le nekaj kilometrov nad Gorico, je vasica Oslavje. V njej živi le 300 prebivalcev – velika večina je Slovencev."/>
  </head>
  <body>
    <article>
      <h1>Recepti: Sladko jesensko razvajanje</h1>
      <h2>Elena Klanjscek, ki živi v vasici Oslavje, v družinski gostinsko-turistični zgodbi skrbi za izvrstne slaščice, narejene po družinskih receptih.</h2>
      <address><time datetime="2019-11-05T16:11:00+00:00">05 Nov 2019, 16:11</time> by <a rel="author">Š. A.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/30/1525717.jpg"/>
          <figcaption>Elena, Petra in Dejan Klanjscek</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1525718.jpg"/>
          <figcaption>Oslavje FOTOGRAFIJE: Špela Ankele</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1525719.jpg"/>
          <figcaption>(K RECEPTU ZA JABOLČNI KOLAČ)</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/1525720.jpg"/>
          <figcaption>(K RECEPTU ZA POMARANČNI KOLAČ)</figcaption>
        </figure>
      </slideshow>
      <p>Tik čez slovensko-italijansko mejo, in to le nekaj kilometrov nad Gorico, je vasica Oslavje. V njej živi le 300 prebivalcev – velika večina je Slovencev.</p>
      <h3>Oštarijo vodila že nona</h3>
      <p>Vasica je daleč naokoli znana po rebuli, predvsem macerirani, torej oranžni, saj so tu doma številna, tudi svetovno znana vinogradniška imena, denimo <b>Joško Gravner</b>, Radikon, Dario Prinčič, Primosic, La Castellada, Il Carpino in Fiegl.<br/>In to je tista vasica, v kateri ima družina <b>Klanjscek</b> zadnjih nekaj mesecev odprto družinsko restavracijo, dopolnjeno s prenočišči. Kot nam je povedal<b> Dejan Klanjscek</b>, je bila tod v preteklosti že oštarija, ki jo je vodila njegova nona.<br/>Zdaj je glavni kuhar, pri pripravi jedi pa mu pomagata oče in stric. In medtem ko moški del družine poskrbi za glavno jed, nareže pršut in sir, so sladice v rokah Dejanove žene <b>Elene</b>.<br/><b>Jabolčni kolač</b><br/>Za 8–10 kosov:<br/>200 g moke<br/>150 g sladkorja<br/>130 g zmehčanega masla (na sobni temperaturi)<br/>3 jajca<br/>1 pecilni prašek<br/>ščepec soli<br/>2 ali 3 jabolka<br/>Pečico ogrejemo na 180 stopinj Celzija. Jabolka olupimo in narežemo na rezine. Preostale sestavine zmešamo skupaj in jih vlijemo v namaščen ter rahlo pomokan pekač. Povrhu lepo razporedimo jabolčne rezine. Pečemo kakih 40 minut. Kolač lahko postrežemo še mlačen ali pa ga popolnoma ohladimo in posujemo s sladkorjem v prahu. Prava jesenska poezija!</p>
      <figure>
        <img src="https://www.slovenskenovice.si/images/slike/2019/10/30/1525719.jpg"/>
        <figcaption>(K RECEPTU ZA JABOLČNI KOLAČ)</figcaption>
      </figure>
      <h3>Zakaj pa ne: kolač za zajtrk</h3>
      <p>Ker sta nas na jesensko jutro, in to že za zajtrk, dve Elenini sladici kar malo začarali, smo jo takoj poprosili za recepta. Narekovala je tega za jabolčni kolač in povedala navodila še za pripravo drugega, ki zadiši po pomarančah. »Pomarančni kolač spečem po receptu, ki mi ga je dala mama,« o preverjenem receptu pove Elena Klanjscek.<br/>Oba kolača sta odlična za dni, ko se ti že od jutra pred očmi prikazuje kakšna domača sladica, a za pripravo pite ali zavitka, ki takole jeseni kraljujeta med sladicami, morda ni dovolj časa, potrpežljivosti oziroma sestavin. Oba recepta sta preprosta za pripravo, hkrati pa sta obe sladici zelo, ampak res zelo okusni! </p>
      <figure>
        <img src="https://www.slovenskenovice.si/images/slike/2019/10/30/1525720.jpg"/>
        <figcaption>(K RECEPTU ZA POMARANČNI KOLAČ)</figcaption>
      </figure>
      <p><b>Kolač s pomarančo</b><br/>Za 8–10 kosov:<br/>1 ekološka pomaranča<br/>3 jajca<br/>300 g sladkorja<br/>300 g mehke moke<br/>100 g olja<br/>100 g mleka<br/>1 pecilni prašek<br/>Pečico segrejemo na 170 ali 180 stopinj Celzija. Izberemo ekološko pridelano pomarančo, jo operemo. V posodo naribamo lupinico, potem pa prerežemo in ožamemo. Pomarančni sok dodamo lupinici, nato pa odmerimo še vse druge sestavine. Dobro premešamo in pazimo, da v zmesi ni grudic. Zmes vlijemo v namaščen in narahlo pomokan pekač. Pečemo kakih 50 minut oziroma toliko časa, da se kolač lepo rjavkasto obarva. Ohladimo in postrežemo.</p>
    </article>
  </body>
</html>