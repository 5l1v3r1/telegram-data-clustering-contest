<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/05/inchiesta-balotelli-cori-razzisti-verona/"/>
    <meta property="og:site_name" content="Il Post"/>
    <meta property="article:published_time" content="2019-11-05T16:47:05+00:00"/>
    <meta property="og:title" content="La procura di Verona ha aperto un’inchiesta per discriminazione razziale per i cori razzisti contro Mario Balotelli"/>
    <meta property="og:description" content="La procura di Verona ha aperto un'inchiesta per discriminazione razziale per i cori razzisti contro Mario Balotelli durante la partita di Serie A di calcio fra Hellas Verona e Brescia, giocata domenica 3 novembre. L'inchiesta per ora è a carico di persone non identificate e si sta svolgendo parallelamente a quella"/>
  </head>
  <body>
    <article>
      <h1>La procura di Verona ha aperto un’inchiesta per discriminazione razziale per i cori razzisti contro Mario Balotelli</h1>
      <address>
        <time datetime="2019-11-05T16:47:05+00:00">05 Nov 2019, 16:47</time>
      </address>
      <p>La procura di Verona <a href="https://www.repubblica.it/cronaca/2019/11/05/news/insulti_a_balotelli_aperta_inchiesta_per_discriminazione_razziale-240306179/?ref=RHPPLF-BH-I240294889-C8-P1-S1.8-T1">ha aperto</a> un’inchiesta per discriminazione razziale per i cori razzisti contro Mario Balotelli durante la partita di Serie A di calcio fra Hellas Verona e Brescia, giocata domenica 3 novembre. L’inchiesta per ora è a carico di persone non identificate e si sta svolgendo parallelamente a quella del giudice sportivo, che per il momento <a href="https://www.ilpost.it/2019/11/05/balotelli-verona-giudice-sportivo/">ha deciso</a> di chiudere per un turno il settore dello stadio dell’Hellas da dove sembra che provenissero i cori razzisti. <a href="https://www.repubblica.it/cronaca/2019/11/05/news/insulti_a_balotelli_aperta_inchiesta_per_discriminazione_razziale-240306179/?ref=RHPPLF-BH-I240294889-C8-P1-S1.8-T1">Secondo <i>Repubblica</i></a> «gli investigatori della Digos stanno acquisendo i filmati delle telecamere dello stadio Bentegodi di Verona e i video pubblicati sui social network, e procedendo all’audizione di persone informate sui fatti».</p>
      <p>Poche ore fa la dirigenza della squadra di calcio dell’Hellas Verona <a href="https://www.hellasverona.it/2019/11/05/nota_ufficiale_del_club">aveva annunciato di aver vietato</a> l’ingresso allo stadio fino al 2030 a Luca Castellini, uno dei capi del tifo organizzato veronese e dirigente locale del partito neofascista Forza Nuova.</p>
    </article>
  </body>
</html>