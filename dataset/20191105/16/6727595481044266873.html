<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/pehlu-khan-lynching-action-initiated-against-4-cops.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T16:12:00+00:00"/>
    <meta property="og:title" content="പെഹ്‌ലുഖാന്‍ ആള്‍ക്കൂട്ടകൊലപാതകം; നാല് പൊലീസ് ഉദ്യോഗസ്ഥര്‍ക്കെതിരെ നടപടി"/>
    <meta property="og:description" content="Pehlu Khan India ന്യൂദല്‍ഹി: രാജസ്ഥാനിലെ ആല്‍വാറില്‍ കര്‍ഷകനായ പെഹ്‌ലു ഖാനെ മര്‍ദ്ദിച്ചു കൊന്ന കേസ് അന്വേഷിച്ച നാല് പൊലീസ് ഉദ്യോഗസ്ഥര്‍ക്കെതിരെ രാജസ്ഥാന്‍ സര്‍ക്കാര്‍"/>
  </head>
  <body>
    <article>
      <h1>പെഹ്‌ലുഖാന്‍ ആള്‍ക്കൂട്ടകൊലപാതകം; നാല് പൊലീസ് ഉദ്യോഗസ്ഥര്‍ക്കെതിരെ നടപടി</h1>
      <address><time datetime="2019-11-05T16:12:00+00:00">05 Nov 2019, 16:12</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: രാജസ്ഥാനിലെ ആല്‍വാറില്‍ കര്‍ഷകനായ പെഹ്‌ലു ഖാനെ മര്‍ദ്ദിച്ചു കൊന്ന കേസ് അന്വേഷിച്ച നാല് പൊലീസ് ഉദ്യോഗസ്ഥര്‍ക്കെതിരെ രാജസ്ഥാന്‍ സര്‍ക്കാര്‍ നടപടിക്കൊരുങ്ങുന്നതായി റിപ്പോര്‍ട്ട്.</p>
      <p>പെഹ്‌ലു ഖാന്‍ കേസിലെ പ്രത്യേക അന്വേഷണ സംഘത്തിന്റെ (എസ്.ഐ.ടി) റിപ്പോര്‍ട്ടിന്റെ അടിസ്ഥാനത്തിലാണ് നടപടി.  കേസുമായി ബന്ധപ്പെട്ട നാല് പോലീസ് ഉദ്യോഗസ്ഥര്‍ക്കെതിരെയാണ് വിജിലന്‍സ് ബ്രാഞ്ച് നടപടികള്‍ ആരംഭിച്ചത്.</p>
      <p>അഡീഷണല്‍ ഡയറക്ടര്‍ ജനറല്‍ ബി എല്‍ സോണിയാണ് ഇക്കാര്യം അറിയിച്ചത്.</p>
      <p>സംശത്തിന്റെ ആനുകൂല്യത്തില്‍ കേസില്‍ ആറ് പ്രതികളെയും ആല്‍വാര്‍ അഡിഷണല്‍ സെഷന്‍സ് കോടതി വെറുതെ വിട്ടിരുന്നു. ആള്‍ക്കൂട്ട ആക്രമണത്തിന്റെ ദൃശ്യങ്ങള്‍ തെളിവായി സ്വീകരിക്കാനാവില്ലെന്നായിരുന്നു കോടതി വ്യക്തമാക്കിയത്.</p>
      <p>പെഹ്‌ലു ഖാന്‍ കേസില്‍ ആദ്യം ബെഹ്റോ പൊലീസ് സ്റ്റേഷന്‍ എസ്.എച്ച്.ഒ രമേശ് ചന്ദ് സിന്‍സിന്‍വാറാണ് അന്വേഷണം നടത്തിയത്. തുടര്‍ന്ന്, ഇത് ബെഹ്റോ സര്‍ക്കിള്‍ ഓഫീസര്‍ പര്‍മല്‍ സിങ്ങിലേക്കും തുടര്‍ന്ന് ജയ്പൂര്‍ പരിധിയിലുള്ള കോട്പുത്‌ലിയുടെ അഡീഷണല്‍ എസ്.പിയായ രാംസ്വരൂപ് ശര്‍മയിലേക്കും മാറ്റുകയായിരുന്നു.</p>
      <p>പിന്നീട് അഡീഷണല്‍ എസ്.പി, സി.ബി സി.ഐ.ഡിയായ ഗോവിന്ദ് ദേതയും കേസന്വേഷിച്ചു.</p>
      <related>
        <a href="https://www.doolnews.com/ex-mla-to-quit-bjp-as-yediyurappa-battles-audio-tape.html?utm_source=doolnews&amp;utm_medium=related"/>
      </related>
      <p>പെഹ്‌ലു ഖാന്‍ ആള്‍ക്കൂട്ട കൊലപാതക കേസിലെ ആറ് പ്രതികളെയും അല്‍വാര്‍ കോടതി കുറ്റവിമുക്തരാക്കിയ നടപടിക്ക് ശേഷമാണ് അശോക് ഗെലോട്ട് സര്‍ക്കാര്‍ ഉദ്യോഗസ്ഥര്‍ക്കെതിരെ അന്വേഷണം പ്രഖ്യാപിച്ചത്.</p>
      <p>കേസില്‍ വലിയ പാളിച്ച സംഭവിച്ചതായി വിമര്‍ശനം ഉയര്‍ന്നിരുന്നു. ആദ്യ അന്വേഷണ സംഘം വരുത്തിയ പിഴവുകള്‍ പിന്നീട് വന്ന അന്വേഷണ സംഘം തിരുത്തിയില്ലെന്നും അന്വേഷണത്തില്‍ വ്യക്തമായിരുന്നു.</p>
      <p>2017 ഏപ്രില്‍ ഒന്നിനാണ് ഗോ സംരക്ഷകര്‍ എന്ന് അവകാശപ്പെടുന്ന ചിലര്‍ ദല്‍ഹി – ആല്‍വാര്‍ ദേശീയ പാതയില്‍ വെച്ച് പെഹ്‌ലുഖാനെ ആക്രമിച്ചത്. ഹരിയാന സ്വദേശിയായ പെഹ്‌ലു ഖാന്‍ പശുക്കളെ വാങ്ങാനാണ് ജയ്പൂരിലെത്തിയതായിരുന്നു. പശുക്കളുമായി തിരിച്ചുപോകുമ്പോള്‍ കാലിക്കടത്ത് ആരോപിച്ച് ഒരു സംഘം ഇദ്ദേഹത്തെ ആക്രമിക്കുകയായിരുന്നു. ഗുരുതരമായ പരിക്കുകളോടെ ആശുപത്രിയില്‍ പ്രവേശിപ്പിച്ചെങ്കിലും ഏപ്രില്‍ 3ന് മരിച്ചു.</p>
      <p>ആക്രമണത്തിന്റെ ദൃശ്യങ്ങള്‍ സോഷ്യല്‍ മീഡിയയില്‍ വൈറലായതോടെ പൊലീസ് ഒന്‍പത് പേരെ പ്രതിചേര്‍ത്തിരുന്നു. ഇവരില്‍ പ്രായപൂര്‍ത്തിയാകാത്ത മൂന്ന് പേര്‍ക്ക് ജാമ്യം ലഭിച്ചു.</p>
      <p>ഇതിനിടെ അനുമതി വാങ്ങാതെ ഒരു സംസ്ഥാനത്ത് നിന്ന് മറ്റൊരു സംസ്ഥാനത്തേക്ക് കാലികളെ കൊണ്ടുപോയി എന്ന് ആരോപിച്ച് പെഹ്‌ലു ഖാനും മക്കള്‍ക്കുമെതിരെ പൊലീസ് കേസെടുക്കുകയും ചെയ്തിരുന്നു. പെഹ്‌ലു ഖാന്റെ രണ്ട് മക്കള്‍ ഉള്‍പ്പെടെ കേസില്‍ 40 സാക്ഷികള്‍ ഉണ്ടായിരുന്നു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/36TergbHw18" width="500" height="281" data-service="Youtube" scrolling="no"/>
      </figure>
    </article>
  </body>
</html>