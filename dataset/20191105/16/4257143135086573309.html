<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/a-parjat-meg-meg-tudta-menteni-o-nem-elte-tul"/>
    <meta property="og:site_name" content="infostart"/>
    <meta property="article:published_time" content="2019-11-05T16:06:00+00:00"/>
    <meta property="og:title" content="A párját még meg tudta menteni, ő nem élte túl"/>
    <meta property="og:description" content="Pár nap leforgása alatt több halálos gyalogosgázolás történt Baranya megyében. A legutóbbi Szajkon történt Mindenszentek napján. Egy pár ment volna át a zebrán, mikor érkezett egy kocsi."/>
  </head>
  <body>
    <article>
      <h1>A párját még meg tudta menteni, ő nem élte túl</h1>
      <address><time datetime="2019-11-05T16:06:00+00:00">05 Nov 2019, 16:06</time> by <a rel="author">Infostart</a></address>
      <h3>Pár nap leforgása alatt több halálos gyalogosgázolás történt Baranya megyében. A legutóbbi Szajkon történt Mindenszentek napján. Egy pár ment volna át a zebrán, mikor érkezett egy kocsi.</h3>
      <p>Mindenszentek napján az 57-es főúton, Szajk belterületén történt gyalogosgázolás. Egy pár ment volna át az úttesten, mikor érkezett egy autó.</p>
      <blockquote>A férfi elrántotta a kocsi elől a párját, ám ő már nem tudott félreugrani.</blockquote>
      <p>A 45 éves férfi olyan súlyos sérüléseket szenvedett, hogy a helyszínen életét vesztette – <a href="https://www.bama.hu/kozelet/helyi-kozelet/zebran-mentek-volna-at-csak-parjat-tudta-megmenteni-a-ferfi-2108499/">számolt be az esetről a Bama.hu</a>. A tragikus esetet megelőzően pár nappal Siklós és Nagyharsány között gázoltak halálra egy 67 éves férfit, míg október végén Pécsett történt végzetes gázolás, egy 39 éves férfi veszítette életét.</p>
      <p>A rendőrség továbbra is arra hívja föl az autósok figyelmét, hogy az őszi és téli időszakban megváltoznak a látási viszonyok, és csúszósabbá válnak az úttestek, emiatt fontos, hogy a sofőrök nagyobb követési távolságot tartsanak és megfelelő sebességgel közlekedjenek, valamint, hogy a gumiabroncsokat télire cseréljék. Javasolják továbbá a járművek biztonsági berendezéseinek és tartozékainak ellenőrzést is.</p>
      <p>Hangsúlyozzák, hogy a gyalogosok a közlekedés legvédtelenebb résztvevői, ezért fontos a láthatósági – fényvisszaverő – eszközök használata lakott területen kívül-belül, sötétben, és jó látási viszonyok között egyaránt. Ahogyan a mellény mellett vagy helyett a nem sötét színű, jól látható, hétköznapi ruházat viselése is sokat jelenthet egy-egy baleset megelőzésében.</p>
      <p>
        <i>Nyitókép: Pixabay.com</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/05/draga-mulatsag-lehet-a-trukkozes-a-vilagitassal"/>
      </related>
    </article>
  </body>
</html>