<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814149.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T16:49:00+00:00"/>
    <meta property="og:title" content="العبادی: منافع مشترکی با ایران داریم"/>
    <meta property="og:description" content="به گزارش فارس، «حیدر العبادی» نخست وزیر پیشین عراق اظهاراتی را درباره نقش جمهوری اسلامی ایران در این کشور مطرح کرد."/>
  </head>
  <body>
    <article>
      <h1>العبادی: منافع مشترکی با ایران داریم</h1>
      <address>
        <time datetime="2019-11-05T16:49:00+00:00">05 Nov 2019, 16:49</time>
      </address>
      <p>نخست‌وزیر پیشین عراق ضمن محکوم کردن هر گونه مداخله کشورهای خارجی در امور این کشور، در پاسخ به شبکه سی.ان.ان تأکید کرد بغداد با تهران منافع مشترک دارد.</p>
      <p>به گزارش فارس، «حیدر العبادی» نخست وزیر پیشین عراق اظهاراتی را درباره نقش جمهوری اسلامی ایران در این کشور مطرح کرد.</p>
      <p>العبادی در پاسخ به مجری شبکه خبری «سی.ان.ان» درباره آنچه میزان نفوذ ایران در عراق می‌نامد، گفت: «ایران همسایه ماست. طولانی‌ترین مرزها را با آن داریم و مناطق پرجمعیت عراق نیز در نزدیک مرز با ایران قرار گرفته است».</p>
      <p>وی با بیان اینکه عراق با ایران منافع مشترکی دارد، تصریح کرد که نباید مسئولان ایرانی یا عراقی در مسائل داخلی یکدیگر مداخله کند.</p>
      <p>نخست وزیر پیشن عراق، با بیان اینکه «به عنوان یک سیاستمدار و یک ملی‌گرا مخالف هر گونه مداخله هر کشوری در امورمان هستم»، خاطر نشان کرد که «چه این مداخله از سوی عربستان، ترکیه، آمریکا باشد یا ایران».</p>
      <p>العبادی با اشاره به اینکه «ما باید همگی با هم باشیم و فکر می‌کنم که مردم عراق الان با شجاعت این مسئله را فریاد می‌زنند»، گفت که دیگران باید به آنان گوش فرا دهند.</p>
      <p>وی با طرح ادعای قتل و ضربه به حقوق بشر در دولت کنونی عراق، افزود: «فکر می‌کنم که با وجود این همه، موضع کنونی آمریکا حمایت از دولت کنونی است. به جای اینکه به ما بگویند چه کاری باید انجام داد، فکر می‌کنم باید با عراق باشند و به حاکمیت آن احترام بگذارند. این چیزی است که ما می‌خواهیم».</p>
      <p>این دیپلمات عراقی خاطر نشان کرد که «احزاب سیاسی ایران و عراق باید این مسئله را رد کنند. باید رابطه درستی داشته باشیم. نباید در مسائل داخلی دخالت کنیم. این اشتباه است. هر کس دست به انجام این کار می‌زند چه ایرانیها باشند یا عراقی‌ها، باید فورا دست از آن بردارد».</p>
      <p>العبادی در پایان تأکید کرد که «می‌دانیم مردم عراق چه می‌خواهند. آنان حق دارند نظام سیاسی خاص خود را انتخاب کنند».</p>
      <p>در همین ارتباط، «صالح العکیلی» تحلیلگر مسائل سیاسی نسبت به توطئه جدید ایالات متحده آمریکا علیه عراق هشدار داد و گفت که آمریکا رهبری طرح و سناریوی از پیش‌ تعیین شده‌ای را بر عهده دارد که بتواند مجددا سیطره نیروهای خود بر عراق و روند سیاسی در این کشور بازگرداند.</p>
      <p>وی تأکید کرد که «آنچه در کنسولگری ایران در کربلای مقدس رخ داد، به وضوح بیانگر اظهارات مایک پامپئو وزیر خارجه آمریکا و طرف اسرائیلی و عربستان است... همه اینها به صورت مشترک، در این توطئه بزرگ و ایجاد هرج‌ومرج داخلی دست دارند».</p>
      <p>العکیلی با اشاره به اینکه «ایجاد درگیری بین نیروهای امنیتی و تظاهرات‌کنندگان برای اجرای سناریوی از پیش آماده شده جهت ورود مجدد نیروهای آمریکایی به منطقه سبز، قابل پیش‌بینی بود»، خاطر نشان کرد که پس از این درگیری‌ها و ورود نظامیان آمریکایی به منطقه سبز، کودتای نظامی شکل می‌گیرد و بدین ترتیب عراق به فصل هفتم منشور سازمان ملل مجددا بازگردانده می‌شد.</p>
      <p>دور دوم تظاهرات مردم عراق از 25 اکتبر آغاز شده است. مطالبات مردم این کشور، مبارزه با فساد و بهبود وضعیت معیشتی است.</p>
    </article>
  </body>
</html>