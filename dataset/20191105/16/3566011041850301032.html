<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545155.html/%D8%A7%D9%85%D8%B6%D8%A7%DB%8C-%D8%AA%D9%81%D8%A7%D9%87%D9%85-%D9%86%D8%A7%D9%85%D9%87-%D9%85%D8%A7%D8%A8%DB%8C%D9%86-%D9%85%D8%AF%DB%8C%D8%B1%DB%8C%D8%AA-%D8%B4%D9%87%D8%B1%DB%8C-%D8%A7%D8%B1%D8%A7%DA%A9-%D9%88-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF--%D8%A7%DB%8C%D8%AC%D8%A7%D8%AF-%D8%B4%D9%87%D8%B1-%D9%86%D9%88%D8%A2%D9%88%D8%B1-%D8%AA%D8%A7-%D8%AF%D9%88-%D8%B3%D8%A7%D9%84-%D8%AF%DB%8C%DA%AF%D8%B1-%D8%AF%D8%B1-%D8%AF%D8%A7%D9%86%D8%B4%DA%AF%D8%A7%D9%87-%D8%A2%D8%B2%D8%A7%D8%AF-%D9%88%D8%A7%D8%AD%D8%AF-%D8%A7%D8%B1%D8%A7%DA%A9"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T16:03:00+00:00"/>
    <meta property="og:title" content="امضای تفاهم نامه مابین مدیریت شهری اراک و دانشگاه آزاد/ ایجاد شهر نوآور تا دو سال دیگر در دانشگاه آزاد واحد اراک"/>
    <meta property="og:description" content="در صحن رسمی شورای اسلامی کلانشهر اراک تفاهنامه ای سه جانبه بین شهرداری، مرکز مطالعات شورای اسلامی کلانشهر اراک و دانشگاه آزاد اسلامی در راستای به کارگیری ظرفیت های دانشگاه ها در مدیریت شهرداری به امضای طرفین رسید."/>
  </head>
  <body>
    <article>
      <h1>امضای تفاهم نامه مابین مدیریت شهری اراک و دانشگاه آزاد/ ایجاد شهر نوآور تا دو سال دیگر در دانشگاه آزاد واحد اراک</h1>
      <address>
        <time datetime="2019-11-05T16:03:00+00:00">05 Nov 2019, 16:03</time>
      </address>
      <p>در صحن رسمی شورای اسلامی کلانشهر اراک تفاهنامه ای سه جانبه بین شهرداری، مرکز مطالعات شورای اسلامی کلانشهر اراک و دانشگاه آزاد اسلامی در راستای به کارگیری ظرفیت های دانشگاه ها در مدیریت شهرداری به امضای طرفین رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ حسین کلانتری رئیس دانشگاه آزاد اسلامی استان مرکزی و واحد اراک در صحن رسمی شورای اسلامی کلانشهر اراک گفت: دانشگاه آزاد اسلامی استان مرکزی در گذشته ۴۵ هزار دانشجو داشته که در حال حاضر این تعداد به ۲۵ هزار نفر رسیده است. به همین نسبت نیز در واحد اراک دانشگاه جمعیت از ۲۵ هزار نفر در گذشته به ۱۱ هزار نفر در شرایط کنونی رسیده است.</p>
      <p>کلانتری به ماموریت جدید دانشگاه اشاره کرد و افزود: در حال حاضر طبق ماموریت جدید دانشگاه، به دنبال این هستیم که از حالت آموزشی به سمت دانشگاهِ پژوهشی، فن آور و نو آور حرکت کنیم.</p>
      <p>وی عنوان کرد: در تلاش هستیم که مجموعه واقع در قنات را تبدیل به شهر فناوری و نو آوری کنیم تا در برقراری ارتباط بین صنعت و دانشگاه و دانشگاه و دستگاه های اجرای یاری گر باشد.</p>
      <p>رئیس دانشگاه آزاد استان مرکزی اظهار کرد: در صدد این هستیم که این شهر نو آور و فن آور را مجموعه ای از سراهای صنعت، گیاهان دارویی، هنر و علوم انسانی و بهداشت و علوم پزشکی شکل دهد.</p>
      <p>وی ضمن بیان اینکه در تلاش هستیم که این طرح شهر فن آور طی دو سال آینده با همکاری شهرداری به نتیجه برسد، اظهار کرد: در مرحله اول تا رسیدن به برنامه های دو سال آینده، برای جلوگیری از بحران وارد مباحث اقتصادی می شویم تا با اجاره دادن برخی از ساختمان ها از بحران دور شویم.</p>
      <p>کلانتری فرسوده بودن اتوبوس های انتقال دانشجو به دانشگاه، حمل زباله های دانشگاه توسط بخش خصوصی، زباله های عفونی تولیدی در درمانگاه دانشگاه، تعریض قسمتهایی از جاده اراک-خمین تا دانشگاه، همکاری شهرداری در برنامه های فرهنگی دانشگاه، همکاری شهرداری در ترمیم چمن زمین چمن دانشگاه آزاد را از جمله مشکلات و خواسته های دانشگاه از شهرداری عنوان کرد.</p>
      <p>وی با تاکید بر امضای تفاهم نامه ای کلی بین دانشگاه آزاد اسلامی و شهرداری اراک در راستای انجام فعالیت های دو جانبه خاطر نشان کرد: طرحی مانند کشت گیاهان دارویی جاذب فلز های سنگین در بلوار های شهر طرح پیشنهادی دانشگاه به شهرداری بوده که تا به حال انجام نشده است. این طرح تا به حال در کشور انجام نشده است اما در دیگر کشورهای دنیا به کار گرفته می شود که امید است در اراک نیز به اجرا در آید.  </p>
      <p>به گزارش دیارآفتاب؛ در پایان تفاهنامه ای سه جانبه بین شهرداری، مرکز مطالعات شورای اسلامی کلانشهر اراک و دانشگاه آزاد اسلامی در راستای به کارگیری ظرفیت های دانشگاه ها در مدیریت شهرداری به امضای طرفین رسید.</p>
      <figure>
        <img src="http://newsroom.dana.ir/content/upload/1bebcf67-6645-4e2d-a6c9-62a8a0f88483.jpg"/>
      </figure>
      <figure>
        <img src="http://newsroom.dana.ir/content/upload/f00b4ca7-22c6-4791-8656-44e3992330d7.jpg"/>
      </figure>
      <p>انتهای پیام/</p>
    </article>
  </body>
</html>