<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/gorbatyuk-mozhe-pereyti-v-dbr-novini-ukrajini-50051773.html"/>
    <meta property="og:site_name" content="НВ"/>
    <meta property="article:published_time" content="2019-11-05T16:16:00+00:00"/>
    <meta property="og:title" content="Горбатюк може очолити підрозділ ДБР з розслідування справ Майдану — Труба"/>
    <meta property="og:description" content="Колишній начальник управління спецрозслідувань ГПУ Сергій Горбатюк може очолити структурний підрозділ Державного бюро розслідувань з розслідування злочинів проти Майдану."/>
  </head>
  <body>
    <article>
      <h1>Горбатюк може очолити підрозділ ДБР з розслідування справ Майдану — Труба</h1>
      <h2>Колишній начальник управління спецрозслідувань ГПУ Сергій Горбатюк може очолити структурний підрозділ Державного бюро розслідувань з розслідування злочинів проти Майдану.</h2>
      <address>
        <time datetime="2019-11-05T16:16:00+00:00">05 Nov 2019, 16:16</time>
      </address>
      <p>Про це на брифінгу у вівторок, 5 листопада, заявив директор ДБР Роман Труба, передає <a href="https://interfax.com.ua/">Інтерфакс-Україна.</a></p>
      <p>За його словами, для отримання посади в ДБР Горбатюку доведеться пройти конкурсний відбір на загальних умовах.</p>
      <p>«Найближчим часом буде створено в ДБР окремий структурний підрозділ, який займатиметься розслідуванням кримінальних проваджень справ Майдану. Якщо Горбатюк виявить бажання взяти участь в конкурсі - будь ласка. Але умови для всіх рівні», - заявив директор ДБР.</p>
      <p>За словами Труби, Горбатюк особисто йому не говорив, що хоче стати керівником структурного підрозділу з розслідування «майданівських справ».</p>
      <p>Нагадаємо, <a href="https://nv.ua/ukr/ukraine/politics/gpu-zvilnila-nachalnika-upravlinnya-specrozsliduvannya-sergiya-gorbatyuka-novini-ukrajini-50049430.html">Горбатюка звільнили з посади начальника управління спецрозслідувань ГПУ</a>.</p>
      <p>Горбатюк займався розслідуванням справ про злочини під час Революції Гідності.</p>
      <p><a href="https://nv.ua/ukr/ukraine/politics/kadrovi-komisiji-gpu-gorbatyuk-novini-ukrajini-50048856.html">Горбатюк відмовився писати заяву на проходження переатестації за встановленим керівництвом Генпрокуратури зразком,</a> оскільки, на його думку, він не відповідає чинному законодавству.</p>
      <p>Після звільнення <a href="https://nv.ua/ukr/ukraine/politics/gorbatyuk-zvinuvativ-bogdana-u-pragnenni-pripiniti-rozsliduvannya-sprav-maydanu-i-yanukovicha-novini-ukrajini-50051371.html">Сергій Горбатюк звинуватив голову Офісу президента Андрія Богдана</a> в прагненні припинити розслідування справ Майдану.</p>
    </article>
  </body>
</html>