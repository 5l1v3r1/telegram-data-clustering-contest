<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196346/oi-kerdismenoi-apo-to-plafon-stis-e-apodeixeis-poioi-exairoyntai"/>
    <meta property="og:site_name" content="CNN.gr"/>
    <meta property="article:published_time" content="2019-11-05T16:03:13+00:00"/>
    <meta property="og:title" content="Οι κερδισμένοι από το πλαφόν στις e-αποδείξεις - Ποιοι εξαιρούνται"/>
    <meta property="og:description" content="Χαμηλώνει το πλαφόν για τις ελάχιστες απαιτούμενες e-δαπάνες με πλαστικό χρήμα το υπουργείο Οικονομικών, προκειμένου να περιοριστεί ο κίνδυνος να επιβαρυνθούν..."/>
  </head>
  <body>
    <article>
      <h1>Οι κερδισμένοι από το πλαφόν στις e-αποδείξεις - Ποιοι εξαιρούνται</h1>
      <h2>Χαμηλώνει το πλαφόν για τις ελάχιστες απαιτούμενες e-δαπάνες με πλαστικό χρήμα το υπουργείο Οικονομικών, προκειμένου να περιοριστεί ο κίνδυνος να επιβαρυνθούν περαιτέρω οι φορολογούμενοι με μεσαίο και υψηλό εισόδημα που δεν θα καταφέρουν να πραγματοποιήσουν τις ανάλογες δαπάνες με πλαστικό χρήμα.</h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 18:03 , 05 November 2019</p>
      <p>Σύμφωνα με πληροφορίες ο<a href="https://www.cnn.gr/eidhseis/tag/3470/xristos-staikoyras"><b> υπουργός Οικονομικών, κ. Χρήστος Σταϊκούρας</b></a> αποφάσισε να καθιερώσει <b>ανώτατο όριο απαιτούμενων ηλεκτρονικών συναλλαγών 20.000 ευρώ</b>, ώστε να αποφευχθεί η έξτρα φορο-ποινή για όσους έχουν μεγάλα εισοδήματα, αλλά όχι απαραίτητα και μεγάλες δαπάνες.</p>
      <p>Ο Γιάννης Χαντζησαλάτας, Εκπρόσωπος Τύπου &amp; Δημοσίων Σχέσεων, Συλλόγου Εφοριακών Αττικής &amp; Κυκλάδων επεσήμανε στο CNN Greece πως από 1/1/2020 καθιερώνεται ενιαίος και μοναδικός συντελεστής 30% επί του συνολικού εισοδήματος ως υποχρέωση του πολίτη για συλλογή αποδείξεων με πλαφόν τις 20.000 ευρώ που αντιστοιχεί σε εισόδημα 66.700 ευρώ.</p>
      <p>Σύμφωνα με τον κ. Χαντζησαλάτα, στις περιπτώσεις που <b>ο πολίτης δεν θα καλύψει το ποσοστό που προβλέπει ο νομοθέτης δηλ. το 30%, τότε θα κληθεί να καταβάλει ποινή 22% για την διαφορά που υπολείπεται.</b></p>
      <h3>Οι δαπάνες που εξαιρούνται</h3>
      <p>Όπως επισημαίνει ο κ. Χαντζησαλάτας, <b>οι δαπάνες που εξαιρούνται από το 30%</b> είναι τα ενοίκια, τα τέλη κυκλοφορίας, η αγορά αεροσκαφών, σκαφών, οχημάτων (εξαιρούντα τα ποδήλατα), αγορά ακινήτων, πληρωμές φόρων, δόσεις δανείου, αγορά επενδυτικών προϊόντων (μετοχές, ομόλογα, αμοιβαία).</p>
      <p>Από τη συλλογή ηλεκτρονικών αποδείξεων εξαιρούνται, όπως αναφέρει ο κ. Χαντζησαλάτας, όσοι είναι<b> άνω των 70 ετών, άτομα με αναπηρία 80% και πάνω, φορολογικοί κάτοικοι Ε.Ε., δημόσιοι υπάλληλοι που υπηρετούν στο εξωτερικό, ανήλικοι που φορολογούνται με την κλίμακα μισθωτών και συνταξιούχων</b>. Επίσης οι κάτοικοι χωριών με πληθυσμό έως 500 άτομα και νησιών έως 3.100 άτομα (εξαιρούνται οι τουριστικές περιοχές), όσοι έχουν εισόδημα έως 6.000 ευρώ ή τεκμαρτό έως 9.500 ευρώ, οι άνεργοι και οι δικαιούχοι ΚΕΑ, οι στρατιώτες και οι μακροχρόνια ασθενείς (πάνω από 6 μήνες).</p>
      <p>Εν τω μεταξύ από την υποχρέωση να συλλέγουν ηλεκτρονικές και χάρτινες αποδείξεις απαλλάσσονται στρατιωτικοί που υπηρετούν στο εξωτερικό, οι φυλακισμένοι και αυτοί που βρίσκονται σε οίκο ευγηρίας ή σε ψυχιατρικό κατάστημα. <br/><br/>Επίσης, ο εκπρόσωπος Τύπου των εφοριακών επισημαίνει πως είναι απόλυτη ανάγκη να αναδειχτούν οι στρεβλώσεις που υπάρχουν προκειμένου ο νομοθέτης να τις λάβει. Αυτές έγκειται στον υπολογισμό του 30% στο πραγματικό και όχι στο τεκμαρτό εισόδημα. Στην ποινή του 22% για τις αποδείξεις που υπολείπονται της υποχρέωσης, η οποία σύμφωνα με τον κ. Χαντζησαλάτα θα πρέπει να προσαρμοστεί στον νέο εισαγωγικό συντελεστή που είναι 9%.</p>
      <p>Τέλος ο κ. Χαντζησαλάτας υποστηρίζει πως το υπουργείο θα πρέπει να δει το θέμα της εξαίρεσης από τις ηλεκτρονικές συναλλαγές των δαπανών που «ροκανίζουν» το εισόδημα, όπως τα ενοίκια, οι φόροι και τα δάνεια.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/oikonomia/story/196366/prostasia-a-katoikias-poies-veltioseis-fernei-i-kyvernisi">Προστασία α' κατοικίας: Ποιες βελτιώσεις φέρνει η κυβέρνηση</a>
        </li>
        <li>
          <a href="https://www.cnn.gr/oikonomia/story/196325/epidoma-thermansis-deite-an-to-dikaioyste-poia-ta-kritiria">Επίδομα θέρμανσης: Δείτε αν το δικαιούστε - Ποια τα κριτήρια</a>
        </li>
        <li>
          <a href="https://www.cnn.gr/news/politiki/story/196316/petsas-dieyrynetai-to-nomothetiko-plaisio-gia-tin-prostasia-tis-protis-katoikias">Πέτσας: Διευρύνεται το νομοθετικό πλαίσιο για την προστασία της πρώτης κατοικίας</a>
        </li>
      </ul>
      <p>
        <a href="http://www.facebook.com/sharer.php?u=https%3A%2F%2Fwww.cnn.gr%2Foikonomia%2Fstory%2F196346%2Foi-kerdismenoi-apo-to-plafon-stis-e-apodeixeis-poioi-exairoyntai">89</a>
      </p>
      <ul>
        <li>
          <a href="https://www.cnn.gr/eidhseis/tag/706/ypoyrgeio-oikonomikon">ΥΠΟΥΡΓΕΙΟ ΟΙΚΟΝΟΜΙΚΩΝ</a>
        </li>
        <li>
          <a href="https://www.cnn.gr/eidhseis/tag/15299/forologoymenoi">ΦΟΡΟΛΟΓΟΥΜΕΝΟΙ</a>
        </li>
        <li>
          <a href="https://www.cnn.gr/eidhseis/tag/5428/hlektronikes-synallages">ΗΛΕΚΤΡΟΝΙΚΕΣ ΣΥΝΑΛΛΑΓΕΣ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196378/snapshot/AP_17012507120009.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196385/snapshot/13189288.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196384/snapshot/2513428.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/06/196389/snapshot/2729833.jpg"/>
      </figure>
    </article>
  </body>
</html>