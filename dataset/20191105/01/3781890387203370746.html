<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740030"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T01:33:00+00:00"/>
    <meta property="og:title" content="รู้พิกัดจุดกบดาน'แก๊งแหกคุก' โล่งอกผู้กองศาลปลอดภัย"/>
    <meta property="og:description" content="'รอง ผบช.ภ.2' โวรู้แล้ว 'แก๊งแหกคุก' กบดานจุดใด มีข่าวดีเร็วๆนี้แน่นอน โล่งอก 'ผู้กองประจำศาล' ปลอดภัยแล้ว"/>
  </head>
  <body>
    <article>
      <h1>รู้พิกัดจุดกบดาน'แก๊งแหกคุก' โล่งอกผู้กองศาลปลอดภัย</h1>
      <address>
        <time datetime="2019-11-05T01:33:00+00:00">05 Nov 2019, 01:33</time>
      </address>
      <p>
        <b>"รอง ผบช.ภ.2" โวรู้แล้ว "แก๊งแหกคุก" กบดานจุดใด มีข่าวดีเร็วๆนี้แน่นอน โล่งอก "ผู้กองประจำศาล" ปลอดภัยแล้ว</b>
      </p>
      <p>จากกรณีได้มีคนร้าย 3 รายคือ นายหน่อย หรือต้น นิลเทศ อายุ 40 ปี น.ส.สิรินภา วิเศษฤทธิ์ อาย 30 ปี นายบาร์ท อันเลน เฮลมัส อายุ 39 ปี ได้ร่วมกันใช้มีดแทงตำรวจศาลพัทยา แล้วใช้ปืนยิงเปิดทางวิ่งหลบหนีไปขึ้นรถกระบะที่จอดรออยู่<br/><br/>ความคืบหน้าเมื่อวันที่ 5 พ.ย. พล.ต.อ.จักรทิพย์ ชัยจินดา ผบ.ตร. ได้สั่งการ พล.ต.ต.ธีรพล จินดาหลวง รอง ผบช.ภาค 2 เรียกประชุมวางแผนในการไล่ล่าจับกุมผู้ต้องหาโดยสนธิกำลังตำรวจทั้งภาคสองเข้ารวมทีมในการติดตามตัวในครั้งนี้<br/><br/>พล.ต.ต.ธีรพล ปิดเผยถึงความคืบหน้าในการประชุมทางเจ้าหน้าที่ได้ทุ่มเทในการไล่ล่าติดตามคนร้ายกลุ่มนี้ ขณะนี้พอจะทราบแล้วว่าคนร้ายได้หลบหนีไปอยู่ที่ใดอยู่ระหว่างการสืบทราบ เชื่อว่าจะมีข่าวดีในเร็วๆนี้ แต่ยังไม่พบยานพาหนะในการหลบหนี ในส่วนที่มาของอาวุธที่คนร้ายใช้นั้นได้แยกเป็นสองส่วน หนึ่งคือการที่คนร้ายได้ลักลอบนำอาวุธไม่ว่าจะมีด หรือ ปืน เข้าไปในห้องคุมขังนั้นได้ ทาง ผบก.ภ.จว.ชลบุรี ได้ตั้งคณะกรรมการสืบสวนขอเท็จจริงแล้วเพื่อหาผู้รับผิดชอบหรือพิจารณาส่วนที่บกพร่องที่เกิดขึ้น</p>
      <figure>
        <img src="https://www.dailynews.co.th/admin/upload/20191105/news_SaOdzvzuAN082331_533.jpg?v=20191105135?v=1413"/>
      </figure>
      <p>อีกส่วนหนึ่งก็คือสืบสวนในการจับกุมผู้ต้องหาทั้ง 3 คน รวมทั้งผู้ที่มีส่วนเกี่ยวข้องในการช่วยเหลือในการกระทำผิดครั้งนี้ แต่ยังไม่ชัดเจนจำนวนผู้ที่มีส่วนช่วยเหลือในการหลบหนี ตอนนี้หลักฐานในการออกหมายจับมีเพียง 3 คนที่ได้หลบหนีไป ส่วนคนอื่นที่เกี่ยวข้องอยู่ที่พยานหลักฐานที่จะปรากฏ ส่วนทะเบียนรถที่ใช้ในการหลบหนีนั้นยังไม่ทราบ<br/><br/>ส่วนอาการบาดเจ็บของเจ้าหน้าที่ตำรวจที่ถูกทำร้ายนั้นได้ทำการรักษาผ่าตัดอยู่ในอาการปลอดภัยแล้ว ซึ่งมีเพียงบาดแผลจากการถูกแทงเท่านั้น นอกจากนี้ยังได้เรียกเจ้าหน้าที่ที่อยู่ในที่เกิดเหตุมาสอบสวนแล้ว 8 นาย ส่วนเส้นทางการหลบหนีนั้นทางเจ้าหน้าที่สืบทราบแล้วว่าใช้เส้นทางไหน ในส่วนของภาคสอง จังหวัดชลบุรีและในพื้นที่ใกล้เคียงทั้ง 8 จังหวัด ได้มีการตั้งจุดตรวจจุดสกัดในเส้นทางหลักและเส้นทางรอง ที่คาดว่าคนร้ายจะหลบหนีออกไปนอกประเทศ รวมทั้งระสานกับเจ้าหน้าที่ตำรวจตรวจคนเข้าเมืองรวมไปถึงเจ้าหน้าที่ตำรวจน้ำแล้ว.</p>
    </article>
  </body>
</html>