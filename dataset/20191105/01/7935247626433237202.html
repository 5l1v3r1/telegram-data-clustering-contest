<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/enflasyon-dusmeye-devam-edecek-mi-15526yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T01:00:00+00:00"/>
    <meta property="og:title" content="Enflasyon düşmeye devam edecek mi?"/>
    <meta property="og:description" content="Son aylardaki düşüş trendi yıllık TÜFE’yi yüzde 8,55 seviyesine indirdi.Ve böylece Ekim 2018’de ulaştığımız yüzde 25,2’lik zirvenin..."/>
  </head>
  <body>
    <article>
      <h1>Enflasyon düşmeye devam edecek mi?</h1>
      <address><time datetime="2019-11-05T01:00:00+00:00">05 Nov 2019, 01:00</time> by <a rel="author">Feridun Eyüpoğlu</a></address>
      <p>Son aylardaki düşüş trendi yıllık TÜFE’yi yüzde 8,55 seviyesine indirdi.</p>
      <p>Ve böylece Ekim 2018’de ulaştığımız <b>yüzde 25,2’lik zirvenin ardından</b> enflasyon dip yapmış oldu!</p>
      <p>Peki ya bundan sonra?</p>
      <p>Yanıt için öncelikle ekim ayında gelen sinyallere bakalım.</p>
      <p>Ardından da gelecek dönem gelişmelerinin olası etkilerine odaklanalım.</p>
      <p>Ekimde TÜFE aylık bazda <b>yüzde 2,0</b> artış kaydetti.</p>
      <p>Yüzde 2,2’lik piyasa beklentisinin hafif altında bir rakam gelmiş oldu.</p>
      <p>Aylık enflasyon öngörümüz olan yüzde 1,75’lik düzeyi ise <b>sınırlı biçimde</b> aştı!</p>
      <p>
        <b>Öngörüdeki sapmanın kaynağına baktığımızda gıda ve giyim gibi vatandaşın ağırlıklı tüketim gruplarında görülen fiyat artışları karşımıza çıkıyor.</b>
      </p>
      <p>TÜİK’in dikkate aldığı hane halkı sepetinde ağırlığı fazla olan temel gruplarda genele yayılan bir yükseliş söz konusu.</p>
      <p>Gruplar bazındaki etkiyi analiz ettiğimizde aylık olarak <b>manşet enflasyona en büyük katkıyı  0,73 puanla giyim ve ayakkabı grubunun yaptığını</b> görüyoruz!</p>
      <p>Ekimde giyimdeki fiyat artış hızı <b>yüzde 11,7</b>’lik hayli yüksek bir seviyeye ulaşmış durumda.</p>
      <p>
        <b>Ancak, giyim grubunun TÜFE sepetindeki ağırlığı yüzde 7,24 olduğundan bu yüksek artış aylık enflasyona daha sınırlı etki yapmış oldu.</b>
      </p>
      <p> Geçen ayki TÜFE rakamında konutun etkisi 0,52 puan, gıda grubununsa 0,38 puan olarak hesaplanırken ulaştırma grubu fiyatları enflasyonu 0,2 puan yükseltti.</p>
      <p>Kısacası <b>vatandaşın enflasyonu</b> diyebileceğimiz kalemlerdeki yükseliş dikkat çekici!</p>
      <p>
        <b>Yani herkesin hissettiği enflasyon kendi tüketim kalemlerine göre değiştiğinden “enflasyon gerçeği yansıtmıyor” tarzındaki ifadeler istatistiki olarak doğru olmasa da kendi içinde tutarlı bir görüntü veriyor.</b>
      </p>
      <p>Özellikle enflasyon sepetinde <b>yüzde 23,3’le en yüksek paya sahip</b> olan gıdanın etkisi çok daha fazla hissediliyor.</p>
      <p><b>Son 5 aydır gıda enflasyonunun yükselmediği dikkate alınırsa</b> ekimdeki hareketlenme düşündürücü!</p>
      <p> </p>
      <p>
        <b>Mevsim etkisi ve kamu zamları</b>
      </p>
      <p> </p>
      <p>Neticede en büyük riskin istikrarlı olamayan gıda cephesinden kaynaklandığını görüyoruz.</p>
      <p>Yani <b>mevsimsel faktörün etki derecesine göre bir dalgalama opsiyonunu dikkate almak</b> zorundayız bundan sonra.</p>
      <p>Ancak, <b>mevsimsellik ve kamu zamları gibi etkilerin yarattığı istikrarsız gruplar </b>devre dışı kaldığında umutvar bir tabloyla karşılaşıyoruz!</p>
      <p>İşlenmemiş <b>gıda ürünleri, enerji, alkollü içkiler, tütün ve altın hariç</b> olarak tespit edilen çekirdek TÜFE eylülde yüzde 8,9 seviyesindeyken ekimde yüzde 7,6’ya geriledi.</p>
      <p>Dolayısıyla <b>yeni vergi artışları gelmez ve gıda da mevsimsel baskı altında kalmazsa</b> enflasyondaki yükseliş sınırlı kalır.</p>
      <p>           </p>
      <p>
        <b>Tek haneye veda zamanı</b>
      </p>
      <p> </p>
      <p>Aslında istatistiki olarak bundan sonra yükseliş kaçınılmaz!</p>
      <p>Çünkü <b>tersine dönen baz etkisi</b> kendini kasımda gösterecek.</p>
      <p>Yani aylık bazda pek bir değişim görmesek de TÜFE bundan sonra yukarı hareket edecek.</p>
      <p>
        <b>Ve büyük olasılıkla 2020’nin temmuzuna kadar bir daha tek haneli enflasyon görülmeyecek.</b>
      </p>
      <p>2019 sonu itibarıyla yüzde 12 civarında kapanış yapacak olan TÜFE, normal koşullarda gelecek yılın ilk yarısında <b>yüzde 10 – 12 aralığında sıkışık bir hareket</b> izleme potansiyeli taşıyor!</p>
      <p>Mevcut manzarada Merkez Bankası’nın teknik olarak bu yıl artık faiz indirmemesi gerekiyor.    </p>
      <p>Ama siyasi beklentiler de dikkate alındığında <b>12 Aralık’ta 100 baz puanlık bir indirimin daha gelebileceğini </b>öngörüyoruz.</p>
    </article>
  </body>
</html>