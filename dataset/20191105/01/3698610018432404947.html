<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/ukrayina-i-sche-tri-derzhavi-slidom-za-yes-prodovzhili-sankciyi-proti-rosiyi-328483_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T01:19:00+00:00"/>
    <meta property="og:title" content="Україна і ще три держави слідом за ЄС продовжили санкції проти Росії"/>
    <meta property="og:description" content="Обмежувальні заходи продовжено до 15 березня 2020 року."/>
  </head>
  <body>
    <article>
      <h1>Україна і ще три держави слідом за ЄС продовжили санкції проти Росії</h1>
      <h2>Обмежувальні заходи продовжено до 15 березня 2020 року.</h2>
      <address>
        <time datetime="2019-11-05T01:19:00+00:00">05 Nov 2019, 01:19</time>
      </address>
      <p>Україна, Чорногорія, Норвегія і Албанія слідом за Європейським Союзом ще на півроку продовжили санкції проти російських громадян і компаній і членів окупаційних адміністрацій ОРДЛО.</p>
      <p>Обмежувальні заходи стосуються 170 фізичних і 44 юридичних осіб.</p>
      <p>"Країни-кандидати на вступ до ЄС Чорногорія й Албанія, країна-член Європейської економічної зони Норвегія, а також Україна приєднуються до цього рішення. Вони забезпечать відповідність національної політики цим рішенням. Євросоюз приймає до уваги це зобов'язання і вітає його", - йдеться в заяві глави європейської дипломатії Федерики Могеріні, поширеній 4 листопада.</p>
      <p>Як повідомлялося, 12 вересня <b><a href="https://dt.ua/ECONOMICS/yes-prodovzhiv-na-pivroku-sankciyi-proti-rosiyi-za-aneksiyu-krimu-i-destabilizaciyu-ukrayini-323341_.html">ЄС ще на півроку продовжив санкції проти РФ</a> </b>за дії, що підривають або загрожують територіальній цілісності, суверенітету та незалежності України. Крім того, зараз діють <b>санкції стосовно окремих секторів російської економіки</b> (в силі до 31 січня 2020 року) і <b>санкції за незаконну анексію Криму і Севастополя </b>(в силі до 23 червня 2020 року).</p>
      <p><a href="https://dt.ua/WORLD/ekonomichni-sankciyi-yes-proti-rf-nabudut-chinnosti-31-lipnya-147775_.html"><b>Санкції</b></a> проти Росії були вперше введені 31 липня 2014 року терміном на один рік у відповідь на дії РФ, які дестабілізували ситуацію в Україні. Обмежувальні заходи посилили у вересні 2014 року. У березні 2015 року тривалість санкцій пов'язали з повним виконанням Мінських угод, які мали бути виконані до кінця 2015-го.</p>
      <p>Санкції проти Росії ввели Євросоюз, США, Канада, Австралія, Нова Зеландія, Норвегія, Швейцарія, Україна, Японія та інші держави.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>