<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rijnmond.nl/nieuws/188135/Inzamelingsactie-voor-Kledingbank-Rotterdam-Delfshaven-een-succes-Heel-Rotterdam-leeft-mee"/>
    <meta property="og:site_name" content="RTV Rijnmond"/>
    <meta property="article:published_time" content="2019-11-05T08:41:50+00:00"/>
    <meta property="og:title" content="Inzamelingsactie voor Kledingbank Rotterdam-Delfshaven een succes: 'Heel Rotterdam leeft mee'"/>
    <meta property="og:description" content="De inzamelingsactie voor winterjassen bij de Kledingbank in Rotterdam-Delfshaven blijkt een groot succes. Inmiddels zijn al zeker honderd jassen ingeleverd, vertelt Mary Olman van de Kledingbank. En dat zijn er waarschijnlijk nog veel meer, omdat nog niet eens alle zakken met kleding zijn uitgepakt."/>
  </head>
  <body>
    <article>
      <h1>Inzamelingsactie voor Kledingbank Rotterdam-Delfshaven een succes: 'Heel Rotterdam leeft mee'</h1>
      <address>
        <time datetime="2019-11-05T08:41:50+00:00">05 Nov 2019, 08:41</time>
      </address>
      <figure>
        <img src="https://imgr.rgcdn.nl/2c91dc6f68c046d98bb8f2f90443ec8a/opener/Mary-Olman-r-van-de-Kledingbank-Delfshaven-en-Denise-Yilman-l-die-net-heel-wat-jassen-heeft-afgeleverd.jpg?v=JiUB04pbzxioHD2OubLrFw2"/>
        <figcaption>Mary Olman (r) van de Kledingbank Delfshaven en Denise Yilman (l) die net heel wat jassen heeft afgeleverd</figcaption>
      </figure>
      <figure>
        <audio src="https://rijnmond.bbvms.com/custom/getDownload?sourceid=B635F6E9008C7B94C12584A9002705AE"/>
        <figcaption>Inzamelingsactie voor Kledingbank Rotterdam-Delfshaven een succes</figcaption>
      </figure>
      <h4>De inzamelingsactie voor winterjassen bij de Kledingbank in Rotterdam-Delfshaven blijkt een groot succes. Inmiddels zijn al zeker honderd jassen ingeleverd, vertelt Mary Olman van de Kledingbank. En dat zijn er waarschijnlijk nog veel meer, omdat nog niet eens alle zakken met kleding zijn uitgepakt.</h4>
      <p>Bij de stichting Kledingbank Rotterdam kloppen onder meer gezinnen met veel kinderen aan. Ook vluchtelingen of mensen in de schuldsanering worden doorverwezen naar de Kledingbank aan de Oostkousdijk voor gratis kleding. De vraag blijkt echter elk jaar veel groter dan het aanbod en dus werd vorige week een inzamelingsactie gestart.</p>
      <related>
        <a href="http://www.rijnmond.nl/nieuws/187897/Groot-tekort-aan-kinderwinterjassen-bij-Kledingbank-Rotterdam-Delfshaven"/>
      </related>
      <p>Voor komende winter zijn volgens Olman wel honderden jassen nodig, en die lijken er te komen. "Ik heb denk ik al wel honderd jassen binnen, zeker", zegt ze dinsdagochtend, nog geen week na de start van de actie. "Een hele hoop zakken hebben we zelfs nog niet kunnen uitpakken, dus het zijn er veel meer. Ik heb nog geen idee hoeveel precies."</p>
      <h3>Truck vol met kleding</h3>
      <p>Ze staat er zelf versteld van. Sommige Rotterdammers zijn zelf een inzamelingsactie begonnen voor de Kledingbank, waaronder Denise Yilmaz. "Ik dacht: dat kan toch helemaal niet, dat mensen helemaal geen jas hebben? Ik heb een oproep gedaan op Facebook en Instagram en toen stroomde het binnen", legt ze uit.</p>
      <p>Met vijftien zakken vol winterjassen en schoenen kwam ze maandag aan bij de Kledingbank. "Ik kreeg ook nog eens 635 euro op mijn rekening gestort van donateurs", vertelt Yilmaz. "Daar heb ik gisteren 39 jassen, twee vesten en een trui van gekocht voor de Kledingbank."</p>
      <p>Yilmaz is zelf moeder van drie kinderen. "Helaas zijn er nog steeds kinderen op scholen die met sandaaltjes met dit weer naar school komen. Dan huilt je moederhart. Dat kan en mag gewoon niet."</p>
      <h3>'Heel Rotterdam leeft mee'</h3>
      <p>Ook een bedrijf buiten de regio Rijnmond heeft aangegeven een handje te helpen door zestig nieuwe winterjassen te doneren. En een thaiboksschool op Zuid is zelf een actie begonnen om de Kledingbank te steunen. "Heel Rotterdam leeft mee, ik sta er versteld van. Dan zeggen ze dat de wereld harder is geworden, maar dit bewijst het tegendeel", besluit Olman.</p>
      <p>
        <i>Heb jij een winterjas over? Deze kan worden ingeleverd bij de Kledingbank aan de Oostkousdijk 13C. "Tussen 10:00 uur en 15:00 uur, behalve op zondag."</i>
      </p>
    </article>
  </body>
</html>