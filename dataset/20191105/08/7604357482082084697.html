<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/regering-trump-begint-vertrek-uit-klimaatakkoord-parijs/"/>
    <meta property="og:site_name" content="SCEPTR"/>
    <meta property="article:published_time" content="2019-11-05T08:59:24+00:00"/>
    <meta property="og:title" content="Regering-Trump begint vertrek uit klimaatakkoord Parijs"/>
    <meta property="og:description" content="De Amerikaanse regering van Trump is maandag officieel begonnen met de uitstap uit het klimaatakkoord van Parijs."/>
  </head>
  <body>
    <article>
      <h1>Regering-Trump begint vertrek uit klimaatakkoord Parijs</h1>
      <address><time datetime="2019-11-05T08:59:24+00:00">05 Nov 2019, 08:59</time> by <a rel="author" href="https://sceptr.net/author/pietervanberkel/" target="_blank">Pieter Van Berkel</a></address>
      <p>
        <b>De Amerikaanse regering heeft maandag de eerste documenten naar de Verenigde Naties gestuurd om officieel uit het klimaatakkoord van Parijs te stappen. De uitstapprocedure zal een jaar duren. De terugtrekking uit het akkoord was een belangrijke verkiezingsbelofte van de Amerikaanse president <a href="https://sceptr.net/tag/donald-trump/">Donald Trump</a> (Rep.).</b>
      </p>
      <p>De Amerikaanse president <a href="https://sceptr.net/tag/donald-trump/">Donald Trump</a> (Rep.) kondigde in 2017 aan dat de Verenigde Staten zich uit het akkoord zouden terugtrekken. De Amerikaanse president ziet het klimaatakkoord dan ook als een bron van reguleringen, terwijl hij net de administratieve rompslomp voor Amerikaanse bedrijven wil verminderen.</p>
      <figure>
        <iframe data-src="https://twitter.com/SecPompeo/status/1191455541052289024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>“Economische groei en energie voor onze burgers”</h3>
      <p>De Amerikaanse minister van Buitenlandse Zaken<a href="https://sceptr.net/tag/mike-pompeo/"> Mike Pompeo</a> kondigde de terugtrekking uit het akkoord aan op Twitter. Hij wijst erop dat VS hun uitstoot hebben teruggeschroefd én tegelijkertijd hun energieproductie hebben verhoogd.</p>
      <p><i>“Vandaag beginnen we met het formele proces van terugtrekking uit het Akkoord van Parijs. De VS zijn trots op onze staat van dienst als wereldleider in het verminderen van alle emissies, het bevorderen van de veerkracht, de groei van onze economie en het garanderen van energie voor onze burgers. Het onze is een realistisch en pragmatisch model”</i>, schrijft Pompeo.</p>
      <h3>“Onomkeerbaar” klimaatakkoord</h3>
      <p>Als de Verenigde Staten eenmaal uit het akkoord stappen, zijn ze het enige land buiten het akkoord. Woensdag ondertekenen de Franse president <a href="https://sceptr.net/tag/emmanuel-macron/">Emmanuel Macron</a> (LREM) en de Chinese president<a href="https://sceptr.net/tag/xi-jinping/"> Xi Jinping</a> een pact ondertekenen dat stelt dat het klimaatakkoord <i>“onomkeerbaar”</i> is. </p>
      <p>De voormalige Amerikaanse president <a href="https://sceptr.net/tag/barack-obama/">Barack Obama</a> (Dem.) ondertekende het akkoord. Het verplichtte de Verenigde Staten om tegen 2025 26 tot 28 procent van de broeikasgasuitstoot af te bouwen ten opzichte van 2005. De Verenigde Staten zijn goed voor zo’n 15 procent van de wereldwijde CO2-uitstoot.</p>
      <p>De brief die het Amerikaanse ministerie naar VN-secretaris-generaal <a href="https://sceptr.net/tag/antonio-guterres/">Antonio Guterres</a> stuurde zet een uitstapprocedure in gang die een dag na de presidentsverkiezingen van 2020 wordt afgerond. De Verenigde Staten stappen nu pas uit het akkoord omdat er een afkoelperiode van drie jaar gold na de inwerkingtreding ervan. Trump heeft intussen wel al een hele reeks regels uit het Obama-tijdperk afgeschaft.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/johnson-verontschuldigt-zich-voor-brexit-uitstel/"/>
        <a href="https://sceptr.net/2019/11/nigel-farage-gaat-campagne-voeren-tegen-deal-johnson/"/>
        <a href="https://sceptr.net/2019/11/trump-laat-minder-vluchtelingen-toe-in-nationaal-belang/"/>
      </related>
    </article>
  </body>
</html>