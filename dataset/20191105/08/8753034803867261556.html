<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/sport/i/AdBXyj/fide-carlsen-skal-forsvare-vm-tittelen-i-argentina-eller-emiratene"/>
    <meta property="og:site_name" content="Aftenbladet"/>
    <meta property="article:published_time" content="2019-11-05T08:30:57+00:00"/>
    <meta property="og:title" content="Disse to landene kjemper om å arrangere Carlsens VM-kamp"/>
    <meta property="og:description" content="Magnus Carlsen skal forsvare sin VM-tittel i sjakk i Argentina eller De forente arabiske emirater, som begge har søkt om å få arrangere neste års VM."/>
  </head>
  <body>
    <article>
      <h1>Disse to landene kjemper om å arrangere Carlsens VM-kamp</h1>
      <h2>Magnus Carlsen skal forsvare sin VM-tittel i sjakk i Argentina eller De forente arabiske emirater, som begge har søkt om å få arrangere neste års VM.</h2>
      <address><time datetime="2019-11-05T08:30:57+00:00">05 Nov 2019, 08:30</time> by <a rel="author">NTB</a></address>
      <p>Det internasjonale sjakkforbundet (FIDE) kom med nyheten under åpningen av sjakkturneringen Hamburg Grand Prix mandag kveld. Det framgår ikke når FIDE skal ta avgjørelsen om spillested.</p>
      <p>– Et av landene vil være vertskap for VM-kampen neste år, går det fram av en Twitter-melding fra<a href="https://twitter.com/theworldchess/status/1191501456546967552"> World Chess</a>.</p>
      <p>Carlsen skal møte vinneren av kandidatturneringen hvor åtte spillere møtes i Jekaterinburg, Russland i mars-april neste år.</p>
      <aside>
        <a href="https://www.aftenbladet.no/article/sa-nalVpL.html">Elisabeth (31) hadde konstante smerter i nakke og rygg. Måten hun ble kvitt dem på, hylles av ekspert.</a>
      </aside>
      <p>Foreløpig er Fabiano Caruana (USA), Teimur Radjabov (Aserbajdsjan), Ding Liren (Kina), Wang Hao (Kina) kvalifisert.</p>
      <p>Så skal de to beste fra FIDE Grand Prix 2019, med unntak av de allerede kvalifiserte spillerne, delta. Her ligger Shakhriyar Mamedyarov (Aserbajdsjan) og Aleksander Gristsjuk Russland) best an.</p>
      <p>Også spilleren med høyest gjennomsnittlige rating av dem som ikke allerede er kvalifisert får også være med. Anish Giri (Nederland) leder ratingen.</p>
      <p>Magnus Carlsen tok sin første VM-tittel mot Vishy Anand i Chennai i 2013 og han forsvarte den i 2014 mot samme mann, den gang i russiske Sotsji.</p>
      <p>Han forsvarte også VM-tittelen sin mot Sergej Karjakin i New York i 2016 og mot Fabiano Caruana i London i fjor.</p>
      <p>(©NTB)</p>
    </article>
  </body>
</html>