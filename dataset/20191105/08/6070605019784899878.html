<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/atur-augmenta-Catalunya-persones-octubre_0_2338566205.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T08:14:23+00:00"/>
    <meta property="og:title" content="La creació d'ocupació no aconsegueix frenar l'augment de l'atur"/>
    <meta property="og:description" content="Catalunya registra 14.644 nous aturats, tot i les 9.666 noves afiliacions a la Seguretat Social"/>
  </head>
  <body>
    <article>
      <h1>La creació d'ocupació no aconsegueix frenar l'augment de l'atur</h1>
      <h2>Catalunya registra 14.644 nous aturats, tot i les 9.666 noves afiliacions a la Seguretat Social</h2>
      <address>
        <time datetime="2019-11-05T08:14:23+00:00">05 Nov 2019, 08:14</time>
      </address>
      <p>La creació d'ocupació, com demostren les dades d'afiliació a la Seguretat Social i de nous contractes, no aconsegueixen frenar l'increment de l'atur. A Catalunya, el mes d'octubre l'afiliació a la Seguretat Social va créixer un 0,28% respecte al mes de setembre i un 2,17% respecte l'octubre de l'any passat. Però malgrat aquest augment, a l'octubre es van registrar 387.267 aturats, 14.644 més que al setembre, cosa que significa un augment del 3,93%, segons les dades publicades aquest dimarts pel ministeri de Treball, Migracions i Seguretat Social.</p>
      <p>A pesar de l'augment de l'atur registrat en les llistes del Servei d'Ocupació de Catalunya (SOC) respecte del mes de setembre, a l'octubre s'han registrat 3.930 aturats menys que ara fa un any, cosa que significa un descens del 1%.</p>
      <p>En el conjunt de l'Estat, el mes d'octubre es va tancar amb 3.173.659 aturats, la xifra més baixa en un mes d'octubre des de l'any 2008. A Espanya s'han comptabilitzat 97.948 aturats més que al setembre, amb un increment del 3,18%, el creixement més elevat en un mes d'octubre des del 2012, però 77.044 aturats menys que ara fa un any, cosa que significa un descens del 2,37%.</p>
      <h3>Mostra de l'alentiment</h3>
      <p>Segons Josep Lladós, del Col·legi d'Economistes i professor de la UOC, les dades de l'atur de l'octubre "mostren l'alentiment que s'està produint en l'economia", malgrat que indica que si es miren les dades desestacionalitzades "no és tan preocupant". A més, atribueix una part de l'augment de l'atur al creixement de la població activa, en gran part pels joves que entren al mercat laboral. "L'enquesta de població activa ja indicava un increment de la població activa".</p>
      <p>No obstant això, Lladós veu "preocupant" que acabada la temporada turística de l'estiu "no es recupera el comportament de l'atur que hi havia abans de l'estiu". "Es continua creant ocupació, però a un ritme més lent", indica. "No són dades massa dolentes, però és perd impuls en la creació d'ocupació", explica Lladó, que no preveu una millora dels indicadors l'últim trimestre de l'any.</p>
      <p>A l'octubre l'atur només va baixar al País Valencià, amb 542 aturats menys, mentre que a la resta de comunitats va augmentar, liderant els creixements Andalusia, amb un increment de 23.359 aturats, i Catalunya, amb 14.644 aturats més. Però el nombre d'afiliats a la Seguretat Social a Catalunya el mes d'octubre va assolir els 3.469.595 treballadors, 9.666 més que al setembre (augment del 0,28%) i 73.698 més que l'octubre de l'any passat, xifra que significa un increment anual del 2,17%.</p>
      <p>En el conjunt de l'Estat es van assolir els 19.429.993 afiliats, amb un augment de 106.541 respecte al mes precedent, un 0,55% més. Són 436.920 afiliats més que fa un any, un 2,30% més, i és el segon increment més elevat en un mes d'octubre de la sèrie històrica, només superat per l'octubre del 2018.</p>
      <p>El secretari general de Treball, Afers Socials i Famílies, Josep Ginesta, ha assegurat que la situació política a Catalunya "no ha impactat directament" en la creació de llocs de treball. Ginesta ha atribuït l'augment de l'atur a que octubre és "mes de transició" en què acaba amb gran força l'ocupació lligada al turiosme i a "l'alentiment de l'economia global", amb una "gran dependència de l'economia catalana respecte els mercats exteriors".</p>
      <p>Els sindicats CCOO i UGT de Catalunya han reclamat un nou model productiu basat en l'ocupació de qualitat, estable i amb garanties en sectors amb valor afegit, com l'industrial. Els dos sindicats h an coincidit en la necessitat d'augmentar els recursos destinats a polítiques actives d'ocupació, especialment per a aturats de llarga durada i per combatre el " preocupant atur " femení i juvenil.</p>
      <p>UGT ha insistit en impulsar un reforma global , integrada i consensuada de la protecció assistència per desocupació, mentre CCOO ha carregat contra el " augment injustificat " de la temporalitat i ha exigit al govern espanyol derogar la reforma laboral .</p>
      <h3>Augment de l'11% a Lleida</h3>
      <p>L'atur va augmentar a l'octubre a les quatre províncies catalanes. A Barcelona hi havia 283.743 aturats registrats, un 3,34% més que al setembre, però un 0,56% menys que fa un any. A Girona l'atur va augmentar un 8,82% respecte al setembre, fins els 36.809 aturats, però amb un descens del 1,63% respecte a l'octubre de l'any passat.</p>
      <p>A la província de Lleida és on més ha crescut el nombre d'aturats, un 11,03% respecte al setembre, fins als 20.379 aturats registrats, malgrat que són un 4,54% menys que fa un any. A Tarragona hi ha 46.336 aturats registrats, un 7,32% més que al setembre, però un 1,59% menys que fa un any.</p>
      <p>El sector dels serveis va ser el principal impulsor de l'increment de l'atur, ja que es van registrar a Catalunya 11.674 nous aturats d'aquest sector, mentre que a l'agricultura es van registrar 1.445 nous aturats, a la indústria 1.007, i hi ha 735 nous aturats que no tenien abans cap ocupació. L'únic sector que es va escapar de l'augment va ser la construcció, amb 217 aturats menys.</p>
      <p>En el conjunt de l'Estat, l'atur va créixer a tots els sectors, però especialment als serveis, amb 71.918 nous aturats. A l'agricultura l'atur va créixer en 16.072 persones, a la indústria en 5.851 i hi ha 4.072 aturats que no tenien una ocupació anterior. La construcció va ser el sector amb el creixement més baix, amb només 35 nous aturats.</p>
      <p>Josep Lladós assegura que després de l'estiu "hi ha hagut una recomposició en el sector dels serveis", on es veu que "cada cop costa més recuperar contractació en l'hostaleria, la sanitat i els serveis socials", mentre puja en l'educació per les contractacions de després de l'estiu. Aquesta contractació de docents també es demostra en el fet que el principal impulsor dels nous contractes en els serveis és l'administració.</p>
      <h3>Menys contractes indefinits</h3>
      <p>L’octubre del 2019 es van formalitzar a Catalunya 318.824 contractes laborals, un 14,9% dels quals van ser indefinits (47.518), i un 85,1%, temporals (271.306). En comparació amb el setembre, la contractació va augmentar un 3,5% (10.896 contractes més), sent més intens l’increment dels contractes temporals (+3,9%; 10.200 més) que dels indefinits (+1,5%; 696 més).</p>
      <p>Respecte d’un any abans, la contractació es va reduir un 3,9% (12.942 contractes menys) i va caure amb més força la contractació indefinida (-4,9%; 2.432 menys) que la temporal (-3,7%; 10.510 contractes menys).</p>
      <p>A Espanya el nombre de contractes signats a l'octubre va ser de 2.224.757 en total, 130.122 més que al setembre (+6,21%), però 18.896 menys que l'octubre de l'any passat, amb un descens del 0,83%.</p>
      <p>Del total de contractes signats, els indefinits van ser 237.866 en total, 857 menys que al setembre (-0,36%) i 4.458% menys que fa un any (-1,84%). Pel que fa als contractes temporals, se'n van signar 1.986.891, 130.979 més que al setembre (+7,06%), però 14.238 menys que fa un any (-0,71%).</p>
    </article>
  </body>
</html>