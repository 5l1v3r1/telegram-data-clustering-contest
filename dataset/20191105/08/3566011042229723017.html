<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545028.html/%D8%A2%D9%85%D8%B1%DB%8C%DA%A9%D8%A7-%D8%B1%D8%B3%D9%85%D8%A7-%D9%81%D8%B1%D8%A7%DB%8C%D9%86%D8%AF-%D8%AE%D8%B1%D9%88%D8%AC-%D8%A7%D8%B2-%D8%AA%D9%88%D8%A7%D9%81%D9%82-%D9%BE%D8%A7%D8%B1%DB%8C%D8%B3-%D8%B1%D8%A7-%D8%A2%D8%BA%D8%A7%D8%B2-%DA%A9%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T08:42:00+00:00"/>
    <meta property="og:title" content="آمریکا رسما فرایند خروج از توافق پاریس را آغاز کرد"/>
    <meta property="og:description" content="وزارت خارجه آمریکا از آغاز رسمی فرایند یک ساله خروج این کشور از توافق اقلیمی پاریس خبر داد."/>
  </head>
  <body>
    <article>
      <h1>آمریکا رسما فرایند خروج از توافق پاریس را آغاز کرد</h1>
      <address>
        <time datetime="2019-11-05T08:42:00+00:00">05 Nov 2019, 08:42</time>
      </address>
      <p>وزارت خارجه آمریکا از آغاز رسمی فرایند یک ساله خروج این کشور از توافق اقلیمی پاریس خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ دولت آمریکا به ریاست «دونالد ترامپ» که از همان هفته‌های آغازین خروج از توافق اقلیمی پاریس را در دستور کار خود قرار داده بود، بامداد سه‌شنبه رسما فرایند خروج از این توافق را آغاز کرد.</p>
      <p>  به نوشته خبرگزاری فرانسه، وزارت خارجه آمریکا اعلام کرد دولت آمریکا به سازمان ملل اطلاع داده که فرایند خروج از توافق اقلیمی پاریس را آغاز کرده است و این فرایند یک سال به طول می‌انجامد.   «مایک پامپئو» وزیر خارجه آمریکا در صفحه توئیتر خود نوشت: «امروز ما فرایند رسمی خروج از توافق پاریس را آغاز می‌کنیم. ایالات متحده به سابقه خود به عنوان پیشرو در جهان در کاهش تولید گازهای گلخانه‌ای، پرورش مقاومت، رشد اقتصاد و تامین انرژی برای همه شهروندانش مفتخر است. مدل ما، واقعی و عملگرایانه است».   «مورگان اورتاگوس» سخنگوی وزارت خارجه آمریکا نیز با صدور بیانیه‌ای ضمن اشاره به آغاز فرایند خروج از این توافق بین‌المللی، که ۱۸۷ کشور عضو فعال آن هستند، مدعی شد این آمریکاست که به متحدان خود کمک می‌کند تا آلودگی هوا و تولید گازهای گلخانه‌ای را کاهش دهد.   توافق پاریس که با نام پیمان پاریس نیز شناخته می‌شود، ذیل چارچوب «پیمان‌نامه سازمان ملل در تغییر اقلیم» در رابطه با کاستن از انتشار گازهای گلخانه‌ای، سازگاری و امور مالی است که از سال ۲۰۲۰ شروع می‌شود.   متن توافق از سوی نمایندگان ۱۹۵ کشور در کنفرانس تغییر اقلیم ۲۰۱۵ سازمان ملل در پاریس مذاکره و با اجماع در ۱۲ دسامبر ۲۰۱۵ تصویب شد و در ۲۲ آوریل ۲۰۱۶ در مراسمی در نیویورک برای امضا معرفی شد. تا سال ۲۰۱۷، ۱۹۵ عضو این پیمان را امضا کردند.   ترامپ، علیرغم مخالفت کشورهای اروپایی، در خرداد سال ۹۶ تصمیم خود برای خروج از توافقنامه تغییرات اقلیمی پاریس را اعلام کرده و در توجیه این امر گفت: «برای تأمین منافع مردم آمریکا، ایالات متحده از توافق اقلیمی پاریس خارج می‌شود». منبع: فارس انتهای پیام/</p>
    </article>
  </body>
</html>