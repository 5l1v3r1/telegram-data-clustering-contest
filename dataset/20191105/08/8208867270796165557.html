<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/05/news/nuova_schiarita_sui_dazi_borse_in_rialzo-240273284/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T08:01:00+00:00"/>
    <meta property="og:title" content="Nuova schiarita sui dazi, lo yuan vola. Borse europee poco mosse"/>
    <meta property="og:description" content="Secondo il Financial Times gli Stati Uniti potrebbero rimuovere le tariffe introdotte a settembre su 112 miliardi di beni cinesi importati. Tokyo chiude a +1,76%. Milano strappa un guadagno dello 0,2%"/>
  </head>
  <body>
    <article>
      <h1>Nuova schiarita sui dazi, lo yuan vola. Borse europee poco mosse</h1>
      <h2>Secondo il <i>Financial Times</i> gli Stati Uniti potrebbero rimuovere le tariffe introdotte a settembre su 112 miliardi di beni cinesi importati. Tokyo chiude a +1,76%. Milano strappa un guadagno dello 0,2%</h2>
      <address>
        <time datetime="2019-11-05T08:01:00+00:00">05 Nov 2019, 08:01</time>
      </address>
      <p><b>MILANO </b>- Le Borse consolidano i guadagni delle ultime sedute, dopo le indiscrezioni pubblicate dal <i>Financial Times</i>, secondo cui il governo americano <a href="https://www.repubblica.it/esteri/2019/11/05/news/cina_clima_dazi-240268236/">potrebbe rimuovere i dazi al 15%</a> imposti lo scorso primo settembre su circa 112 miliardi di beni cinesi importati. Indicazioni che in mattinata hanno contribuito a spingere ulteriormente al rialzo anche i listini asiatici, con Tokyo (ieri chiusa per festività) che ha chiuso in rialzo dell'1,76% beneficiando anche della seduta da record di ieri di Wall Street.<br/><br/>In Europa, dopo la corsa della vigilia le Borse si confermano positive ma senza grandi strappi. <b>Milano </b>segna un progresso finale dello 0,23%. Bene <a href="https://www.repubblica.it/economia/finanza/2019/11/05/news/intesa_sanpaolo_l_utile_dei_nove_mesi_sale_del_9_9_a_3_3_miliardi-240296159/">Intesa Sanpaolo che ha pubblicato i conti</a> dei nove mesi, mentre si segnalano possibili tentativi <a href="https://www.repubblica.it/economia/finanza/2019/11/05/news/mediaset-vivendi_piu_tempo_per_trovare_un_accordo_sulla_holding_olandese-240295759/">di ricomposizione della frattura tra Mediaset</a> e Vivendi. Ritraccia Ferrari, dopo la corsa della vigilia. In linea gli altri principali listini europei: <b>Francoforte </b>sale dello 0,09% in chiusura, a <b>Parigi </b>il Cac40 aggiunge lo 0,39% e a <b>Londra </b>l'indice Ftse100 segna un +0,31%.<br/><br/><b>Wall Street </b>si stabilizza dopo i nuovi livelli record toccati ieri. Alla chiusura dei mercati europei i principali indici americani sono contrastati: il Dow Jones sale dello 0,12%, lo S&amp;P scivola dello 0,07% mentre il Nasdaq sale dello 0,13%. Menzione, ma per l'andamento fortemente negativo, per Uber: la società degli autisti fai-da-te ha riportato una perdita superiore al miliardo di dollari, nonostante i ricavi siano balzati del 30%, e il titolo perde l'8 per cento.<br/><br/>Tra le valute, l'<b>euro </b>chiude sotto quota 1,11 dollari e lo yuan cinese va in rally con le prospettive di 'cessate il fuoco' sulla guerra dei dazi. La valuta unica passa di mano a 1,1075 dollari e 120,79 yen. Il dollaro/yen avanza a 109,09. Lo yuan passa di mano a 7,009 sul biglietto verde dopo un minimo da agosto di 6,985. In lieve calo lo <b>spread</b>: a fine giornata si porta a 131 punti con il rendimento del titolo decennale italiano intorno all'1%.<br/><br/>Tra i dati macroeconomici, si espande a passo lento il settore dei servizi in Cina. Nel mese di ottobre l'indice PMI stilato dalla società privata Caixin è sceso a 51,1 punti, in linea con le previsioni e in flessione rispetto ai 51,3 punti di settembre. Nella sua nota mensile sull'andamento dell'economia invece l'<b>Istat </b>evidenzia che in una fase di incertezza globale prosegue la fase di lieve crescita. Ad ottobre inoltre è proseguita la tendenza alla stabilizzazione dell'indicatore anticipatore Istat, che è rimasto compatibile "con uno scenario di mantenimento degli attuali livelli produttivi". L'inflazione rallenta ancora nell'area Ocse, scendendo all'1,6% su base annua a settembre dall'1,9% di agosto. Dagli Usa, infine, l'indice Ism sul settore dei servizi ad ottobre sale a 54,7 punti battendo le aspettative.<br/><br/>L'ottimismo sui negoziati Usa-Cina fa bene anche al <b>petrolio</b>. Quando terminano le contrattazioni del Vecchio continente, il greggio Wti sale dello 0,6% in area 57 dollari al barile mentre il Brent sale dell'1% a 62,7 dollari. Dai massimi di aprile il passivo rimane comunque del 15% a causa delle tensioni per la guerra commerciale. La distensione generalizzata fa perdere posizioni all'<b>oro</b>: il lingotto spot cala dell'1,7% a 1.482 dollari l'oncia.</p>
    </article>
  </body>
</html>