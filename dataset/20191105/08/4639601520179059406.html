<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/peirateia-sto-togko-thriler-me-ton-20xrono-ellina-omiro-ta-erotimata-oi-krisimes-ores/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T08:38:49+00:00"/>
    <meta property="og:title" content="Πειρατεία στο Τόγκο : Θρίλερ με τον 20χρονο έλληνα όμηρο – Τα ερωτήματα, οι κρίσιμες ώρες"/>
    <meta property="og:description" content="Στο «κόκκινο» η αγωνία για τα μέλη του πληρώματος του ελληνόκτητου πετρελαιοφόρου «ELKA ARISTOTLE» - Μεταξύ των απαχθέντων και ένας 20χρονος έλληνας δόκιμος - Τα ερωτήματα και οι κρίσιμες ώρες"/>
  </head>
  <body>
    <article>
      <h1>Πειρατεία στο Τόγκο : Θρίλερ με τον 20χρονο έλληνα όμηρο – Τα ερωτήματα, οι κρίσιμες ώρες</h1>
      <h2>Στο «κόκκινο» η αγωνία για τα μέλη του πληρώματος του ελληνόκτητου πετρελαιοφόρου «ELKA ARISTOTLE» – Μεταξύ των απαχθέντων και ένας 20χρονος έλληνας δόκιμος – Τα ερωτήματα και οι κρίσιμες ώρες</h2>
      <address><time datetime="2019-11-05T08:38:49+00:00">05 Nov 2019, 08:38</time> by <a rel="author">ΤοΒΗΜΑ Team</a></address>
      <p>Στο «κόκκινο» έχει φτάσει η αγωνία για τα τέσσερα μέλη του πληρώματος του ελληνόκτητου πετρελαιοφόρου «ELKA ARISTOTLE» που <a href="https://www.tovima.gr/2019/11/04/society/peirateia-se-elliniko-tanker-sto-togko-apixthi-enas-ellinas/">απήχθησαν ανοιχτά των ακτών του Τόγκο το απόγευμα της Δευτέρας μετά από επίθεση πειρατών</a>.</p>
      <p><a href="https://www.tovima.gr/2019/11/04/society/peirateia-se-tanker-agonia-gia-tin-tyxi-tou-ellina-naytikou-pou-apixthi/">Μεταξύ των απαχθέντων είναι και ένας 20χρονος έλληνας δόκιμος</a>, με τον πατέρα του να μην μπορεί να καταλάβει πως ανέβηκαν στο πλοίο οι πειρατές.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Οι πειρατές φέρεται να πλησίασαν με ταχύπλοα και αντάλλαξαν πυροβολισμούς με τη φρουρά του πλοίου, προκαλώντας τον τραυματισμό ενός φύλακα. Κατάφεραν, ωστόσο, να ανέβουν στο πλοίο. Τότε, σήμανε αμέσως συναγερμός, με τα μέλη του πληρώματος να τρέχουν προς τις καμπίνες για την ασφάλειά τους.</p>
      <p>Κάποιοι, όμως, δεν πρόλαβαν με αποτέλεσμα οι πειρατές να απαγάγουν τέσσερα μέλη του πληρώματος, ανάμεσά τους κι ένας Έλληνας.</p>
      <h3>Έτσι δρουν οι πειρατές της Αφρικής</h3>
      <p>Όπως ανέφερε μιλώντας στο One Channel ο πρώην μισθοφόρος, Γιάννης Ροβύθης, <a href="https://www.tovima.gr/2019/11/04/vimatv/apokalyptiko-vinteo-one-channel-etsi-droun-oi-peirates-tis-afrikis/">αυτός είναι και ο τρόπος με τον οποίο δρουν οι πειρατές της Αφρικής.</a></p>
      <p>«Οι επιθέσεις γίνονται οργανωμένα, ώστε να απασχολείται όλη η ομάδα πάνω στο πλοίο» αναφέρει χαρακτηριστικά. «Οι επιθέσεις γίνονται η νωρίς το πρωί, ή αργά το βράδυ όπου είναι μειωμένη η ορατότητα» συμπληρώνει και συνεχίζει πως «οι Σομαλοί πειρατές θέλουν κατά κύριο λόγο να απαγάγουν το πλήρωμα ενός πλοίου για να ζητήσουν λύτρα και να πάρουν το μεγαλύτερο πιθανό ποσό».</p>
      <figure>
        <iframe src="https://www.youtube.com/embed/GMJiCXxsuGw" width="640" height="360" data-service="Youtube" scrolling="no"/>
      </figure>
      <p>Λίγες ώρες μετά την απαγωγή στο ΣΚΑΪ μίλησε ο πατέρας του 20χρονου έλληνα ναυτικού που βρίσκεται στα χέρια των πειρατών.</p>
      <p>Μιλώντας στον ΣΚΑΙ, ο πατέρας του έλληνα ναυτικού δηλώνει πως οι δράστες κατάφεραν να φτάσουν μέχρι τις εσωτερικές καμπίνες, θέτοντας εύλογα ερωτήματα.</p>
      <p>«Πώς μπήκαν μέσα τη στιγμή που υπάρχουν φύλακες, και χτύπησαν λέει τους πρώτους και πήραν τα παιδιά. Δεν μπορώ να το καταλάβω αυτό», «Μα έχει φύλακες μέσα. Πώς μπήκαν μέσα δυο η ώρα τη νύχτα και πήραν τα παιδιά. Δωμάτιο σε δωμάτιο», τόνισε ο πατέρας.</p>
      <h3>Προσπάθειες για την απελευθέρωση των ομήρων</h3>
      <p>Εκτός του 20χρονου Ελληνα, στα χέρια των πειρατών είναι και ένας Γεωργιανός, μαζί με δύο Φιλιππινέζους.</p>
      <p>Μόλις έγινε γνωστή η πειρατεία στο πλοίο, η εταιρία, με στόλο 19 δεξαμενόπλοια, εξέδωσε ανακοίνωση επιβεβαιώνοντας την είδηση και τονίζοντας πως «η ασφάλεια των ανθρώπων μας είναι πρωταρχικής σημασίας για εμάς και πως κάνουμε ό,τι μπορούμε για να διασφαλίσουμε την άμεση απελευθέρωσή τους».</p>
      <p>Δεν έκαναν περαιτέρω σχόλιο για την υπόθεση, ενώ ακόμη δεν έχουν γίνει γνωστά τα αιτήματα των πειρατών.</p>
      <figure>
        <iframe src="https://www.youtube.com/embed/-UjpEipoGJE" width="640" height="360" data-service="Youtube" scrolling="no"/>
      </figure>
      <h3>Πού βρίσκονται οι όμηροι</h3>
      <p>Σύμφωνα με το Reuters, οι τοπικές αρχές στο Τόγκο, εκτιμούν πως οι πειρατές έχουν πάρει τους ομήρους τους κάπου κοντά στη Νιγηρία, αλλά προς το παρόν δεν υπάρχουν επίσημα στοιχεία για την εξέλιξη της υπόθεσης, όπως και καμία ένδειξη για τα κίνητρά τους και τα αιτήματά τους.</p>
      <p>Σημειώνεται πως από την πρώτη στιγμή έχει ενημερωθεί ο υπουργός Ναυτιλίας και Νησιωτικής Πολιτικής, Γιάννης Πλακιωτάκης, ο οποίος έχει δώσει εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα, σε συνεργασία με το υπουργείο Εξωτερικών και τη διαχειρίστρια εταιρεία.</p>
      <h4>Οι κρίσιμες επόμενες ώρες</h4>
      <p>Τα ερωτήματα που προκύπτουν είναι πολλά.</p>
      <p>Μέχρι και το βράδυ της Δευτέρας, οι απαγωγείς δεν είχαν μιλήσει με τη διαχειρίστρια εταιρεία.</p>
      <p>Αυτό, σύμφωνα με πληροφορίες, αναμένεται να γίνει σε τουλάχιστον δύο ημέρες μετά το περιστατικό, γιατί αυτή είναι η συνήθης τακτική, με τις επόμενες ώρες να προμηνύονται ιδιαίτερα κρίσιμες.</p>
      <p>
        <a href="https://www.tovima.gr/2019/11/05/society/leoforeiolorides-se-leitourgia-kai-pali-oi-kameres/">Λεωφορειολωρίδες : Σε λειτουργία και πάλι οι κάμερες</a>
      </p>
    </article>
  </body>
</html>