<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1544973.html/%D9%85%D8%B1%D8%AF%D9%85-%D8%A8%D9%87-%D8%AF%D9%86%D8%A8%D8%A7%D9%84-%D8%B4%D9%81%D8%A7%D9%81%DB%8C%D8%AA-%D9%86%D9%85%D8%A7%DB%8C%D9%86%D8%AF%DA%AF%D8%A7%D9%86-%D8%A8%D9%87-%D8%AF%D9%86%D8%A8%D8%A7%D9%84-%D9%85%D9%85%D9%86%D9%88%D8%B9%DB%8C%D8%AA--%D8%B7%D8%B1%D8%AD--%D9%85%D9%85%D9%86%D9%88%D8%B9%DB%8C%D8%AA-%D9%BE%D8%AE%D8%B4-%D8%A7%D8%B9%D8%AA%D8%B1%D8%A7%D9%81%D8%A7%D8%AA-%D8%AA%D9%84%D9%88%DB%8C%D8%B2%DB%8C%D9%88%D9%86%DB%8C--%D8%A7%D8%B1%D8%AA%D8%A8%D8%A7%D8%B7%DB%8C-%D8%A8%D9%87-%D8%A8%D8%A7%D8%B2%D8%AF%D8%A7%D8%B4%D8%AA--%D8%B1%D9%88%D8%AD-%D8%A7%D9%84%D9%84%D9%87-%D8%B2%D9%85--%D8%AF%D8%A7%D8%B1%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T08:57:00+00:00"/>
    <meta property="og:title" content="مردم به دنبال شفافیت نمایندگان به دنبال ممنوعیت/ طرح &quot;ممنوعیت پخش اعترافات تلویزیونی&quot; ارتباطی به بازداشت &quot;روح الله زم&quot; دارد؟"/>
    <meta property="og:description" content="درحالی که مردم منتظر تصویب و اجرای طرح شفافیت آرای نمایندگان هستند اصلاح طلبان طرح ممنوعیت پخش تلویزیونی اعترافات را به مجلس ارائه داده اند."/>
  </head>
  <body>
    <article>
      <h1>مردم به دنبال شفافیت نمایندگان به دنبال ممنوعیت/ طرح "ممنوعیت پخش اعترافات تلویزیونی" ارتباطی به بازداشت "روح الله زم" دارد؟</h1>
      <h2>دانا گزارش می‌دهد؛</h2>
      <address>
        <time datetime="2019-11-05T08:57:00+00:00">05 Nov 2019, 08:57</time>
      </address>
      <p>درحالی که مردم منتظر تصویب و اجرای طرح شفافیت آرای نمایندگان هستند اصلاح طلبان طرح ممنوعیت پخش تلویزیونی اعترافات را به مجلس ارائه داده اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اصلاح طلبان مجلس دهم دوباره طرحی قابل تامل را به مجلس ارائه داده اند. «علی‌اصغر یوسف نژاد»، یک عضو هیات رییسه مجلس شورای اسلامی از اعلام وصول طرحی در خصوص ممنوعیت پخش اعترافات از صدا و سیما خبر داد.</p>
      <p>«محمود صادقی» عضو فراکسیون امید از جمله طراحان اصلی این طرح است. وی در گفت‌وگو با ایسنا به عنوان طراح طرح ممنوعیت ضبط و پخش اعترافات اشخاص از صدا و سیما و دیگر رسانه‌های گروهی اظهار کرد: « این طرح مربوط به مرحله قبل از محاکمه یعنی مرحله بازجویی، بازداشت و تحقیقات مقدماتی است. ما از پخش اعترافات، تجربه‌های بدی از جمله مربوط به پرونده متهمان ترور دانشمندان هسته‌ای داشتیم که طبق این طرح ضبط و پخش اعترافات متهمان، در مرحله تحقیقات مقدماتی ممنوع می‌شود.»</p>
      <figure>
        <img src="http://newsroom.dana.ir/content/upload/16d3e94c-8d3d-4057-a597-1927f529bd5d.jpg"/>
      </figure>
      <p>
        <b>رئیسی کمیسیون شفافیت طرح ممنوعیت شفافیت داد </b>
      </p>
      <p>نماینده تهران در مورد وضعیت پخش اعترافات بعد از محاکمه در دادگاه گفت: ما در این باره قانون داریم که طبق آن اصولا دادگاه‌ها باید علنی باشد و مردم و خبرنگاران می‌توانند در جریان محاکمه در دادگاه حاضر شوند. در مورد جرایم اقتصادی هم مجوز پخش از رسانه‌ها گرفته لذا طرح ما مربوط به پروسه قبل از دادگاه است.</p>
      <p>صادقی در پایان گفت که با توجه به اعلام وصول این طرح طبیعتا برای بررسی بیشتر به کمیسیون مربوطه ارجاع خواهد شد. قاعدتا برای تصویب و اجرای آن باید تعاملاتی صورت گیرد.</p>
      <figure>
        <img src="http://newsroom.dana.ir/content/upload/c6635c46-b8ec-4167-a076-b72d55312ffc.JPG"/>
      </figure>
      <p>البته ارائه این طرح وقتی بیشتر جالب می شود که اخیرا طی عملیاتی از سوی نیروهای سازمان اطلاعات سپاه «روح الله زم» سرشبکه آمدنیوز دستگیر شد. اعلام وصل این طرح در مجلس در این برهه زمانی در شبکه های اجتماعی واکنش های مختلفی را در بر داشته است. برخی از کاربران شبکه اجتماعی توئیتر نیز همین سئوال را پرسیده اند که آیا اعلام این طرح ارتباطی به دستگیری زم دارد.</p>
      <figure>
        <img src="http://newsroom.dana.ir/content/upload/d088247c-c819-49e6-a8a0-93fa495c8500.jpg"/>
      </figure>
      <p>
        <b>طرح «ممنوعیت پخش اعترافات تلویزیونی» ارتباطی به بازداشت «روح الله زم» دارد؟</b>
      </p>
      <p>
        <b>اخیرا بود که «حجت‌الاسلام مجتبی ذوالنوری»، رئیس کمیسیون امنیت ملی و سیاست خارجی مجلس گفت: « کار برخورد با شبکه آمدنیوز با دستگیری روح‌الله زم تمام نشده و سرپل‌های این شبکه در داخل کشور باید پاسخگوی اعمال خائنانه خود باشند.»</b>
      </p>
      <p>ذوالنوری خاطرنشان کرد: «سرپل‌های آمدنیوز در داخل کشور بدانند که باید تاوان عملکرد خائنانه‌ خود را بدهند و این خواسته ملت ایران است که کسانی که به این کشور و فرهنگ آن خیانت کرده‌اند، تاوان کارشان را بپردازند.»</p>
      <p> از روزی که روح الله زم بازداشت شده است اصلاح طلبان منتقد جدی پخش اعترافات سرشبکه آمدنیوز هستند.</p>
      <figure>
        <img src="http://newsroom.dana.ir/content/upload/5119c536-f322-4ff2-bbc6-d51aae307e04.JPG"/>
      </figure>
      <p>
        <b>جالب اینجاست که افکارعمومی در این برهه زمانی منتظر تصویب و اجرای طرح شفافیت آرای نمایندگان بودند اما حالا نمایندگان اصلاح طلب طرحی را بر ضد شفافیت عمومی به مجلس ارائه کرده اند.</b>
      </p>
      <figure>
        <img src="http://newsroom.dana.ir/content/upload/97ce812b-19a5-4dcb-aa49-4e6a51e9efc0.JPG"/>
      </figure>
      <p>جالب اینجاست این طرح ممنوعیت در مقابل شفافیت از سوی کسی به مجلس ارائه شده است که خود در مجلس رئیس کمیسیون شفافیت نیز هست. این موضوع به نوعی تناقض های جدی در رفتار اصلاح طلبان و ادعای حمایت از شفافیت را به خوبی نشان می دهد. </p>
      <p>انتهای پیام/</p>
      <p> </p>
    </article>
  </body>
</html>