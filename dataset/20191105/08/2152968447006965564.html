<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/05/leibyrist-izbran-za-predsedatel-na-kamarata-na-obshtinite.428582"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T08:48:00+00:00"/>
    <meta property="og:title" content="Лейбърист избран за председател на Камарата на общините"/>
    <meta property="og:description" content="Аз ще бъда неутрален, ще бъда прозрачен, каза Линдзи Хойл | Dnes.bg"/>
  </head>
  <body>
    <article>
      <h1>Лейбърист избран за председател на Камарата на общините</h1>
      <h2>Аз ще бъда неутрален, ще бъда прозрачен, каза Линдзи Хойл</h2>
      <address><time datetime="2019-11-05T08:48:00+00:00">05 Nov 2019, 08:48</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Депутатът от опозиционната Лейбъристка партия Линдзи Хойл бе избран снощи за председател на британската Камара на общините, предаде Ройтерс.<br/><br/>Той ще поеме ролята на арбитър в следващия състав на парламента след изборите на 12 декември и по време на излизането на страната от ЕС.</p>
      <related>
        <a href="https://www.dnes.bg/world/2019/11/01/vmesto-brexit-shefyt-na-britanskiia-parlament-izliza-v-pensiia.428126"/>
      </related>
      <p>Хойл, който от 2010 г. досега беше заместник-председател на камарата, бе избран след четири тура с тайно гласуване.<br/><br/>Досегашния председател на Камарата на общините Джон Бъркоу бе обвиняван, че нарушава установените практики и че толерира депутатите, които искат да осуетят плановете на правителството за Brexit-а. Други обаче го възхваляваха заради засилването на ролята на парламента, за да противостои на изпълнителната власт, припомня БТА.<br/><br/>"Аз ще бъда неутрален. Аз ще бъда прозрачен", каза 62-годишният Хойл след обявяването на резултата от избора. Той подчерта, че Камарата на общините ще се промени, но ще се промени към добро".</p>
    </article>
  </body>
</html>