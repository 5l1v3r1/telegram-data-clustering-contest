<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740104"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T08:11:00+00:00"/>
    <meta property="og:title" content="&quot;แน็ต&quot; ลิ่วรอบ2 &quot;หมิว-เพชร&quot; ตกรอบขนไก่ไชน่าโอเพ่น"/>
    <meta property="og:description" content="'น้องแน็ต' ประเดิมสนามสวยงาม หลังโชว์ฟอร์มแกร่งอัด 'ฟิเทรียนี ฟิเทรียนี' จากแดนอิเหนา 2-0 เกม เข้ารอบ 2 ศึกแบดมินตันรายการใหญ่ 'ไชน่า โอเพ่น 2019' ไปพบกับของแข็งอย่าง 'โนโซมิ โอคูฮาระ' มือ 1 ของโลก และเต็ง 4 ของรายการจากญี่ปุ่น ขณะที่ 'น้องหมิว-เจ้าเพชร' จอดป้ายแค่รอบแรก เท่านั้น"/>
  </head>
  <body>
    <article>
      <h1>"แน็ต" ลิ่วรอบ2 "หมิว-เพชร" ตกรอบขนไก่ไชน่าโอเพ่น</h1>
      <address>
        <time datetime="2019-11-05T08:11:00+00:00">05 Nov 2019, 08:11</time>
      </address>
      <p>
        <b>"น้องแน็ต" ประเดิมสนามสวยงาม หลังโชว์ฟอร์มแกร่งอัด "ฟิเทรียนี ฟิเทรียนี" จากแดนอิเหนา 2-0 เกม เข้ารอบ 2 ศึกแบดมินตันรายการใหญ่ "ไชน่า โอเพ่น 2019" ไปพบกับของแข็งอย่าง "โนโซมิ โอคูฮาระ" มือ 1 ของโลก และเต็ง 4 ของรายการจากญี่ปุ่น ขณะที่ "น้องหมิว-เจ้าเพชร" จอดป้ายแค่รอบแรก เท่านั้น</b>
      </p>
      <p>ศึกแบดมินตันเอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 750 รายการ "ฝูโจว ไชน่า โอเพ่น 2019" ชิงเงินรางวัลรวม 700,000 ดอลลาร์สหรัฐ หรือประมาณ 21,000,000 บาท ที่ไห่เซี๊ยะ โอลิมปิก สปอร์ต เซ็นเตอร์ เมืองฝูโจว ประเทศจีน เมื่อวันที่ 5 พ.ย. เป็นการแข่งขันในรอบเมนดรอว์ รอบแรก (32 คน/32 คู่) ในวันแรก มีนักแบดมินตันไทย ลงสนาม 3 คน เริ่มจากประเภทหญิงเดี่ยว "น้องแน็ต" ณิชชาอร จินดาพล มือ 23 ของโลก พบกับ ฟิเทรียนี ฟิเทรียนี มือ 27 ของโลกจากอินโดนีเซีย<br/><br/>สำหรับสถิติของคู่นี้เคยเจอกันมา 1 ครั้ง เป็นนักตบลูกขนไก่สาวจากแดนอิเหนา ที่เป็นฝ่ายคว้าชัยชนะ ส่วนครั้งนี้ผลปรากฎว่า "น้องแน็ต" โชว์ฟอร์มยอดเยี่ยมตบชนะไป 2-0 เกม 21-12, 21-11 ใช้เวลาไป 29 นาที ผ่านเข้ารอบ 2 หรือ รอบ 16 คน ไปพบกับ โนโซมิ โอคูฮาระ มือ 1 ของโลก มือวาง 4 ของรายการจากญี่ปุ่น ที่เอาชนะ เฉิน เสี่ยว ซิน มือ 21 ของโลกจากจีน มา 2-0 เกม ต่อไป<br/><br/>ขณะที่ "น้องหมิว" พรปวีณ์ ช่อชูวงศ์ มือ 16 ของโลก พบกับ เหอ ปิง เจียว มือ 7 ของโลก มือวาง 7 ของรายการจากจีน ซึ่ง "น้องหมิว" ต้านไม่ไหวพ่ายไป 0-2 เกม 16-21, 16-21 ตกรอบแรก ไปอย่างน่าเสียดาย ส่วนประเภทชายเดี่ยว "เพชร" โฆษิต เพชรประดับ มือ 34 ของโลก แพ้ให้กับ แยน จอร์เกนเซน มือ 24 ของโลกจากเดนมาร์ก 0-2 เกม 10-21, 14-21 จอดป้ายแค่รอบแรกเท่านั้น.<br/> </p>
    </article>
  </body>
</html>