<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/05/news/_una_notte_d_incubbo_la_prima_esplosione_prima_di_mezzanotte_-240274109/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T08:15:00+00:00"/>
    <meta property="og:title" content="&quot;Una notte d'incubo, la prima esplosione prima di mezzanotte&quot;"/>
    <meta property="og:description" content="Gli abitanti vicino alla cascina esplosa: al piano terra distrutti tutti i vetri della nostra casa"/>
  </head>
  <body>
    <article>
      <h1>"Una notte d'incubo, la prima esplosione prima di mezzanotte"</h1>
      <h2>Gli abitanti vicino alla cascina esplosa: al piano terra distrutti tutti i vetri della nostra casa</h2>
      <address><time datetime="2019-11-05T08:15:00+00:00">05 Nov 2019, 08:15</time> by <a rel="author">CRISTINA PALAZZO</a></address>
      <p>"Un incubo.  È una tragedia. Avevamo sentito un forte odore di gas ma mai a pensare a una tragedia simile. Dopo la prima esplosione la casa era ancora in piedi, c'era del fuoco che usciva dalla finestra di uno dei fabbricati, con la seconda è crollato tutto". Lo dice piangendo Roseline, abita a pochi metri dalla cascina ridotta in macerie di Quargnento, nell'Alessandrino, dopo la notte di terrore in cui sono morti tre vigili del fuoco e altri tre soccorritori - due vigili e un carabiniere - sono ricoverati in gravi condizioni negli ospedali di Alessandria e Asti.<br/> <br/>"Abbiamo sentito tutto, è stata una notte di inferno", spiega. I vicini hanno chiamato i vigili del fuoco dopo una prima esplosione. Le squadre sono arrivate prima di mezzanotte e hanno cercato di spegnere le fiamme, poi durante il sopralluogo c'è stato il secondo scoppio e il crollo. Anche la gente è intervenuta in aiuto per scavare, nel tentativo di velocizzare le operazioni di soccorso, ma tutto è stato inutile. Per due vigili non c'era più nulla da fare. <br/> <br/>L'esplosione è stata sentita a diversi chilometri di distanza. "Tutto il paese è stato svegliato, abbiamo pensato fosse un terremoto. Era poco dopo l'una, poi abbiamo sentito le sirene e abbiamo capito che la situazione era grave", aggiunge Federica che abita a qualche chilometro dalla cascina. <br/>"Ho seguito le operazioni sul posto da questa notte, è tutto distrutto - spiega la sindaca Paola Porzio -. Ora l'area è parzialmente transennata. I vigili del fuoco sono a lavoro da ore, con il loro grande impegno sono riusciti a portare in salvo tre soccorritori. Ma ora si continua a scavare, non si sa se ci sono altri dispersi".<br/> <br/><br/> <br/> </p>
    </article>
  </body>
</html>