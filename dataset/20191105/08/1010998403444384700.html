<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/shampionskata-liga-mozhe-da-ima-svoja-parvi-osminafinalist-dnes.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T08:22:00+00:00"/>
    <meta property="og:title" content="Шампионската лига може да има своя първи осминафиналист днес"/>
    <meta property="og:description" content="&quot;Борусия&quot; Дортмунд и &quot;Интер&quot; ще гонят &quot;Барселона&quot;"/>
  </head>
  <body>
    <article>
      <h1>Шампионската лига може да има своя първи осминафиналист днес</h1>
      <h2>"Борусия" Дортмунд и "Интер" ще гонят "Барселона"</h2>
      <address>
        <time datetime="2019-11-05T08:22:00+00:00">05 Nov 2019, 08:22</time>
      </address>
      <p>Малко по малко възелът в груповата фаза на Шампионската лига се разплита. След 3 мача в част от четворките нещата са ясни, в други пък продължава да няма изявен фаворит. Само че елиминациите чукат на вратата и участниците в тях скоро трябва да станат ясни. А защо не още днес?</p>
      <p>"Наполи" има шанс предсрочно да си осигури място на осминафиналите. Италианският гранд е със 7 точки в актива си и днес ще се изправи срещу "Залцбург". Не е достатъчно обаче Карло Анчелоти и футболистите му да извоюват победа пред сърцатите си фенове. При нови 3 точки в актива им, ще им трябва "помощ от неприятел", а именно "Ливърпул".</p>
      <figure>
        <img src="https://img.bg.sof.cmestatic.com/media/images/640x/Nov2019/2112014917.jpg"/>
        <figcaption>Снимка: Getty Images</figcaption>
      </figure>
      <p>Мърсисайдци могат да подпечатат визите на "Наполи" за следващата фаза, ако загубят от "Генк". Едва ли такъв е планът на Юрген Клоп. По-скоро германският специалист ще се стреми към нов разгром, като този с 4:1 в предишния кръг в Белгия.</p>
      <p>В групата на "Барселона" ситуацията не е по-малко сложна. Каталунците приемат "Славия" Прага днес. Те няма да могат да разчитат на Луис Суарес, който е с контузия, но Лионел Меси и Гризман със сигурност ще искат да увеличат головата си сметка. </p>
      <figure>
        <img src="https://img.bg.sof.cmestatic.com/media/images/640x/Nov2019/2112014915.jpg"/>
      </figure>
      <p>Но това не е най-интересният мач от групата! "Борусия" Дортмунд приема "Интер" в голямото дерби на вечерта. Италианците спечелиха с 2:0 в предишния кръг у дома и сега двата отбора са с равен брой точки - 4. Тук не става въпрос за предварително класиране за елиминациите, а за това кой ще тормози "Барса" и победителят днес със сигурност ще има по-голям шанс да свали каталунците от първото място.</p>
      <p>Спор за първото място в групата си ще водят и "Зенит" и "Лайпциг", но с мисъл за представянето на "Олимпик" Лион в мача срещу "Бенфика".</p>
      <figure>
        <img src="https://img.bg.sof.cmestatic.com/media/images/640x/Nov2019/2112014921.jpg"/>
        <figcaption>Снимка: Getty Images</figcaption>
      </figure>
      <p>Сблъсъкът "Челси" - "Аякс" ще привлече вниманието на феновете. И двата отбора са с пълен актив от точки, а в предишния кръг "сините" от Лондон победиха с 1:0 като гост. Мениджърът на "Челси" Франк Лампард се нуждаеше от тази победа, за да придобие увереност в първия си сезон начело на тима. В "Аякс" обаче копнеят за реванш и "най-сладко" ще е, ако той дойде на "Стамфорд Бридж". </p>
      <p>"Лил" и "Валенсия" не са се отказали и победителят днес ще запази шансовете си да продължи напред в Шампионската лига.</p>
    </article>
  </body>
</html>