<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682338/san-simera-gennithike-o-lavrentis-machairitsas-i-agapi-gia-ti-mou"/>
    <meta property="og:site_name" content="enikos.gr"/>
    <meta property="article:published_time" content="2019-11-05T08:19:00+00:00"/>
    <meta property="og:title" content="Σαν σήμερα γεννήθηκε ο Λαυρέντης Μαχαιρίτσας - Η αγάπη για τη μουσική και τα τραγούδια που άφησαν εποχή - ΒΙΝΤΕΟ"/>
    <meta property="og:description" content="Ο Λαυρέντης Μαχαιρίτσας γεννήθηκε στις 5 Νοεμβρίου 1956 στη Νέα Ιωνία του Βόλου..."/>
  </head>
  <body>
    <article>
      <h1>Σαν σήμερα γεννήθηκε ο Λαυρέντης Μαχαιρίτσας - Η αγάπη για τη μουσική και τα τραγούδια που άφησαν εποχή - ΒΙΝΤΕΟ</h1>
      <address>
        <time datetime="2019-11-05T08:19:00+00:00">05 Nov 2019, 08:19</time>
      </address>
      <p>Ο <a href="http://www.enikos.gr/society/671936/lavrentis-machairitsas-i-zoi-tou-i-agapi-gia-ti-mousiki-kai-ta-tr">Λαυρέντης Μαχαιρίτσας </a>γεννήθηκε στις 5 Νοεμβρίου 1956 στη Νέα Ιωνία του Βόλου. Από πολύ μικρή ηλικία ήρθε σε επαφή με την μουσική καθώς σε ηλικία 6 ετών αρχίζει τα μαθήματα πιάνου για έναν μόλις χρόνο.</p>
      <figure>
        <iframe src="https://www.youtube.com/embed/_a65SwS_mvI" width="640" height="360" data-service="Youtube" scrolling="no"/>
      </figure>
      <p>Σε ηλικία 9 ετών αγοράζει τον πρώτο του δίσκο, το Help των Beattles. Σε τρία χρόνια ανακαλύπτει το Revolver, και πάλι των Beattles.</p>
      <p>Η πρώτη δουλειά που κάνει είναι στην αποθήκη της δισκογραφικής εταιρείας Μίνως Μάτσας και Υιός, αλλά η ασυνέπεια στο ωράριο της εταιρείας είναι η αιτία που τον διώχνουν (συμπτωματικά τα προσωπικά του albums κυκλοφορούν από την MINOS-EMI). Το σχολείο το έχει σταματήσει προ πολλού, γιατί δεν τα πήγαινε καλά στα μαθήματα, αλλά και γιατί είχε τσακωθεί μ' ένα καθηγητή του, με αποτέλεσμα να αποβληθεί από όλα τα γυμνάσια! Ακολουθούν δεκάδες δουλειές, όπως μπάρμαν, παρκαδόρος, σερβιτόρος σε καφετέρια και πολλές άλλες. Στο στρατό υπηρετεί 14 μήνες σαν προστάτης (και άλλους 5-6 μήνες φυλακή).</p>
      <figure>
        <iframe src="https://www.youtube.com/embed/PpZudeGmJN8" width="640" height="360" data-service="Youtube" scrolling="no"/>
      </figure>
      <p>Μόλις απολύεται από το στρατό αρχίζει να τραγουδά αντάρτικα τραγούδια με τον Πάνο Τζαβέλα στη ΣΥΝΤΡΟΦΙΑ. Η εποχή που τα αντάρτικα ήταν της μόδας έχει περάσει, όμως είναι μια αρχή. Έχει φτάσει 20 χρονών και γεννιέται η ιδέα των P.L.J. Το ξεκίνημα γίνεται από τον ίδιο και τον Παύλο Κικριλή. Αυτός με τη σειρά του φέρνει τον Τάκη Βασαλάκη και το συγκρότημα είναι έτοιμο! Με την προσθήκη του Αντώνη Μιτζέλου στην κιθάρα οι P.L.J. ξεκινούν για την Γαλλία με σκοπό μια διεθνή καριέρα. Κάτι τέτοιο δεν θα συμβεί τελικά, όμως το 1982 κυκλοφορεί το «Armageddon» από την Polygram, με παραγωγό τον Γιάννη Δουλάμη, με τον οποίο και γίνονται όλοι οι δίσκοι του συγκροτήματος. Το «Αrmageddon» είναι βασισμένο στην Παλαιά Διαθήκη και η συνθετική ιδέα έχει τη βάση της στην Αποκάλυψη του Ιωάννη.</p>
      <figure>
        <iframe src="https://www.youtube.com/embed/Y27xAmExT_Y" width="640" height="360" data-service="Youtube" scrolling="no"/>
      </figure>
      <p>Στον<a href="http://www.enikos.gr/society/671964/i-synentefxi-tou-lavrenti-machairitsa-ston-niko-chatzinikolaou"> Λαυρέντη</a> αρέσει η ενασχόληση με θρησκευτικά θέματα, ενώ έχει κάνει και μαθήματα θρησκευτικής μουσικής και ψαλμωδίες στη Μονή Πετράκη. Την εποχή εκείνη όμως το rock που προωθεί το συγκρότημα δεν έχει τόση απήχηση. Είναι περίεργο το γεγονός ότι όταν πρόσφατα το «Armageddon»βγαίνει σε CD, θεωρείται ως ένας από τους καλύτερους ελληνικούς rock δίσκους. Η απογοήτευση κάνει το συγκρότημα να στραφεί σε ελληνικό στίχο, και έτσι το 1983 βγαίνει ο 2ος δίσκος του συγκροτήματος. Τότε το συγκρότημα μετονομάζεται σε Τερμίτες (υπάρχει ένα τραγούδι με αυτόν τον τίτλο στο 2ο δίσκο), όνομα που θυμίζει Beattles (σκαθάρια).</p>
      <figure>
        <iframe src="https://www.youtube.com/embed/UcFlGXT3wlY" width="640" height="360" data-service="Youtube" scrolling="no"/>
      </figure>
      <p>Ο 3ος δίσκος είναι αυτός που κάνει τους πάντες να ενδιαφερθούν για τους Τερμίτες, το 1984. Με τίτλο «αμαρτωλή Μαρία» και με τον Γιώργο Νταλάρα να συμμετέχει στα τραγούδια «Αρκούδες και σκόνη», ο δίσκος πουλάει χιλιάδες αντίτυπα και ακολουθούν εμφανίσεις, συναυλίες και άλλα.</p>
      <p>Τον Σεπτέμβριο του '86 κυκλοφορεί το τέταρτο album, με τίτλο «Τσιμεντένια τρένα», από την Virgin. Περιέχει τραγούδια όπως την «σκληρή μουσική», και το «ούτε με γνωρίζεις, ούτε σε γνωρίζω»με τη συμμετοχή της Σοφίας Βόσσου και της</p>
      <p>Φλέρυ Νταντωνάκη. Στο πιάνο είναι ο Γιάννης Μπαχ-Σπυρόπουλος, ενώ στα ντραμς ο Φίλιππος Σπυρόπουλος.</p>
      <figure>
        <iframe src="https://www.youtube.com/embed/MdCfJ8jEBO4" width="640" height="360" data-service="Youtube" scrolling="no"/>
      </figure>
      <p>Τελευταίο studio album των Τερμιτών είναι το «περιμένοντας τη βροχή», που κυκλοφορεί το 1988 με τραγούδια όπως το «πόσο σε θέλω», «πάρε με από 'δω» και άλλα. Με το album «Τσιμεντένιο κοντσέρτο», ζωντανά ηχογραφημένο από μια καταπληκτική συναυλία στο Λυκαβηττό όπου και συμμετέχει πλειάδα καλλιτεχνών, όπως ο Γιώργος Νταλάρας, η Σοφία Βόσσου, ο Αντώνης Βαρδής (με τον οποίο ο Λαυρέντης τραγουδά το «συγκάτοικοι είμαστε όλοι στην τρέλα» και οι Κατσιμιχαίοι, κλείνει ο κύκλος των Τερμιτών.</p>
      <p>Το 1989 λοιπόν, ξεκινά η προσωπική του σταδιοδρομία ως συνθέτης και ερμηνευτής ταυτόχρονα. Πρώτο album «ο Μαγαπάς και η Σαγαπώ» από την MINOS-EMI, σε στίχους του Μιχάλη Μαρματάκη που έγραφε στίχους και για τους Τερμίτες.</p>
      <p>Δύο χρόνια αργότερα, το 1991, κυκλοφορεί το «Διδυμότειχο Blues», το οποίο γίνεται χρυσός δίσκος. Ο Γιώργος Νταλάρας συμμετέχει στο ομώνυμο τραγούδι. Οι στίχοι των: Γιάννη Μπαχ-Σπυρόπουλου, Αφροδίτης Μάνου, Γιάννη Προεστάκη, Σάββα Πασχαλίδη και Χάρη Καφετζόπουλου.</p>
      <p>Στη συνέχεια το 1993 κυκλοφορεί το «ρίξε κόκκινο στη νύχτα». Δέκα κομμάτια, τα οχτώ σε μουσική του Λαυρέντη, σε στίχους Λίνας Δημοπούλου, Μιχάλη Γκανά, Έλενας Ζερβού, Κώστα Καρυστινού, Άκου Δασκαλόπουλου. Η Ελευθερία Αρβανιτάκη συμμετέχει στο «Μικρασιάτικο» και ο Βασίλης Παπακωνσταντίνου στο «Να δεις τι σου 'χω για μετά».</p>
      <figure>
        <iframe src="https://www.youtube.com/embed/pWb3gwebRUc" width="640" height="360" data-service="Youtube" scrolling="no"/>
      </figure>
      <p>Ο Λαυρέντης έχει ήδη ξεκινήσει κοινές καλλιτεχνικές εμφανίσεις με τον Διονύση Τσακνή, οι οποίες και αποτυπώνονται δισκογραφικά στο album «η νύχτα θα το πει», σε ζωντανή ηχογράφηση από την συναυλία στον Λυκαβηττό στις 6 Σεπτεμβρίου 1993 και από τις εμφανίσεις στις 25 και 26 Φεβρουαρίου 1994 στο ΜΕΤΡΟ. Ο Λαυρέντης και ο Διονύσης είναι πλέον ένα αχώριστο δίδυμο (έγιναν και κουμπάροι) σε κάθε live εμφάνιση τους.</p>
      <p>Το 1995 κυκλοφορεί ο δίσκος (CD πλέον) «Παράθυρα που κούρασε η Θέα». Ένας από τους καλύτερους δίσκους του Λαυρέντη, ο οποίος όμως δεν θα έχει και ανάλογη εμπορική επιτυχία. Συμμετέχει ο Βαγγέλης Κονιτόπουλος και η Ελισάβετ Καρατσόλη. Κατόπιν, σε λιγότερο από 2 χρόνια, κυκλοφορεί μέσα στο 1996 το «Παυσίλυπον». Ένα album-σταθμός που αγαπήθηκε πάρα πολύ, παρουσιάζοντας πολύ μεγάλες πωλήσεις.</p>
      <figure>
        <iframe src="https://www.youtube.com/embed/fhNiQThxbF8" width="640" height="360" data-service="Youtube" scrolling="no"/>
      </figure>
      <p>Η μουσική πάντα του Λαυρέντη (η ΑΠΟΥΣΙΑ είναι γραμμένη από τον Μίλτο Πασχαλίδη) και οι στίχοι του Ισαάκ Σούση, του Γιώργου Οικονομέα και της Λίνας Δημοπούλου. Τους στίχους στο ομώνυμο τραγούδι έγραψε ο Νίκος Τσακνής, αδερφός του Διονύση. Συμμετέχουν οι Πυξ Λαξ στο «ένας Τούρκος στο Παρίσι», ο Μπάμπης Στόκας (τραγουδιστής των Πυξ Λαξ) στο «Νότο», καθώς και ο Δημήτρης Μητροπάνος στα «Κίτρινα Βράδια».</p>
      <p>Μετά από δυόμισι και πλέον χρόνια δισκογραφικής απουσίας (συμμετέχει μόνο σε δίσκους άλλων καλλιτεχνών κατά την περίοδο αυτή) ο Λαυρέντης επιστρέφει τον Ιούνιο του 1999 με το νέο του CD, «Έτσι δραπετεύω απ' τις παρέες». Η μουσική στα 8 από τα 11 τραγούδια είναι του Λαυρέντη, με ένα τραγούδι του Lucio Battisti (από τους αγαπημένους του καλλιτέχνες), ένα του Vasco Rossi και ένα του Δημήτρη Βασαλάκη (από τους Τερμίτες). Στο album αυτό συμμετέχει ο Διονύσης Σαββόπουλος, στο τραγούδι «και τι ζητάω».</p>
      <figure>
        <iframe src="https://www.youtube.com/embed/ihIGI88eqr8" width="640" height="360" data-service="Youtube" scrolling="no"/>
      </figure>
      <p>Η συνέχεια το ίδιο σημαντική. Ο Λαυρέντης γράφει μουσική για την ταινία "Ένας κι ένας" και αφού γράψει την μουσική σε πολλά τραγούδια του 2πλου CD του Γ.Νταλάρα, βγάζει τον επόμενο προσωπικό του δίσκο με τίτλο "Το διάλειμμα κρατάει δυο ζωές". Σημαντική στιγμή του δίσκου η συνεργασία με τον Angelo Branduardi. Επόμενη δισκογραφική δουλειά του Λαυρέντη, το single με την μουσική της ταινίας "Εφάπαξ" όπου τραγουδάει ο Γιάννης Κότσιρας (για τον οποίο έγραψε και τη μουσική για το CD Ξύλινο Αλογάκι).</p>
      <p>Τελευταία του προσωπική δουλειά είναι το CD "Στο αφιερώνω", ενώ συμμετείχε και στο δίσκο "Χρειάζεται ένα θαύμα εδώ", που ουσιαστικά αποτελεί το πρόγραμμα των Μαχαιρίτσα, Τσακνή και Πλιάτσικα στο Σταυρό του Νότου.</p>
      <figure>
        <iframe src="https://www.youtube.com/embed/ec_Th1xRm-o" width="640" height="360" data-service="Youtube" scrolling="no"/>
      </figure>
      <p>Εκτός από τη δισκογραφική δραστηριότητα, τα τελευταία χρόνια, μαζί με τον Διονύση Τσακνή, "οργώνει" την Ελλάδα τα καλοκαίρια, δίνοντας συναυλίες σε όλη την επικράτεια. Παράλληλα, το ίδιο πάντα δίδυμο, κάνει και επιλεγμένες εμφανίσεις σε μουσικές σκηνές κατά τη διάρκεια του χειμώνα. Εκτός από το Διονύση, ο Λαυρέντης έχει συνεργαστεί με την Ελευθερία Αρβανιτάκη, τη Χαρούλα Αλεξίου, το Δημήτρη Μητροπάνο, το Βασίλη Παπακωνσταντίνου κ.α. Το περσινό καλοκαίρι έδωσε πολλές συναυλίες στην Ελλάδα και την Κύπρο με τον Χρήστο Θηβαίο.</p>
      <p>Όλα αυτά τα χρόνια ο Μαχαιρίτσας είχε μείνει πιστός στο χώρο του καλού ελληνικού τραγουδιού, με συνέπεια και σημαντική παρουσία.</p>
      <p>Ο Λαυρέντης Μαχαιρίτσας είχε δηλώσει επανειλημμένα πως είναι οπαδός της Νίκης Βόλου.</p>
      <figure>
        <iframe src="https://www.youtube.com/embed/B8ip5C3I8E0" width="640" height="360" data-service="Youtube" scrolling="no"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/society/680179/o-tsaknis-ston-realfm-978-gia-ti-synergasia-tou-me-zouganeli-papa%0A%20%20%20%20%0A"/>
        <a href="http://www.enikos.gr/society/679952/san-simera-gennithike-o-manos-chatzidakis-video-photo%0A%20%20%20%20%0A"/>
        <a href="http://www.enikos.gr/society/679678/i-lamperi-kariera-tou-nikou-ignatiadi-koryfaios-synthetis-kai-mae%0A%20%20%20%20%0A"/>
        <a href="http://www.enikos.gr/society/678891/melina-merkouri-mia-spoudaia-ellinida-pou-afise-istoria-i-zoi-tis%0A%20%20%20%20%0A"/>
        <a href="http://www.enikos.gr/society/678252/i-sygkinitiki-anartisi-tis-koris-tou-lavrenti-machairitsa-40-imer%0A%20%20%20%20%0A"/>
        <a href="http://www.enikos.gr/society/677916/pethane-o-tragoudistis-christos-stylianeas%0A%20%20%20%20%0A"/>
        <a href="http://www.enikos.gr/society/677550/to-tragoudi-pou-egrapse-o-giannis-zouganelis-gia-ton-lavrenti-mac%0A%20%20%20%20%0A"/>
        <a href="http://www.enikos.gr/society/682222/ergazomenoi-kethea-aprago-apochorise-to-diorismeno-ds-zitame-dial%0A%20%20%20%20%0A"/>
        <a href="http://www.enikos.gr/society/682215/cheiropedes-ston-listi-ton-souper-market-sto-irakleio%0A%20%20%20%20%0A"/>
      </related>
    </article>
  </body>
</html>