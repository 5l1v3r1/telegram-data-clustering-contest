<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425148/kalo-apotelesma-aisiodoxia-gia-th-synexeia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T08:10:31+00:00"/>
    <meta property="og:title" content="Καλό αποτέλεσμα, αισιοδοξία για τη συνέχεια!"/>
    <meta property="og:description" content="Μεγάλη ικανοποίηση υπάρχει στην ομάδα του Διαγόρα για την ισοπαλία (1 – 1) στο προχθεσινό εκτός έδρας παιχνίδι με τον Ιάλυσο στο πλαίσιο της 6ης αγωνιστικής στο πρωτάθλημα της Football League. Και μόνο το ότι οι «κυανέρυθροι» έμειναν για τρίτο συνεχόμενο παιχνίδι αήττητοι, είναι ασφαλώς ένα πολύ σημαντικό στοιχείο, δεδομένου ότι τους δίνει καλή ψυχολογία ενόψει της δύσκολης συνέχειας."/>
  </head>
  <body>
    <article>
      <h1>Καλό αποτέλεσμα, αισιοδοξία για τη συνέχεια!</h1>
      <h2>Άριστο το κλίμα στο «στρατόπεδο» του Διαγόρα μετά την ισοπαλία στο ντέρμπι με τον Ιάλυσο. Σε δυο γκρουπ η χθεσινή προπόνηση</h2>
      <address>
        <time datetime="2019-11-05T08:10:31+00:00">05 Nov 2019, 08:10</time>
      </address>
      <p>
        <b>Μεγάλη ικανοποίηση υπάρχει στην ομάδα του Διαγόρα για την ισοπαλία (1 – 1) στο προχθεσινό εκτός έδρας παιχνίδι με τον Ιάλυσο στο πλαίσιο της 6ης αγωνιστικής στο πρωτάθλημα της Football League. Και μόνο το ότι οι «κυανέρυθροι» έμειναν για τρίτο συνεχόμενο παιχνίδι αήττητοι, είναι ασφαλώς ένα πολύ σημαντικό στοιχείο, δεδομένου ότι τους δίνει καλή ψυχολογία ενόψει της δύσκολης συνέχειας.</b>
      </p>
      <p>Παράλληλα, ο Διαγόρας αυτή τη στιγμή βρίσκεται μόλις δυο βαθμούς πίσω από την 1η θέση, κάτι που σημαίνει ότι διατηρεί την επαφή του με την κορυφή. Το κλίμα στο «στρατόπεδο» του «γηραιού» εξακολουθεί να είναι πάρα πολύ καλό και άπαντες στρέφουν πλέον την προσοχή τους στο παιχνίδι της ερχόμενης αγωνιστικής που είναι εντός έδρας με τη Νίκη Βόλου. Το πολύ ευχάριστο για τον τεχνικό Πέτρο Ρουτζιέρη είναι ότι δεν έχει προκύψει κανένα σοβαρό αγωνιστικό πρόβλημα και εξακολουθεί να έχει όλους τους παίκτες στη διάθεσή του.</p>
      <p>Πολύ καλή χαρακτηρίζουν τα μέλη της αποστολής του Διαγόρα, τη φιλοξενία που έτυχαν από τον Ιάλυσο στο προχθεσινό παιχνίδι. Ήταν κάτι που επισημάνθηκε και από τον κ. Μαίο Καμπουράκη κατά τη διάρκεια της συνέντευξης Τύπου που έγινε στο «Οικονομίδειο» μετά το τέλος του παιχνιδιού. Ο Διαγόρας υπόσχεται να ανταποδώσει στο παιχνίδι του δευτέρου γύρου στο Δημοτικό Στάδιο.</p>
      <p><b>Προπόνηση σε δυο γκρουπ</b><br/>Το χθεσινό πρόγραμμα της προπόνησης έγινε σε δυο γκρούπ. Το πρωί γυμνάστηκαν στο βοηθητικό γήπεδο όσοι αγωνίστηκαν στο ντέρμπι με τον Ιάλυσο και το απόγευμα στο Ενωσιακό γήπεδο «Κλεόβουλος Χατζηγεωργίου» στο Τσαίρι, όλοι οι υπόλοιποι συμμετείχαν σε φιλικό παιχνίδι εκπαιδευτικού χαρακτήρα απέναντι στους Νέους του συλλόγου. Σήμερα, ο κ. Ρουτζιέρης έδωσε ρεπό και άπαντες θα επιστρέψουν αύριο, αρχίζοντας την προετοιμασία τους για το παιχνίδι με τη Νίκη Βόλου.</p>
    </article>
  </body>
</html>