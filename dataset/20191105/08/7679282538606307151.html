<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/cricket/story-yuvraj-singh-throws-weight-behind-a-strong-players-association-2832771.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T08:16:55+00:00"/>
    <meta property="og:title" content="टीम इंडिया के मौजूदा क्रिकेटरों पर युवी ने लगाया ये इल्जाम, बोले अब BCCI अध्यक्ष सब सही करेंगे"/>
    <meta property="og:description" content="टीम इंडिया के पूर्व बैटिंग ऑलराउंडर युवराज सिंह ने मौजूदा क्रिकेटरों पर कुछ इल्जाम लगाए हैं। युवी का मानना है कि मौजूदा क्रिकेटर थकने के बावजूद आराम नहीं लेते हैं क्योंकि उन्हें डर होता है कि कहीं..."/>
  </head>
  <body>
    <article>
      <h1>टीम इंडिया के मौजूदा क्रिकेटरों पर युवी ने लगाया ये इल्जाम, बोले अब BCCI अध्यक्ष सब सही करेंगे</h1>
      <address><time datetime="2019-11-05T08:16:55+00:00">05 Nov 2019, 08:16</time> by <a rel="author">लाइव हिन्दुस्तान टीम,मुंबई</a></address>
      <p>टीम इंडिया के पूर्व बैटिंग ऑलराउंडर युवराज सिंह ने मौजूदा क्रिकेटरों पर कुछ इल्जाम लगाए हैं। युवी का मानना है कि मौजूदा क्रिकेटर थकने के बावजूद आराम नहीं लेते हैं क्योंकि उन्हें डर होता है कि कहीं टीम में उनकी जगह छिन ना जाए। युवी ने साथ ही उम्मीद जताई है कि सौरव गांगुली के भारतीय क्रिकेट कंट्रोल बोर्ड (बीसीसीआई) के अध्यक्ष बनने के बाद इसमें बदलाव आएगा। निजी लीग में खेलने के लिए इंटरनेशनल क्रिकेट से संन्यास लेने वाले युवराज ने खिलाड़ियों के संघ का भी समर्थन किया।</p>
      <p>सुप्रीम कोर्ट से नियुक्त लोढ़ा समिति की सिफारिशों के अनुसार खिलाड़ियों का संघ 'इंडियन क्रिकेटर्स एसोसिएशन' पहले ही गठित कर दी गया है। युवराज ने कहा, 'हम इसके हकदार हैं क्योंकि कई बार हमें क्रिकेट खेलने के लिए कहा जाता है जबकि हम ऐसा नहीं चाहते। हमें इस दबाव में खेलना होता है कि अगर हम नहीं खेलते हैं तो हमें बाहर कर दिया जाएगा।' उन्होंने कहा, 'खिलाड़ियों पर से ये दबाव खत्म होना चाहिए कि अगर वे थके हुए हैं या चोटिल हैं उन्हें तब भी खेलना होगा।' युवराज ने ऑस्ट्रेलिया के ग्लेन मैक्सवेल का उदाहरण दिया जिन्होंने मानसिक स्वास्थ्य से संबंधित मसले के लिए इंटरनेशनल क्रिकेट से आराम लिया और बोर्ड ने उनका समर्थन किया।</p>
      <h3>
        <a href="https://www.livehindustan.com/cricket/story-virat-kohli-31st-birthday-sachin-tendulkar-to-virender-sehwag-here-is-how-they-wished-virat-kohli-a-very-happy-birthday-2832716.html">तेंदुलकर से लेकर सहवाग तक जानिए किसने कैसे दी विराट कोहली को जन्मदिन की बधाई</a>
      </h3>
      <h3>
        <a href="https://www.livehindustan.com/cricket/story-new-zealand-beat-england-by-14-runs-in-third-t20i-colin-de-grandhomme-and-martin-guptill-sparkle-2832642.html">ENGvsNZ: ग्रैंडहोम और गेंदबाजों ने न्यूजीलैंड को दिलाई जीत, इंग्लैंड को 14 रन से हराया</a>
      </h3>
      <p>
        <b>युवी ने बताया क्यों इंडियन क्रिकेटर्स एसोसिएशन बहुत अहम है</b>
      </p>
      <p>उन्होंने कहा, 'हमारे खिलाड़ी ऐसा नहीं कर सकते क्योंकि उन्हें अपनी जगह गंवाने का डर रहता है। इसलिए खिलाड़ियों का संघ बेहद महत्वपूर्ण है।' युवराज ने कहा कि गांगुली के अध्यक्ष बनने के बाद बीसीसीआई में बड़े और जरूरी बदलाव होने की संभावना है और अब खिलाड़ियों की भी सुनी जाएगी। उन्होंने कहा, 'सौरव के अध्यक्ष बनने के बाद भारतीय क्रिकेट में कई नई चीजें होंगे। प्रशासकों की नजर में क्रिकेट और क्रिकेटरों की नजर में क्रिकेट में दोनों में काफी अंतर है। एक बेहद सफल कप्तान क्रिकेटरों के हितों को ध्यान में रखेगा जहां खिलाड़ियों की बातें भी सुनी जा सकती हैं। ऐसा पहले नहीं हुआ। अब वो क्रिकेटरों की बात भी सुनेंगे कि वे क्या चाहते हैं।'<br/> </p>
    </article>
  </body>
</html>