<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814026.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T08:35:00+00:00"/>
    <meta property="og:title" content="دستگیری سرشبکه‌های منافقان و سلطنت‌طلبان در تجمعات سال گذشته مشهد"/>
    <meta property="og:description" content="سردار یعقوبعلی نظری در گفت‌وگو با فارس گفت: برداشت من این است که مردم به لطف خدا سطح آگاهی، شناخت و بصیرت‌شان افزایش پیدا کرده است و اگر جامعه نسبت به عملیات‌های روانی که صورت می‌گیرد آگاهی پیدا کنند، می‌تواند در کارکرد جامعه ما تأثیر داشته باشد."/>
  </head>
  <body>
    <article>
      <h1>دستگیری سرشبکه‌های منافقان و سلطنت‌طلبان در تجمعات سال گذشته مشهد</h1>
      <address>
        <time datetime="2019-11-05T08:35:00+00:00">05 Nov 2019, 08:35</time>
      </address>
      <p>فرمانده سپاه امام رضا(ع) با بیان اینکه ما شبکه‌های بسیاری را از افراد اغتشاش‌گر منسوب به سلطنت‌طلبان، منافقان و دیگر گروه‌ها را در تجمعات سال گذشته مشهد دستگیر کردیم، گفت: با این گروه‌ها برخورد شد و دستگیر شدند، آگاهی بخشی‌هایی صورت گرفت مردم به تجربیاتی رسیدند و با وجود مشکلاتی که داشتند، سبب شد دیگر پاسخ توطئه‌چینی دشمنان را ندهند.</p>
      <p>سردار یعقوبعلی نظری در گفت‌وگو با فارس گفت: برداشت من این است که مردم به لطف خدا سطح آگاهی، شناخت و بصیرت‌شان افزایش پیدا کرده است و اگر جامعه نسبت به عملیات‌های روانی که صورت می‌گیرد آگاهی پیدا کنند، می‌تواند در کارکرد جامعه ما تأثیر داشته باشد.</p>
      <p>فرمانده سپاه امام رضا(ع) ادامه داد: مردم جامعه ما متوجه شدند که پشت همه این صحنه‌ها، دشمنان این نظام قرار دارند همه کسانی که به‌عنوان حامی و دلسوز خود را در فضای مجازی و رسانه مطرح می‌کنند در واقعیت، وجود خارجی ندارد بلکه اهداف شوم خود را دنبال می‌کنند و مردم وقتی پی ببرند و آگاه شوند، طبیعتا پاسخ توطئه‌آفرینی آن‌ها را نمی‌دهند.</p>
      <p>وی خاطرنشان کرد: مردم ما در مقابل عملیات‌های روانی دشمن واکسینه شدند، درست است اتفاقاتی رخ داد اما دشمنان هرچه فراخوان زدند، مردم پاسخ ندادند، بنابراین این از دستاوردهای بزرگ سال 96 بود.</p>
      <p>سردار نظری با بیان اینکه ما شبکه‌های بسیاری را از افراد اغتشاش‌گر منسوب به سلطنت‌طلبان، منافقان و دیگر گروه‌ها را در تجمعات سال گذشته مشهد دستگیر کردیم، گفت: با این گروه‌ها برخورد شد و دستگیر شدند، آگاهی بخشی‌هایی صورت گرفت مردم به تجربیاتی رسیدند و با وجود مشکلاتی که داشتند، سبب شد دیگر پاسخ توطئه‌چینی دشمنان را ندهند.</p>
      <p>فرمانده سپاه امام رضا(ع) ادامه داد: بخش‌ها و تجمعاتی که مردمی بود و مردم مشکلاتی داشتند، مدیریت می‌شد و مردم قانع می‌شدند و اتفاق خاصی هم نمی‌افتاد.</p>
      <p>وی اظهار کرد: دستگیری‌ها در بخش‌های مختلف متعدد بود، مردم عزم نظام را در مقابله با فساد دیدند و از این ها دلخور هستند، حتما باید ببینند مسؤولان ما اگر موفق نمی‌شوند اما تلاش می‌کنند و اگر تلاش نکنند مردم ناراضی می‌شوند.</p>
      <p>سردار نظری متذکر شد: مردم مطالبه مبارزه با فساد را دارند و برخوردها در استان ما هم صورت گرفته و صورت می‌گیرد و ادامه دارد.</p>
      <p>فرمانده سپاه امام رضا(ع) در خصوص اقدامات سپاه در حوزه سازندگی، عنوان کرد: مشی ما این است که اگر کاری کردیم و مردم استفاده کردند آن را اطلاع‌رسانی کنیم تا در مردم امیدواری ایجاد شود.</p>
      <p>وی ادامه داد: در حوزه تشکیلاتی در چندین بخش فعالیت می‌کنیم،  یکی قرارگاه پیشرفت و آبادانی است که 16 دهستان را در دستورکار داریم و 6 دهستان از سه سال گذشته بوده که گزارش آن را به اطلاع مردم استان می‌رسانیم.</p>
      <p>سردار نظری افزود: حوزه بسیج سازندگی کارش ایجاد کارگاه‌های کوچک است که در این حوزه نیز فعالیت‌هایی صورت گرفته است.</p>
      <p>فرمانده سپاه امام رضا(ع) حوزه علمی پژوهی و شرکت‌های دانش‌بنیان را دیگر بخش فعالیت‌های سازندگی عنوان کرد و گفت: این بخش در بسیج حمایت می‌شود، بخش بعدی اشتغالات مجازی و استارتاپ‌ها است که اقداماتی در خصوص آن انجام شده و گزارش‌های آن نیز اطلاع‌رسانی می‌شود.</p>
      <p>وی بخش دیگر فعالیت‌های صورت گرفته را در بسیج مهندسین کشاورزی دانست و افزود: در این بخش نیز در خصوص ارتقای برداشت از واحد سطح اقدامات خوبی صورت گرفته و در بخش مربوط به صنعت که بسیج جامعه مهندسی در آن مشغول به‌کار است، فعالیت‌هایی انجام شده که گزارش کار آن‌ها نیز ارائه می‌شود.</p>
    </article>
  </body>
</html>