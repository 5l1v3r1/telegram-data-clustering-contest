<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/business/story-suzuki-motor-corp-operating-profit-dropped-32-percent-as-india-japan-sales-2832784.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T08:38:45+00:00"/>
    <meta property="og:title" content="भारत-जापान में बिक्री घटने से सुजुकी मोटर कॉर्प का परिचालन लाभ 32 प्रतिशत गिरा"/>
    <meta property="og:description" content="जापान की दिग्गज वाहन कंपनी सुजुकी मोटर कॉरपोरेशन का परिचालन लाभ 30 सितंबर को समाप्त दूसरी तिमाही में 31.83 प्रतिशत गिरकर 55.90 अरब येन (करीब 3,630 करोड़ रुपये) रहा। भारत में आर्थिक नरमी इसकी मुख्य..."/>
  </head>
  <body>
    <article>
      <h1>भारत-जापान में बिक्री घटने से सुजुकी मोटर कॉर्प का परिचालन लाभ 32 प्रतिशत गिरा</h1>
      <address><time datetime="2019-11-05T08:38:45+00:00">05 Nov 2019, 08:38</time> by <a rel="author">एजेंसी,नई दिल्ली</a></address>
      <p>जापान की दिग्गज वाहन कंपनी सुजुकी मोटर कॉरपोरेशन का परिचालन लाभ 30 सितंबर को समाप्त दूसरी तिमाही में 31.83 प्रतिशत गिरकर 55.90 अरब येन (करीब 3,630 करोड़ रुपये) रहा। भारत में आर्थिक नरमी इसकी मुख्य वजह रही। </p>
      <p>एक साल पहले की इसी तिमाही में कंपनी को 82 अरब येन (करीब 5,330 करोड़ रुपये) का परिचालन लाभ हुआ था। सुजुकी अपनी अनुषंगी कंपनी मारुति सुजुकी इंडिया (एमएसआई) के माध्यम से भारत में परिचालन करती है। </p>
      <p>समीक्षाधीन अवधि में उसकी शुद्ध बिक्री 847.9 अरब येन (करीब 55,110 करोड़ रुपये) रही , जो एक साल पहले की दूसरी तिमाही में 941.9 अरब येन (करीब 94,190 करोड़ रुपये) थी। </p>
      <p>कंपनी ने अपनी वेबसाइट में दी जानकारी में बताया कि जापान में उत्पादन में गिरावट और आर्थिक नरमी की वजह से भारत में वाहनों की बिक्री घटने की वजह से उसकी शुद्ध बिक्री में कमी आई है। </p>
      <p>सुजुकी मोटर ने कहा कि दूसरी तिमाही में उसकी वैश्विक बिक्री 17.2 प्रतिशत गिरकर 14.08 इकाई रही। इस दौरान , भारत में बिक्री 26.5 प्रतिशत गिरकर 6.75 लाख इकाई रही जबकि जापान में बिक्री 4.6 प्रतिशत घटकर 3.33 लाख इकाई रही। हालांकि, यूरोप में कंपनी की बिक्री 7.3 प्रतिशत बढ़कर 1.49 लाख इकाई रही। </p>
    </article>
  </body>
</html>