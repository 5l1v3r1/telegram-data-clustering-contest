<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/altro/huawei-spendera-40-mld-di-dollari-in-forniture-europee-addio-made-in-usa/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T08:52:00+00:00"/>
    <meta property="og:title" content="Huawei spenderà 40 mld di dollari in forniture europee, addio “Made in USA”"/>
    <meta property="og:description" content="Huawei ha confermato che punterà sulle forniture europee per far fronte alla blacklist statunitense."/>
  </head>
  <body>
    <article>
      <h1>Huawei spenderà 40 mld di dollari in forniture europee, addio “Made in USA”</h1>
      <address><time datetime="2019-11-05T08:52:00+00:00">05 Nov 2019, 08:52</time> by <a rel="author">Dario D'Elia</a></address>
      <p><b>Huawei</b> nei prossimi cinque anni si affiderà a fornitori europei per sostituire quelli statunitensi. Ieri il Gruppo cinese ha confermato all’agenzia Agence France Presse (AFP) che prevede una spesa di<b> 40 miliardi di dollari nel Vecchio Continente</b>, anche se in verità per quanto riguarda le apparecchiature 5G “non ha più alcun prodotto americano”. Da ricordare che in tal senso l’azienda ha annunciato a metà ottobre di aver fornito oltre 400.000 antenne 5G in tutto il mondo a circa 60 clienti, di cui oltre la metà in Europa.</p>
      <figure>
        <img src="https://www.tomshw.it/images/images/2019/10/5g-2-55835.768x432.jpg"/>
        <figcaption>Photo credit - <a href="http://it.depositphotos.com/?utm_source=Tomshw&amp;utm_medium=freesub&amp;utm_campaign=IT-brand">depositphotos</a>.com</figcaption>
      </figure>
      <p>La “lista delle entità” del Dipartimento del Commercio USA che include le aziende (fra cui Huawei) a cui non è permesso acquistare tecnologie e licenze statunitensi diventerà tassativa a partire dal 17 novembre. L’unica possibilità sarà quella di sfruttare speciali licenze che Washington si appresta a rilasciare, ma che sono anche condizionate dalle<a href="https://www.tomshw.it/altro/huawei-ancora-sulla-graticola-non-resta-che-sperare-nellappeal-delle-verdure-usa/"> trattative commerciali in corso con la Cina</a>.</p>
      <p>Oltreoceano, come ricorda <a href="https://www.brusselstimes.com/all-news/world-all-news/77167/huawei-to-spend-us40-billion-on-supplies-from-europe-in-five-years-to-offest-u-s-ban/">The Brussels Times</a>, Qualcomm, Intel, Micron o Google rischiano di perdere quei 10 miliardi di dollari di commesse che ogni anno il colosso cinese spende per i loro semiconduttori, pezzi di ricambio e servizi per smartphone e apparecchiature di rete. L’azienda infatti ha confermato che sta aumentando gli ordini di acquisto in Cina, Giappone ed Europa in modo che le sue catene di produzione non subiscano contraccolpi.</p>
      <p>Un altro fronte di sviluppo riguarda l’intenzione di Huawei di creare un <b>cloud europeo sovrano</b>, che permetterebbe l’archiviazione e l’elaborazione di dati online bypassando le infrastrutture statunitensi. Attualmente sta collaborando con Orange francese e Telefonica in Spagna.</p>
      <p>“Al di fuori dell’Europa, forniamo il nostro servizio, ma nel continente la nostra strategia si basa sullo sviluppo congiunto con i nostri partner”, ha affermato Ernest Lin Zhang, presidente delle attività enterprise di Huawei in Europa. “Offriamo loro il supporto per sviluppare i propri servizi cloud.”</p>
      <p>“Se i clienti passano attraverso questi operatori, ne scelgono uno europeo e i dati vengono archiviati in Europa. Non abbiamo assolutamente accesso ad essi. È gestito totalmente dai nostri partner”. Insomma, una risposta alla crescente preoccupazione comunitaria sul potere delle imprese americane nel segmento cloud.</p>
    </article>
  </body>
</html>