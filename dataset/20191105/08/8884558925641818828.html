<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/tudi-al-pacino-se-podaja-v-svet-televizijskih-seri"/>
    <meta property="og:site_name" content="Primorske novice"/>
    <meta property="article:published_time" content="2019-11-05T08:58:03+00:00"/>
    <meta property="og:title" content="Tudi Al Pacino se podaja v svet televizijskih serij"/>
    <meta property="og:description" content="Ameriški filmski in gledališki igralec Al Pacino je igral mafijce, morilce in celo satana, zdaj pa se je poglobil v borca proti nacizmu. Upodobil ga bo v TV seriji Hunters, ki jo pripravlja producent in oskarjev nagrajenec Jordan Peele. Odlomek iz serije, katere avtor je David Weil, je objavil ponudnik Amazon Prime Video."/>
  </head>
  <body>
    <article>
      <h1>Tudi Al Pacino se podaja v svet televizijskih serij</h1>
      <address><time datetime="2019-11-05T08:58:03+00:00">05 Nov 2019, 08:58</time> by <a rel="author">STA</a></address>
      <p>
        <b>Ameriški filmski in gledališki igralec Al Pacino je igral mafijce, morilce in celo satana, zdaj pa se je poglobil v borca proti nacizmu. Upodobil ga bo v TV seriji Hunters, ki jo pripravlja producent in oskarjev nagrajenec Jordan Peele. Odlomek iz serije, katere avtor je David Weil, je objavil ponudnik Amazon Prime Video.</b>
      </p>
      <figure>
        <img src="https://static.primorske.si/foto/highres/gnweb/718436_254-al.jpg"/>
        <figcaption>Ameriški filmski in gledališki igralec Al Pacino je igral mafijce, morilce in celo satana, zdaj pa se je poglobil v borca proti nacizmu.  Foto: Arhiv PN</figcaption>
      </figure>
      <p><b>SEATTLE</b> &gt; "To ni umor. To je micva," pravi Al Pacino v kratki video najavi, ki daje slutiti, kaj je mogoče pričakovati. Po poročanju portalov, kot sta New York Post in Rolling Stone, bo serija, ki se je sprva imenovala The Hunt, vsebovala deset epizod, predvajati pa jo bodo začeli prihodnje leto.</p>
      <figure>
        <iframe src="https://www.youtube.com/embed/Ozt6IBHgzWw" width="560" height="315" data-service="Youtube" scrolling="no"/>
      </figure>
      <p><b>Al Pacino</b> bo odigral Meyerja Offermana, ki se poveže s somišljeniki, da bi "zrušili na stotine visokih nacističnih uradnikov", ki "živijo med nami in načrtujejo, da bodo v ZDA ustvarili četrti rajh", piše v opisu. Nastopili bodo tudi <b>Jerrika Hinton, Josh Radnor, Kate Mulvany, Tiffany Boone, Greg Austin, Louis Ozawa Changchien, Carol Kane, Saul Rubinek, Dylan Baker</b> in <b>Lena Olin</b>.</p>
      <p>Za velikana filmske industrije zadnjih desetletij bo to po pisanju portala Rolling Stone prva redna vloga v televizijski seriji. Nazadnje je zaigral v dveh odmevnih letošnjih filmih: Bilo je nekoč v Hollywoodu <b>Quentina Tarantina</b> in The Irishman, ki je v režiji <b>Martina Scorseseja</b> pravkar prišel v ameriške kinematografe. Oba sta potencialna konkurenta za morebitne oskarje, ki jih bodo podelili februarja prihodnje leto.</p>
    </article>
  </body>
</html>