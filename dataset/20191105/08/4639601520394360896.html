<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/tourkia-proklitika-paixnidia-me-ton-porthiti-me-to-vlemma-sto-kypriako/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T08:48:49+00:00"/>
    <meta property="og:title" content="Τουρκία : Προκλητικά παιχνίδια με τον Πορθητή με το βλέμμα στο Κυπριακό"/>
    <meta property="og:description" content="Να δημιουργήσει έναν ασφυκτικό κλοιό γύρω από την Κύπρο επιχειρεί η Τουρκία, η οποία προσπαθεί να εκβιάσει τη Λευκωσία αναφορικά με το ενεργειακό ούτως ώστε να τεθεί ζήτημα υδρογονανθράκων στο τραπέζι των συζητήσεων για το κυπριακό."/>
  </head>
  <body>
    <article>
      <h1>Τουρκία : Προκλητικά παιχνίδια με τον Πορθητή με το βλέμμα στο Κυπριακό</h1>
      <h2>Να δημιουργήσει έναν ασφυκτικό κλοιό γύρω από την Κύπρο επιχειρεί η Τουρκία, η οποία προσπαθεί να εκβιάσει τη Λευκωσία αναφορικά με το ενεργειακό ούτως ώστε να τεθεί ζήτημα υδρογονανθράκων στο τραπέζι των συζητήσεων για το κυπριακό.</h2>
      <address><time datetime="2019-11-05T08:48:49+00:00">05 Nov 2019, 08:48</time> by <a rel="author">ΤοΒΗΜΑ Team</a></address>
      <p>Να δημιουργήσει έναν ασφυκτικό κλοιό γύρω από την <a href="https://www.tovima.gr/tag/%CE%BA%CF%8D%CF%80%CF%81%CE%BF%CF%82/">Κύπρο </a>επιχειρεί η <a href="https://www.tovima.gr/tag/%CF%84%CE%BF%CF%85%CF%81%CE%BA%CE%AF%CE%B1/">Τουρκία</a>, η οποία προσπαθεί να εκβιάσει τη Λευκωσία αναφορικά με το ενεργειακό ούτως ώστε να τεθεί ζήτημα υδρογονανθράκων στο τραπέζι των συζητήσεων για το <a href="https://www.tovima.gr/tag/%CE%BA%CF%85%CF%80%CF%81%CE%B9%CE%B1%CE%BA%CF%8C/">κυπριακό</a>.</p>
      <p>Σε αυτό το πλαίσιο εντάσσεται και η ανακοίνωση της διεξαγωγής πέντε νέων γεωτρήσεων για πετρέλαιο και φυσικό αέριο στην ανατολική Μεσόγειο, όπου σκοπεύει να προχωρήσει η Τουρκία μέσα στο 2020, σύμφωνα με το «Ετήσιο πρόγραμμα της τουρκικής προεδρίας για το έτος 2020», που υπέγραψε ο <a href="https://www.tovima.gr/tag/%CF%81%CE%B5%CF%84%CE%B6%CE%AD%CF%80-%CF%84%CE%B1%CE%B3%CE%AF%CF%80-%CE%B5%CF%81%CE%BD%CF%84%CE%BF%CE%B3%CE%AC%CE%BD/">Ρετζέπ Ταγίπ Ερντογάν</a> και δημοσιεύτηκε στην εφημερίδα της κυβερνήσεως με ημερομηνία 3 Νοεμβρίου 2019.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>Σύμφωνα με το πρόγραμμα, ο Τούρκος πρόεδρος ενέκρινε την πραγματοποίηση πέντε νέων γεωτρήσεων για φυσικό αέριο και πετρέλαιο το 2020 από την κρατική Εταιρεία Πετρελαίου (ΤΡΑΟ) σε περιοχές της ανατ. Μεσογείου που περιλαμβάνουν και θαλασσο-οικόπεδα γύρω από τα Κατεχόμενα, για τα οποία έχει παρανόμως δώσει άδεια το ψευδοκράτος.</p>
      <p>Παράλληλα, θα διεξαχθούν έρευνες για σχιστολιθικό φυσικό αέριο και για αέριο μεθάνιο και για το σκοπό αυτό σχεδιάζεται η διάνοιξη 5 μη παραδοσιακών πηγαδιών.</p>
      <p>Επίσης, για το 2020 προβλέπεται ακόμη κρατική επένδυση ύψους 13 δισ. 864 εκατομμυρίων τουρκικών λιρών στον τομέα της ενέργειας, ώστε να καταστεί ο δεύτερος μετά τον τομέα της συγκοινωνίας, στον οποίο θα πραγματοποιηθούν οι μεγαλύτερες επενδύσεις από την Άγκυρα.</p>
      <p>Στο Ετήσιο πρόγραμμα της τουρκικής προεδρίας για το 2020 αναφέρεται επίσης ότι στόχος είναι ο πρώτος πυρηνικός αντιδραστήρας στο Άκουγιου να λειτουργήσει το 2023 και οι υπόλοιποι μέχρι το τέλος του 2026.</p>
      <h3>Τουρκικά παιχνίδια με τον Πορθητή</h3>
      <p>Στο ίδιο πλαίσιο εντάσσονται και τα τουρκικά παιχνίδια με τον Πορθητή, το οποίο έβαλε πλώρη για το αγκυροβόλιο της Αττάλειας.</p>
      <p>Όπως σημείωνε από την πρώτη στιγμή «Φιλελεύθερος» της Κύπρου, το γεγονός αυτό δεν σημαίνει τίποτα, αφού το γεωτρύπανο αναμένεται να προετοιμαστεί για νέα παράνομη κίνηση παραβίασης της Κυπριακής ΑΟΖ.</p>
      <figure>
        <img src="https://www.tovima.gr/wp-content/uploads/2019/11/05/ImgSrc-17.jpg"/>
      </figure>
      <h3>Είχε προηγηθεί η οπισθοχώρηση της TOTAL – ENI</h3>
      <p>Η ανακοίνωση αυτή έρχεται λίγες ώρες αφότου έγινε γνωστή η οπισθοχώρηση της κοινοπραξίας της TOTAL – ENI από το Τεμάχιο 7 της κυπριακής ΑΟΖ.</p>
      <p>Πολλοί έκαναν λόγο για υπαναχώρηση των εταιριών, λόγω της τουρκικής προκλητικότητας.</p>
      <p>Παρ’όλα στελέχη της κυπριακής κυβέρνησης έσπευσαν να απορρίψουν αυτούς τους ισχυρισμούς, υπογραμμίζοντας πως η κοινοπραξία ουδέποτε είχε αναφέρει ότι θα ξεκινήσει από το Τεμάχιο 7 τις έρευνες.</p>
      <p>«Η κοινοπραξία θα ξεκινήσει τις νέες τις έρευνες από το σημείο ή τα σημεία που κρίνουν ότι αυξάνονται οι πιθανότητες σε αυτό το χρονικό σημείο να υπάρξουν καλύτερα αποτελέσματα» συμπλήρωναν χαρακτηριστικά , προσθέτοντας ότι σύμφωνα με την πάγια πρακτική των εταιρειών δεν ανακοινώνονται εκ των προτέρων οι στόχοι.</p>
      <p>Κατέληξαν, δε, πως δεν εγείρεται κανένα ζήτημα ασφαλείας για το Τεμάχιο 7, τη στιγμή που «το ενεργειακό πρόγραμμα της κυπριακής δημοκρατίας προχωράει κανονικά και η τακτική μας είναι να μην προβαίνουμε σε αχρείαστα σχόλια».</p>
      <figure>
        <iframe src="https://www.youtube.com/embed/Z18lm1vX5fg" width="640" height="360" data-service="Youtube" scrolling="no"/>
      </figure>
      <h3>«Το Τεμάχιο 7 ανήκει σε μας» διατείνεται η Άγκυρα</h3>
      <p>Ωστόσο, ακόμα και η απάντηση της κυπριακής κυβέρνησης, είναι η μοναδική αλήθεια και οι δύο εταιρίες δεν έκαναν πίσω φοβούμενες τις τουρκικές προκλήσεις, το μήνυμα που στέλνει μια τέτοια κίνηση, μόνο θετικό δεν είναι.</p>
      <figure>
        <img src="https://www.in.gr/wp-content/uploads/2019/11/aksoi-1.jpg"/>
      </figure>
      <p>Άλλωστε, κάτι παραπάνω από έναν μήνα πριν η Άγκυρα με μια άκρως προκλητική ανακοίνωση είχε στείλει σαφές μήνυμα προς την Κύπρο, αλλά και τις εταιρείες TOTAL και ENI ότι δεν θα επιτρέψει έρευνες ή εξορύξεις στο οικόπεδο 7, το οποίο μάλιστα έλεγε ότι ανήκει σε… εκείνους.</p>
      <p>«Όπως έχουμε επισημάνει επανειλημμένως και μοιραστεί με τη διεθνή κοινότητα, μέρος του δήθεν οικοπέδου 7 βρίσκεται εντός της τουρκικής υφαλοκρηπίδας και το έχουμε καταγράψει και στα πλαίσια των Ηνωμένων Εθνών» ανέφερε τότε η σχετική ανακοίνωση του τουρκικού Υπουργείου Εξωτερικών.</p>
      <p>«Τα δημοσιεύματα του Τύπου αναφέρουν πως ελληνοκυπριακή διοίκηση της νότιας Κύπρου έχει παραχωρήσει το οικόπεδο 7 στην γαλλική ΤΟΤΑL και την ιταλική ΕΝΙ εντός της δήθεν κυπριακής ΑΟΖ και αγνοεί τα δικαιώματα τω Τουρκοκυπρίων. Αυτό δείχνει πως η Ελληνοκυπριακή Διοίκηση της νότιας Κύπρου δεν έχει αντιληφθεί την αποφασιστικότητα μας παρά τις προειδοποιήσεις μας» συμπλήρωνε η ανακοίνωση.</p>
      <p>Το τουρκικό ΥΠΕΞ «συμβούλευε» δε τις ενδιαφερόμενες εταιρείες να μην προβούν σε καμία δραστηριότητα εξερεύνησης υδρογονανθράκων στην υφαλοκρηπίδα της Τουρκίας «εμπιστευόμενες άκυρες άδειες» που εκδίδονται από την ελληνοκυπριακή πλευρά.</p>
      <h3>Σιγή Ιχθύος από τα τουρκικά ΜΜΕ</h3>
      <p>Αξίζει, δε, να σημειωθεί πως η είδηση της υποχώρησης της κοινοπραξίας από το Τεμάχιο 7, όσο και η αποχώρηση του Fatih από την κυπριακή ΑΟΖ δεν έχει παίξει καθόλου στα τουρκικά ΜΜΕ, κάτι που σίγουρα έχει τη σημασία του.</p>
      <figure>
        <iframe src="https://www.youtube.com/embed/YAPnnOpuhG8" width="640" height="360" data-service="Youtube" scrolling="no"/>
      </figure>
      <p>
        <a href="https://www.tovima.gr/2019/11/05/politics/ti-epidiokei-giati-anisyxei-o-karamanlis/">Τι επιδιώκει, γιατί ανησυχεί ο Κώστας Καραμανλής</a>
      </p>
    </article>
  </body>
</html>