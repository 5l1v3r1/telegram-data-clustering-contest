<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/ethniki_elladas/ethnikh-o-etoimos-vasileiadhs-o-kiomoyrtzogloy-kai-to-wonderkid-ths-salke.5632036.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-05T08:11:00+00:00"/>
    <meta property="og:title" content="Εθνική: Ο έτοιμος Βασιλειάδης, ο Κιομουρτζόγλου και το wonderkid της Σάλκε"/>
    <meta property="og:description" content="Ο Βασιλειάδης ήρθε στην Ελλάδα, απέκτησε ελληνική ταυτότητα και απομένει ένα χαρτί από τη γερμανική ποδοσφαιρική ομοσπονδία προκειμένου να κληθεί από τον Φαν Σιπ. Τι ισχύει με τον Κιομουρτζόγλου, στα ραντάρ ο αδελφός του Παυλίδη."/>
  </head>
  <body>
    <article>
      <h1>Εθνική: Ο έτοιμος Βασιλειάδης, ο Κιομουρτζόγλου και το wonderkid της Σάλκε</h1>
      <h2>Ο Βασιλειάδης ήρθε στην Ελλάδα, απέκτησε ελληνική ταυτότητα και απομένει ένα χαρτί από τη γερμανική ποδοσφαιρική ομοσπονδία προκειμένου να κληθεί από τον Φαν Σιπ. Τι ισχύει με τον Κιομουρτζόγλου, στα ραντάρ ο αδελφός του Παυλίδη.</h2>
      <address><time datetime="2019-11-05T08:11:00+00:00">05 Nov 2019, 08:11</time> by <a rel="author">Νίκος Συριώδης</a></address>
      <p>Η εμφάνιση και η νίκη της <a href="https://www.sport24.gr/football/ellada/ethniki_elladas/">Εθνικής</a> με τη Βοσνία προκάλεσε ενθουσιασμό στις τάξεις των Ελλήνων φιλάθλων, όχι γιατί είχε κάποιο ιδιαίτερο αντίκρισμα, μιας και η γαλανόλευκη <a href="https://www.sport24.gr/football/ellada/ethniki_elladas/ethnikh-elladas-kai-omws-den-exei-akoma-apokleistei.5619135.html">μόνο με ένα θαύμα και τρομερό συνδυασμό αποτελεσμάτων</a> μπορεί να διεκδικήσει εισιτήριο για το <a href="https://www.sport24.gr/football/Euro/">Euro 2020</a> μέσω των playoffs του <a href="https://www.sport24.gr/football/nations-league/">Nations League</a>, αλλά γιατί έβγαλε ωραία πράγματα στον αγωνιστικό χώρο.</p>
      <p>Ο Τζον Φαν Σιπ κέρδισε πόντους εκτίμησης, χρόνο και ηρεμία να σχεδιάσει την επόμενη μέρα του αντιπροσωπευτικού μας συγκροτήματος. Ο Ολλανδός ομοσπονδιακός εκλέκτορας έχει δώσει το στίγμα τόσο με τους παίκτες που έχει αποκλείσει από τις τελευταίες κλήσεις του, όσο και με αυτούς που έχει καλέσει ή προτίθεται να καλέσει στους επόμενους αγώνες.</p>
      <p>Στις 15 Νοεμβρίου η Εθνική παίζει εκτός έδρας με την Αρμενία και τρεις ημέρες μετά (18/11) υποδέχεται τη Φινλανδία για την 10η και τελευταία αγωνιστική. Εκεί θα δούμε τον Σεμπάστιαν Βασιλειάδη, <a href="https://www.sport24.gr/football/ellada/ethniki_elladas/ap-tis-elpides-ths-germanias-sthn-andrwn-ths-elladas.5620709.html">ένα πρόσωπο που τσεκάρει εδώ και καιρό η γαλανόλευκη και ο οποίος ετοιμάζεται να χριστεί διεθνής με την Ανδρών της Ελλάδας</a>.</p>
      <h3>ΠΗΡΕ ΕΛΛΗΝΙΚΗ ΤΑΥΤΟΤΗΤΑ Ο ΒΑΣΙΛΕΙΑΔΗΣ</h3>
      <p>Ο 22χρονος κεντρικός χαφ της γερμανικής Πάντερμπορν είναι ποδοσφαιριστής που παίζει κυρίως ως οκτάρι, αλλά μπορεί να αγωνιστεί και ως κόφτης, αλλά και ως επιτελικός μέσος. Με την ομάδα του προβιβάστηκε φέτος στη Μπουντεσλίγκα και η "χρηματιστηριακή αξία" του έχει εκτοξευθεί στα 3,5 εκατομμύρια ευρώ.</p>
      <p>Το ρεπορτάζ του <b>Sport24.gr</b> αναφέρει πως ο νεαρός ήρθε στην χώρα μας από τη Γερμανία, πήρε την ελληνική του ταυτότητα και πλέον μπορεί να αγωνιστεί κανονικά με την Εθνική μας. Απομένει βέβαια ένα έγγραφο από τη γερμανική Ποδοσφαιρική Ομοσπονδία, το οποίο θα καταφθάσει τις επόμενες ημέρες στα γραφεία της ΕΠΟ και θα ανάψει το "πράσινο φως" στον Φαν Σιπ για να τον καλέσει. Εν ολίγοις, όλα έχουν δρομολογηθεί, μένει μόνο μια γραφειοκρατική εκκρεμότητα και ο Βασιλειάδης θα παίξει για τα ελληνικά χρώματα.</p>
      <p>Γεννημένος στη Γερμανία από Έλληνες γονείς, ο Βασιλειάδης μιλάει ελάχιστα τη μητρική γλώσσα, ωστόσο, ευθύς εξαρχής εμφανίστηκε θετικός όταν πληροφορήθηκε για το ενδιαφέρον της Εθνικής να τον εντάξει στο δυναμικό της. Το προηγούμενο διάστημα, ο τεχνικός διευθυντής των αντιπροσωπευτικών συγκροτημάτων, Κώστας Κωνσταντινίδης, ταξίδεψε στη Γερμανία για την περίπτωσή του, συναντήθηκε μαζί του, του ανέλυσε το πλάνο και αφού έλαβε το "οκ", προχώρησε άμεσα τη διαδικασία.</p>
      <h3>ΧΡΟΝΟΒΟΡΟ, ΑΛΛΑ ΔΡΟΜΟΛΟΓΗΜΕΝΟ ΚΑΙ ΤΟΥ ΚΙΟΜΟΥΡΤΖΟΓΛΟΥ</h3>
      <p>Πέραν του Βασιλειάδη, υπάρχει και ο Ορέστης Κιομουρτζόγλου της Χέρακλες, ο οποίος είναι διαφορετική περίπτωση, καθώς έχει αγωνιστεί με την Κ21 της Γερμανίας. Ο ποδοσφαιριστής αγωνίζεται στην Ολλανδία με τη φανέλα της Χέρακλες, είναι γεννημένος στο Μόναχο από Έλληνες γονείς και θεωρείται ένα από τα ταλέντα του γερμανικού ποδοσφαίρου, γι' αυτό άλλωστε και κλήθηκε στην Κ21 των "πάντσερ".</p>
      <p>Στις 10 Οκτωβρίου αγωνίστηκε κόντρα στην Ισπανία για 45 λεπτά, ως κεντρικός μέσος. Η φυσική του θέση, ωστόσο, είναι αμυντικό χαφ. Η δική του περίπτωση μοιάζει με αυτή του Οδυσσέα Βλαχοδήμου, ο οποίος επίσης είχε αγωνιστεί στις μικρές εθνικές ομάδες της Γερμανίας και απαιτούνταν περισσότερα έγγραφα σε συνεργασία με την γερμανική Ομοσπονδία, ώστε να μπορέσει να παίξει στην Εθνική μας ομάδα. Είναι "τελειωμένη" περίπτωση και αυτή, ο παίκτης θέλει να φορέσει τα γαλανόλευκα, ενώ υπάρχει συμφωνία και με τους Γερμανούς.</p>
      <p>Μάλιστα, αρχικά θα... μετακομίσει στην Ελπίδων της Ελλάδας και εν συνεχεία, αν πείσει ότι το αξίζει, θα κληθεί για να παίξει με την Ανδρών της χώρας μας. Δεν θα αργήσει, λοιπόν, η στιγμή που θα τον δούμε και αυτόν στις κλήσεις του Τζον Φαν Σιπ, ο οποίος τον έχει μελετήσει και θέλει να τον έχει στις επιλογές του.</p>
      <p><a href="https://www.sport24.gr/football/omades/Aek/aek-giati-ton-kiomoyrtzogloy.5631502.html">Το Sport24.gr αποκάλυψε μάλιστα το ενδιαφέρον της ΑΕΚ για τον Κιομουρτζόγλου</a> και το ταξίδι του Ίλια Ίβιτς στο Μόναχο για να βρεθεί με τον πατέρα του ποδοσφαιριστή.</p>
      <h3>ΣΤΑ "ΡΑΝΤΑΡ" Ο ΑΔΕΛΦΟΣ ΤΟΥ ΠΑΥΛΙΔΗ</h3>
      <p>Μια ακόμη περίπτωση που εξετάζεται, είναι αυτή του μικρού αδελφού του Παυλίδη, τον Βασίλη, ο οποίος παίζει στην Κ17 της Σάλκε. Γεννημένος το 2002, αγωνίζεται ως στόπερ και βρίσκεται στα "ραντάρ" των ανθρώπων της Εθνικής, οι οποίοι τσεκάρουν κάθε Ελληνόπουλο που μπορεί να κληθεί στις πιο μεγάλες εθνικές ομάδες, αφού είναι ήδη διεθνής με την Κ16 (4 συμμετοχές) και την Κ17 (7 συμμετοχές). Άλλωστε, ένας από τους λόγους που αποφασίστηκε η συνεργασία με το δίδυμο Φαν Σιπ - Βίντερ ήταν αυτό ακριβώς, το "rebuild" των αντιπροσωπευτικών μας συγκροτημάτων σε όλα τα επίπεδα και το "φρέσκο αίμα".</p>
      <figure>
        <img src="https://www.sport24.gr/viral/article5632806.ece/BINARY/w620/44.jpg"/>
      </figure>
      <h3>ΣΤΗΝ ΤΟΥΜΠΑ Ο ΚΩΝΣΤΑΝΤΙΝΙΔΗΣ ΜΑΖΙ ΜΕ ΤΟΝ ΦΑΝ ΣΙΠ</h3>
      <p>Τέλος, να τονιστεί πως ο τεχνικός διευθυντής των Εθνικών μας ομάδων, Κώστας Κωνσταντινίδης, βρέθηκε μαζί με τον Τζον Φαν Σιπ στην Τούμπα και παρακολούθησαν από κοντά τον αγώνα του ΠΑΟΚ με τον Παναθηναϊκό, μιας και υπάρχουν παίκτες των δυο ομάδων που προφανώς αφορούν την Εθνική μας. Ο Κωνσταντινίδης αποφάσισε να είναι με τον προπονητή στο ντέρμπι, ενώ ένα 24ωρο νωρίτερα ο τεχνικός διευθυντής της Ανδρών, Τάκης Φύσσας, <a href="https://www.sport24.gr/football/ellada/ethniki_elladas/ethnikh-elladas-synanthsh-prwtathlhtwn-eyrwphs-sto-paniwnios-arhs.5631529.html">παρακολούθησε με τον Ολλανδό κόουτς το ματς του Πανιωνίου με τον Άρη στη Νέα Σμύρνη</a>.</p>
      <p>
        <b>
          <i>Photo Credits: Eurokinissi</i>
        </b>
      </p>
    </article>
  </body>
</html>