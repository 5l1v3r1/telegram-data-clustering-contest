<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/rapina-finti-assistenti-sociali-1.4870277"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T08:50:02+00:00"/>
    <meta property="og:title" content="Rapina Bologna, finti assistenti sociali derubano due sorelle anziane. Arrestati"/>
    <meta property="og:description" content="Vittime del raggiro due donne di 94 e 97 anni: presi i presunti autori, due giovani rumeni"/>
  </head>
  <body>
    <article>
      <h1>Rapina Bologna, finti assistenti sociali derubano due sorelle anziane. Arrestati</h1>
      <h2>Vittime del raggiro due donne di 94 e 97 anni: presi i presunti autori, due giovani rumeni</h2>
      <address><time datetime="2019-11-05T08:50:02+00:00">05 Nov 2019, 08:50</time> by <a rel="author">il Resto del Carlino</a></address>
      <p>Bologna, 5 novembre 2019 - <b>Finti assistenti sociali </b>rapinano <b>due sorelle ultranovantenni</b>: arrestati due rumeni dalla poliizia. Alle prime luci di oggi gli agenti hanno dato esecuzione a un'ordinanza di custodia cautelare in carcere per il 28enne <b>Florian Valentin Chioveanu</b> e la trentenne <b>Georgiana Olteanu</b>, accusati di essere gli autori di una <b>rapina</b> ai danni di due sorelle anziane conviventi <b>di 94 e 97 anni.</b></p>
      <p>I fatti sono accaduti nel settembre scorso, quando le due sorelle, poco dopo l'ora di pranzo, hanno sentito <b>suonare ripetutamente il campanello di casa</b>. Una delle due donne si è avvicinata alla porta e, guardando dallo spioncino, ha riconosciuto due giovani, un ragazzo e una ragazza, che aveva già visto nel proprio quartiere.</p>
      <p>Pertanto, tranquillizzata nel vedere due persone 'familiari', ha aperto la porta. I due hanno iniziato una lunga conversazione nella quale si sono presentati come <b>assistenti sociali mandati dal Comune di Bologna</b>, al fine di dare assistenza domiciliare alle persone anziane.</p>
      <p>Ad un certo punto la finta assistente sociale ha chiesto, con una scusa, di poter utilizzare il bagno. Ma il trascorrere del tempo senza che quest’ultima tornasse, ha fatto preoccupare l'altra sorella che è andata a sincerarsi che la ragazza stesse bene. In bagno però non c'era, scoprendola subito dopo<b> in camera da letto</b> intenta a frugare nei cassetti e sotto il cuscino del letto, con in mano ancora numerosi <b>monili in oro e una busta con tutti i risparmi</b>, che ammontavano a circa 4000 euro. Capito il raggiro, l'anziana ha cercato di riappropriarsi dei propri beni, ma nel frattempo è intervenuto l'uomo che <b>l'ha strattonata più volte</b>, prima di raggiungere la porta e dileguarsi, insieme alla complice.</p>
      <p>Le due sorelle hanno subito chiamato la polizia che ha fatto partire le indagini, ricostruendo la vicenda grazie alle testimoniazne delle due anziane. Dopo aver analizzato i <b>filmati</b> estrapolati dal circuito di videosorveglianza, è scattata la ricerca della coppia, individuata in un’abitazione poco distante. Pertanto, il gip ha emesso l’ordinanza di custodia cautelare che è stata eseguita oggi. Dopo essere stati arrestati, i due rapinatori sono stati accompagnati presso il carcere di Bologna.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>