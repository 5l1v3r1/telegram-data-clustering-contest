<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814020.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T08:17:00+00:00"/>
    <meta property="og:title" content="ادعای برایان هوک: ایران مشغول باج‌گیری هسته‌ای از اروپا است/ حوثی‌ها مسیر خود را از ایرانی‌ها جدا کرده‌اند"/>
    <meta property="og:description" content="به گزارش فارس، «برایان هوک» نماینده ویژه رئیس‌جمهور ایالات متحده در امور ایران و رئیس گروه اقدام علیه ایران در وزارت خارجه آمریکا، مدعی شد راه‌اندازی سانتریفیوژهای جدید ایران گامی اشتباه است."/>
  </head>
  <body>
    <article>
      <h1>ادعای برایان هوک: ایران مشغول باج‌گیری هسته‌ای از اروپا است/ حوثی‌ها مسیر خود را از ایرانی‌ها جدا کرده‌اند</h1>
      <address>
        <time datetime="2019-11-05T08:17:00+00:00">05 Nov 2019, 08:17</time>
      </address>
      <p>رئیس گروه اقدام ایران در وزارت خارجه آمریکا با اشتباه خواندن راه‌اندازی سانتریفیوژهای پیشرفته توسط ایران، مدعی شد این تصمیم در راستای «باج‌گیری هسته‌ای» از اروپا است.</p>
      <p>به گزارش فارس، «برایان هوک» نماینده ویژه رئیس‌جمهور ایالات متحده در امور ایران و رئیس گروه اقدام علیه ایران در وزارت خارجه آمریکا، مدعی شد راه‌اندازی سانتریفیوژهای جدید ایران گامی اشتباه است.</p>
      <p>هوک در مصاحبه با شبکه «الجزیره» به تکرار ادعاهای بی‌اساس و همیشگی علیه جمهوری اسلامی پرداخته و گفت: «ایران از تصمیمات هسته‌ای خود برای ترساندن کشورهای اروپایی استفاده می‌کند و ما به این کار باج‌گیری هسته‌ای می‌گوییم».</p>
      <p>وی همچنین افزود: «اقدام (روز دوشنبه) ایران در راه‌اندازی سانتریفیوژهای جدید و پیچیده، گامی در مسیر اشتباه بود».</p>
      <p>در حالی که طی هفته‌های اخیر مقامات آمریکایی ایران را به کمک کردن به مقاومت یمن جهت عملیات پهپادی علیه تاسیسات نفتی عربستان سعودی متهم می‌کردند، هوک اما مدعی شد: «حوثی‌ها مسیر خود را از ایرانی‌ها جدا کرده‌اند و نشان داده‌اند از رژیم ایران فاصله دارند».</p>
      <p>رئیس گروه اقدام ایران در وزارت خارجه آمریکا ادامه داد: «ما خواستار پایان یافتن جنگ در یمن هستیم، ولی بزرگترین مانع رژیم ایران و نواب آن هستند».</p>
      <p>وی همچنین در اظهاراتی توهین‌آمیز ادعا کرد: «ژنرال قاسم سلیمانی باید در تهران باشد، نه در بغداد».</p>
    </article>
  </body>
</html>