<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/ministr-novogo-uryadu-ziznavsya-shcho-na-viborah-golosuvav-za-poroshenka-637737.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T08:40:04+00:00"/>
    <meta property="og:title" content="Міністр нового уряду зізнався, що голосував... за Порошенка"/>
    <meta property="og:description" content="Милованов розповів, коли в нього з'явилася довіра до Зеленського"/>
  </head>
  <body>
    <article>
      <h1>Міністр нового уряду зізнався, що голосував... за Порошенка</h1>
      <address>
        <time datetime="2019-11-05T08:40:04+00:00">05 Nov 2019, 08:40</time>
      </address>
      <h4>Милованов розповів, коли в нього з'явилася довіра до Зеленського</h4>
      <p>Міністр економіки Тимофій Милованов зізнався, що на президентських виборах голосував не за Зеленського, а за тодішнього главу держави – Петра Порошенка. А «довіра» до нинішнього глави держави Зеленського у Милованова з’явилася у Трускавці. Про це він розповів в інтерв'ю <a href="https://censor.net.ua/ua/resonance/3157757/tymofiyi_mylovanov_takogo_kliyenta_yak_sluga_narodu_u_mene_ne_bulo_gotovyyi_platyty_hoche_nayikraschyh">Цензор.нет</a>.</p>
      <p>Тоді Милованов, як почесний президент Київської школи економіки, займався так званими «курсами парламентарів» для народних обранців від «Слуги народу».</p>
      <p>«Я голосував за Петра Порошенка на президентських виборах. А на парламентських я не голосував, тому що в день виборів я сидів в штабі партії «Слуга народу», з Дмитром Разумковим (спікер парламенту) і Сергієм Корнієнком (перший заступник голови фракції «Слуга народу») допрацьовував програму для навчання в Трускавці», - розповів міністр.</p>
      <p>Він також пригадав, як став викладачем у так званій школі «слуг народу» в Трускавці.</p>
      <p>«У якийсь момент до мене прийшов Мотовиловець (Андрій Мотовиловець, нардеп від «Слуги народу») і каже: «Ось скільки людей йде, це середній клас, треба б допомогти з освітою і підготовкою до роботи в Раді», - розповів міністр.</p>
      <p>«У той час йшла виборча кампанія, а після цього вже треба в парламент заходити. Де знайти той час на тиждень підготовки? А люди ж відпахали 2-3 місяці на виборах, вони хочуть сім'ю побачити. Але якщо не дати рамки, то потім почнеться операційка, комітети. І цей підхід підкупив мене в хорошому сенсі», - згадує Милованов.</p>
      <p>У цей же час, розповів Миловпанов, у Трускавці, у нього й з’явилася довіра до Зеленського. «У Трускавці. Я побачив, що це нормальні люди. Можна бути знайомими один з одним багато років, але, пішовши в похід на пару днів, пізнати людину по-новому, побачити його в природному середовищі існування», - зазначив міністр економіки.</p>
      <p>Нагадаємо, що 21 жовтня <a href="https://glavcom.ua/news/kolomoyskiy-virahuvav-debila-i-pokidka-u-novomu-uryadi-634168.html">олігарх Ігор Коломойський нахабно відповів міністрам,</a> які розкритикували скандальну пісню «95 Кварталу», назвав Милованова «дебілом» через його заяви про те, що пісня про спалений будинок ексочільниці НБУ Валерії Гонтаревої може негативно вплинути на зарубіжних інвесторів.</p>
      <p>Наступного дня Милованов<a href="https://glavcom.ua/news/milovanov-vidpoviv-na-obrazu-kolomoyskogo-ne-prihovuyu-shcho-ya-debil--634280.html"> </a><a href="https://glavcom.ua/news/milovanov-vidpoviv-na-obrazu-kolomoyskogo-ne-prihovuyu-shcho-ya-debil--634280.html">відреагував на різкі слова Коломойського</a> щодо нього. «Я цього не скриваю, що я дебіл (сміється). Я жартую. Так що тут головне не це, а результати. Моє бачення – скандал вичерпаний, того що висловилися всі», - наголосив він.</p>
      <related>
        <a href="https://glavcom.ua/economics/finances/ministr-ekonomiki-milovanov-hoche-likviduvati-1261-derzhpidprijemstvo-637709.html"/>
        <a href="https://glavcom.ua/country/politics/hliba-ta-vidovishch-yak-ministr-monstr-peretrushuje-agrarnu-galuz-637470.html"/>
        <a href="https://glavcom.ua/economics/finances/pid-kontrol-minekonomrozvitku-pereyshlo-blizko-500-strategichnih-pidprijemstv-milovanov-637311.html"/>
      </related>
    </article>
  </body>
</html>