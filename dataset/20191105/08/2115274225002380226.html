<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/fact-checking/plastic_tax_europa-6486070/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T08:50:00+00:00"/>
    <meta property="og:title" content="Come funziona la plastic tax in Europa"/>
    <meta property="og:description" content="Esistono altri Paesi che hanno un'imposta simile? Con quali caratteristiche? Abbiamo fatto il punto. "/>
  </head>
  <body>
    <article>
      <h1>Come funziona la plastic tax in Europa</h1>
      <h2>Esistono altri Paesi che hanno un'imposta simile? Con quali caratteristiche? Abbiamo fatto il punto. </h2>
      <address><time datetime="2019-11-05T08:50:00+00:00">05 Nov 2019, 08:50</time> by <a rel="author" href="https://www.agi.it/authors/pagella-politica/" target="_blank">Pagella Politica di Agi</a></address>
      <p>Il 2 novembre la Ragioneria generale dello Stato <a href="https://www.agi.it/economia/manovra_tasse_plastic_tax_auto_aziendali-6469144/news/2019-11-02/">ha bollinato</a> il disegno di legge di Bilancio, che il 5 novembre <a href="http://www.senato.it/service/PDF/PDFServer/DF/347935.pdf">ha iniziato</a> il suo iter parlamentare alla Commissione Bilancio del Senato. Una delle novità contenute al suo interno più dibattute tra le forze di maggioranza riguarda la cosiddetta <i>plastic tax</i>, <a href="https://www.facebook.com/LuigiDiMaio/photos/a.564591480244069/2576985042338026/">difesa</a> dal capo politico del M5s Luigi Di Maio e <a href="https://www.italiaviva.it/renzi_no_a_nuove_tasse_a_partire_da_quelle_sulle_vetture_aziendali">criticata</a> dal leader di Italia Viva <b>Matteo Renzi</b>. Ma esistono altri Paesi in Europa che hanno un’imposta simile? Abbiamo controllato.</p>
      <h3>Di che cosa stiamo parlando</h3>
      <p>Sul sito del Senato <a href="http://www.senato.it/service/PDF/PDFServer/DF/347913.pdf">è consultabile</a> il testo del disegno di legge “Bilancio di previsione dello Stato per l’anno finanziario 2020 e bilancio pluriennale per il triennio 2020-2022”, presentato dal ministro dell’Economia <b>Roberto Gualtieri</b>.</p>
      <p>L’articolo 79 del ddl <a href="http://www.senato.it/service/PDF/PDFServer/DF/347913.pdf#page=49">riguarda</a> la cosiddetta <i>plastic tax</i> – definita come "imposta sul consumo dei manufatti in plastica con singolo impiego" – e gli "incentivi per le aziende produttrici di manufatti in plastica biodegradabile e compostabile".</p>
      <p>Questa tassa sulla plastica, come suggerisce il nome del Titolo II del ddl, è pensata per tutelare l’ambiente ed è normata da 19 commi.</p>
      <p>Il comma 7 dell’art. 79 specifica che l’imposta «è fissata nella misura di 1,00 euro per chilogrammo di materia plastica» contenuta nei «manufatti con singolo impiego che hanno o sono destinati ad avere funzione di contenimento, protezione, manipolazione o consegna di merci o di prodotti alimentari». Una definizione quindi molto generica.</p>
      <p>Questi manufatti saranno soggetti alla nuova imposta <i>«</i>se sono realizzati con l’impiego, anche parziale, di <b>materie plastiche</b>, costituite da polimeri organici di origine sintetica e non sono ideati, progettati o immessi sul mercato per compiere più trasferimenti durante il loro ciclo di vita o per essere riutilizzati per lo stesso scopo per il quale sono stati ideati».</p>
      <p>In sostanza, la <i>plastic tax </i>mira a scoraggiare l’utilizzo di prodotti monouso contenenti plastica, con un’aliquota unica di 1 euro ogni chilogrammo di plastica.</p>
      <h3>La proposta della Commissione Ue</h3>
      <p>A maggio 2018, la Commissione europea <a href="https://europa.eu/rapid/press-release_IP-18-3570_en.htm">ha inserito</a> tra le sue proposte per il bilancio comunitario 2021-2027 l’introduzione di un tributo nazionale di 0,80 centesimi di euro per ogni chilogrammo di plastica contenuto in imballaggi non riciclati.</p>
      <p>Si stima che questa tassa <a href="https://www.consilium.europa.eu/en/policies/eu-budgetary-system/eu-revenue-own-resources/2021-2027/">potrebbe generare</a> ricavi annuali per 6,6 miliardi di euro. Al momento, la proposta di bilancio è sul tavolo del <b>Consiglio europeo</b>, la cui presidenza di turno è attualmente ricoperta dalla Finlandia, che in un comunicato del 7 ottobre 2019 <a href="https://www.euractiv.com/wp-content/uploads/sites/2/2019/10/Doc_EUCO_17-18_Oct.pdf">ha sottolineato</a> come l’introduzione di una tassa sulla plastica non riciclata stia raccogliendo «un vasto supporto».</p>
      <p>Questa imposta, a detta della Finlandia, <a href="https://www.euractiv.com/wp-content/uploads/sites/2/2019/10/Doc_EUCO_17-18_Oct.pdf">sarebbe infatti l’unica nuova tassa</a> proposta dalla <b>Commissione Ue </b>ad avere ottenuto l’appoggio degli Stati membri durante la discussione sul bilancio, mentre gli altri tentativi proposti per raccogliere nuove risorse – e far fronte, ad esempio, all’uscita dall’Ue dal Regno Unito – troverebbero al momento un consenso più basso.</p>
      <p>Già a gennaio 2018, la Commissione Ue <a href="https://eur-lex.europa.eu/resource.html?uri=cellar:2df5d1d2-fac7-11e7-b8f5-01aa75ed71a1.0018.02/DOC_1&amp;format=PDF">aveva presentato</a> una comunicazione – <a href="https://www.europarl.europa.eu/RegData/etudes/ATAG/2018/625163/EPRS_ATA(2018)625163_IT.pdf">accolta</a> poi con favore dal Parlamento europeo – per istituire una strategia europea per la plastica nell’economia circolare, e ridurre tra le altre cose lo spreco di plastica in prodotti monouso.</p>
      <p>Questa comunicazione <a href="https://eur-lex.europa.eu/resource.html?uri=cellar:2df5d1d2-fac7-11e7-b8f5-01aa75ed71a1.0018.02/DOC_1&amp;format=PDF#page=13">anticipava</a> già la possibilità da parte della Commissione Ue di introdurre una tassa sulla plastica non riciclata: «Inoltre, nel contesto della preparazione del quadro finanziario pluriennale per il periodo successivo al 2020 – si legge nel testo – l'introduzione di una tassa potrebbe essere presa in considerazione tra le potenziali opzioni per generare entrate per il bilancio dell'Ue». Questa possibilità è poi in effetti stata presa in considerazione.</p>
      <h3>Le tasse nei vari Paesi europei</h3>
      <p>Uno studio dell’Ocse, pubblicato a luglio 2019, <a href="https://www.oecd.org/officialdocuments/publicdisplaydocumentpdf/?cote=ENV/WKP(2019)8&amp;docLanguage=En#page=29">spiega</a> come in diversi Paesi Ue siano in vigore tasse sulla plastica, o meglio, su determinati tipi di plastica e su determinati usi della plastica, come quella destinata agli imballaggi. Stati membri dell’organizzazione – come Belgio, Danimarca, Estonia, Finlandia, Lettonia, Paesi Bassi e Slovenia – hanno infatti scelto anche la leva fiscale per modificare il comportamento dei cittadini in questo settore.</p>
      <p>Per esempio, la tassa sugli imballaggi in <b>Belgio</b> è di 3,6 euro al chilogrammo per le posate usa e getta di plastica, mentre è di 3 euro al chilo per le borse di plastica monouso. In <b>Francia</b>, la tassa è di 6 centesimi di euro per borsa; in Irlanda di 0,22 euro; in <b>Portogallo</b> di 0,08 euro (più Iva); nel <b>Regno Unito</b> di 5 centesimi di euro. Una misura simile sulle borse di plastica in materiale leggero <a href="https://www.gazzettaufficiale.it/eli/gu/2017/08/12/188/sg/pdf#page=7">è in vigore</a> anche in Italia, attraverso una legge del 2017 che ha recepito una direttiva europea del 2015 e che all’epoca <a href="https://www.valigiablu.it/legge-sacchetti-biodegradabili/">aveva creato</a> non poche polemiche.</p>
      <p>In <b>Danimarca</b>, i prodotti di <i>packaging </i>hanno un’imposta che va da oltre 1 euro al chilo per quelli che contengono plastica riciclata, a oltre 1,70 euro per i prodotti con plastica non riciclata. Nel Paese scandinavo sono tassate anche altre due materie plastiche, il polistirene espanso sinterizzato (Eps) e il cloruro di polivinile (Pvc), entrambi circa 2,70 euro al chilo. Nel 2018, il Regno Unito <a href="https://www.gov.uk/government/consultations/plastic-packaging-tax">ha invece introdotto</a> una <i>plastic packaging tax </i>che entrerà in vigore da aprile 2022.</p>
      <h3>Conclusione</h3>
      <p>Con l’arrivo in Senato del disegno di legge di Bilancio per il 2020 sono diventati più chiari i contorni normativi della cosiddetta <i>plastic tax</i>, un’imposta di 1 euro al chilo che riguarderà gli imballaggi di plastica, e non solo, per disincentivare l’uso di prodotti monouso fatti di questo materiale.</p>
      <p>Abbiamo fatto una panoramica sulla normativa a livello europeo e abbiamo scoperto che già alcuni Stati membri hanno introdotto <b>nuove tasse </b>per ridurre l’acquisto di prodotti specifici a base di plastica, in particolare dei sacchetti. In linea generale, è dunque possibile dire che la <i>plastic tax </i>non sarebbe una novità esclusivamente italiana, anche se i dettagli della disciplina di ogni singolo Stato rendono ad oggi ogni caso diverso dagli altri.</p>
      <p>È vero anche che la Commissione Ue, nella sua proposta di bilancio comunitario per il 2021-2027, ha suggerito la possibilità di introdurre una nuova imposta (0,80 centesimi per chilogrammo) riguardante i <b>prodotti di plastica</b> non riciclati, che uniformerebbe probabilmente la situazione a livello comunitario. Ma la questione è ora in mano al Consiglio Ue. </p>
    </article>
  </body>
</html>