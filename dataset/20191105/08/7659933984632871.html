<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1976956/astronotlar-i%C3%A7in-drone-kullanabilen-ak%C4%B1ll%C4%B1-eldiven-geli%C5%9Ftirildi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-05T08:15:00+00:00"/>
    <meta property="og:title" content="Astronotlar için drone kullanabilen akıllı eldiven geliştirildi"/>
    <meta property="og:description" content="NASA ve SETI Enstitüsü'nden bilim insanları astronotlar için “akıllı eldiven” geliştirdi. Bu sayede uzay giysisi içindeki astronotlar, robotları kontrol etmek için kumanda kullanmak zorunda kalmayacak. Gelecekte Mars ve Ay’da yapılacak insanlı keşifl"/>
  </head>
  <body>
    <article>
      <h1>Astronotlar için drone kullanabilen akıllı eldiven geliştirildi</h1>
      <address>
        <time datetime="2019-11-05T08:15:00+00:00">05 Nov 2019, 08:15</time>
      </address>
      <p>NASA ve SETI Enstitüsü'nden bilim insanları astronotlar için “akıllı eldiven” geliştirdi. Bu sayede uzay giysisi içindeki astronotlar, robotları kontrol etmek için kumanda kullanmak zorunda kalmayacak.<br/><br/>Gelecekte Mars ve Ay’da yapılacak insanlı keşiflerde kullanılabileceği düşünülen elvidenler, insansız hava araçları gibi robotların kablosuz kontrolünü sağlayacak.<br/><br/>NASA yakın zamanda, Ay'a ilk kadının gideceği Artemis görevi için yeni uzay giysilerini açıklamıştı. Ajansın değindiği en önemli zorluklardan biri, basınçlı elbise içinde hassas parmak hareketlerinin ne ölçüde mümkün olduğuydu. Bu soruna önerilen çözüm, basıncın ayarlanabilir olmasıydı. Böylece astronotlar, makine kullanmaları gerektiğinde basıncı buna göre ayarlayabilecekti.<br/><br/>Ancak Digital Trends’de yer alan habere göre, akıllı elviden, bu soruna başka bir yaklaşım getirdi. Akıllı eldiven sayesinde astronotlar, butona basmak yerine el hareketleriyle robotları kontrol edebilecek. Böylece astronotlar, parmaklarındansa ellerini hareket ettirerek hassas görevleri kolaylıkla tamamlayabilecek.<br/><br/>Eldivenin tasarımı, Norveç merkezli şirket Ntention’a ait. Dünya’daki drone’ların kullanımı için geliştirilen eldiven, daha sonra NASA ve SETI tarafından  astronotların ihtiyaçlarını karşılamak için özelleştirildi.<br/><br/>Independent Türkçe'de yer alan habere göre, SETI ve Mars Enstitüsü’nden gezegen bilimci Dr. Pascal Lee, Ntention’ın akıllı eldivenini ilk gördüğünde aklına, Arthur C. Clarke’ın “Yeterince gelişmiş bir teknoloji büyüden ayırt edilemez” sözünün geldiğini belirtti.<br/><br/>“Basınçlı uzay giysisi nispeten katıdır ve el ve parmak hareketleri önemli bir dirençle karşılaşır” diyen Dr. Lee, sözlerini şöyle sürdürdü:<br/><br/>Akıllı eldivende ise el hareketlerinin hassasiyeti ayarlanabiliyor, yani artırılabiliyor. Böylece teknoloji, sert basınçlı bir uzay giysisine uyarlanabiliyor.</p>
    </article>
  </body>
</html>