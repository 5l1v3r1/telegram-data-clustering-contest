<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://firenze.repubblica.it/cronaca/2019/11/05/news/moira_ritratto-240276663/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T08:35:00+00:00"/>
    <meta property="og:title" content="Ritratto di Moira, adolescente difficile e &quot;donna sbagliata&quot;"/>
    <meta property="og:description" content="Come lei stessa scriveva su Facebook, dandosi la colpa di avere deluso tutti. Dal rapporto conflittuale con il padre poliziotto in pensione al mondo della"/>
  </head>
  <body>
    <article>
      <h1>Ritratto di Moira, adolescente difficile e "donna sbagliata"</h1>
      <h2>Come lei stessa scriveva su Facebook, dandosi la colpa di avere deluso tutti. Dal rapporto conflittuale con il padre poliziotto in pensione al mondo della droga, la vita in bilico della ragazza trovata morta dopo il rave durato tre giorni</h2>
      <address><time datetime="2019-11-05T08:35:00+00:00">05 Nov 2019, 08:35</time> by <a rel="author">MICHELE BOCCI e LUCA SERRANO'</a></address>
      <p><b>LIVORNO</b>. Moira, raccontano gli amici, si divideva tra il lavoro di parrucchiera, le passeggiate con il cane Ira e le feste. A dispetto delle pose da dura, dei tatuaggi e delle invettive contro le forze dell'ordine, sui social lasciava trasparire un lato fragile e sentimentale. L'amore per la sorella e per la madre, l'affetto per l'immancabile cane, i pensieri rivolti agli amici più cari. Moira Piermarini,<a href="https://firenze.repubblica.it/cronaca/2019/11/04/news/livorno_ragazza_trovata_morta_dopo_il_rave-240211308/"> trovata morta </a>dopo un<a href="https://firenze.repubblica.it/cronaca/2019/11/02/news/livorno_nuovo_rave_party_nella_fabbrica_abbandonata_il_sindaco_ora_basta_-240089812/?ref=search"> rave</a> nell'ex fabbrica Trw a Livorno, nella macchina di un uomo conosciuto quella sera. Accanto a lei, una dose di metadone.<br/><br/>Pochi mesi fa, lo scorso 23 agosto, aveva pubblicato una lunga e dolorosa autocritica sugli anni della sua giovinezza. Parole senza filtri: “Ho sempre scelto strade sbagliate, persone sbagliate, ho scelto una vita sbagliata...Sicuramente se potessi tornare indietro non mi sarei fatta così tanto del male... in primis a me stessa e in secondo luogo alle persone che credevano fortemente in me”. Rimpianti, ma anche le speranze di una donna ancora nel pieno dei suoi anni: “Non fa niente, adesso sei cresciuta e darai più valore ad ogni attimo della tua vita”.<br/> <br/>Adolescente difficile, segnata dalla separazione dei genitori, Moira Piermarini viveva con la mamma. la sorella e la nonna. Aveva un rapporto pieno di contrasti con il papà, ispettore della squadra mobile in pensione. L'ultimo litigio qualche tempo fa li aveva allontanati.<br/><br/>Proprio su Facebook, ieri, in tanti hanno lasciato un pensiero, un ricordo. Gli amici non si danno pace: “Mi sento in colpa, se ti avessi accompagnata io forse non sarebbe successo”, uno dei messaggi. “Dovevo venire pure io, ma lavoravo - scrive un'altra - morire così, non oso pensare a sua madre!”. Tra gli amici c'è anche chi si scaglia contro gli organizzatori del rave, e con le persone che avevano passato la serata con Moira. Il sospetto è che sia stata lasciata da sola. “L'omertà ormai anche alle feste regna sovrana - scrive una ragazza - Ci dovevamo incontrare tutti lì e invece ???<br/>Non ci posso credere, non doveva andare così, non doveva”. “Chi ha visto che stava male non si è degnato di prestare il minimo soccorso - incalza un'altra amica di Moira - Voi che avete visto e ve ne siete fregati vi auguro che i sensi di colpa vi divorino. Finché il mondo girerà le spalle di fronte ai problemi ci saranno sempre vittime... non ti meritavi il menefreghismo di tutti.. spero solo tu sia andata a star meglio...non so neanche cosa dire mi manca il respiro...e..un bacio meravigliosa Moira ovunque tu sia".<br/> <br/> <br/> </p>
    </article>
  </body>
</html>