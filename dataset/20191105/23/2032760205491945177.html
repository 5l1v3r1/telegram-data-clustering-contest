<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88798"/>
    <meta property="og:site_name" content="Denník politika"/>
    <meta property="article:published_time" content="2019-11-05T23:35:06+00:00"/>
    <meta property="og:title" content="Ajax a Chelsea si po prestrelke delili body, Dortmund v Lige majstrov otočil zápas s Interom"/>
    <meta property="og:description" content="6.11.2019 (Webnoviny.sk) – V utorkovom súboji o druhé miesto F-skupiny Ligy majstrov Borussia Dortmund zdolala Inter Miláno 3:2. Hostia viedli po prvom polčase 2:0, ale domáci po zmene strán otočili výsledok aj vďaka dvom gólom Maročana Achrafa Hakimiho. Ten sa v 77. min postaral tiež o víťazný zásah. Za Dortmund bol strelecky úspešný aj Julian Brandt."/>
  </head>
  <body>
    <article>
      <h1>Ajax a Chelsea si po prestrelke delili body, Dortmund v Lige majstrov otočil zápas s Interom</h1>
      <address><time datetime="2019-11-05T23:35:06+00:00">05 Nov 2019, 23:35</time> by <a rel="author">Webnoviny</a></address>
      <p>6.11.2019 (Webnoviny.sk) – V utorkovom súboji o druhé miesto F-skupiny Ligy majstrov Borussia Dortmund zdolala Inter Miláno 3:2. Hostia viedli po prvom polčase 2:0, ale domáci po zmene strán otočili výsledok aj vďaka dvom gólom Maročana Achrafa Hakimiho. Ten sa v 77. min postaral tiež o víťazný zásah. Za Dortmund bol strelecky úspešný aj Julian Brandt.</p>
      <h3>Škriniar hral celý zápas</h3>
      <p>V tíme hostí odohral celý zápas slovenský obranca Milan Škriniar a po polhodine hry dostal žltú kartu. Naďalej platí, že Škriniar v tejto sezóne LM zatiaľ odohral kompletnú minutáž. Dortmund má na druhom mieste 7 bodov, Inter je so 4 bodmi tretí.</p>
      <p>V druhom utorkovom zápase LM, ktorý sa hral v skoršom termíne, v G-skupine vyhral nemecký zástupca RB Lipsko v Petrohrade nad Zenitom 2:0. Za hostí skóroval v nadstavenom čase prvého polčasu Diego Demme a v 63. min pridal gólovú poistku rakúsky útočník Marcel Sabitzer.</p>
      <p>V drese Zenitu sa na ihrisku neobjavil slovenský reprezentant Róbert Mak. Hráči Lipska dosiahli vo štvrtom zápase tretie víťazstvo a s 9 bodmi sú na čele G-skupiny LM. Večer si v G-skupine Olympique Lyon poradil s Benficou Lisabon 3:1 a so 7 bodmi sa posunul na druhé miesto.</p>
      <h3>Obhajca zdolal Genk</h3>
      <p>V E-skupine sa SSC Neapol nedočkal predčasného postupu do vyraďovacej fázy. Niekdajší tím slovenského kapitána Mareka Hamšíka doma iba remizoval s rakúskym šampiónom RB Salzburg 1:1 (1:1). Na gól nórskeho mladíka Erlinga Haalanda z 11. min odpovedal tesne pred prestávkou Mexičan Hirving Lozano. Haaland je so 7 gólmi na čele strelcov celej súťaže.</p>
      <p>V druhom súboji E-skupiny si obhajca trofeje FC Liverpool doma poradil s KRC Genk 2:1 (1:1). O víťazstvo FCL sa gólmi postarali Holanďan Georginio Wijnaludum a Angličan Alex Oxlade-Chamberlain, za hostí vyrovnal v 41. min na priebežných 1:1 Tanzánijčan Ally Samatta. Slovenský reprezentant Patrik Hrošovský odohral na ľavej strane stredu poľa Genku 85 minút.</p>
      <p>V H-skupine sú po utorku až tri 7-bodové tímy. Ajax Amsterdam viedol v Londýne na trávniku Chelsea v 55. min po zásahu Donnyho van de Beeka už 4:1, ale napokon sa táto futbalová šou skončila remízou 4:4. Hostia dohrávali posledných 21 minút bez dvoch vylúčených hráčov, aj tak sú vďaka lepšiemu skóre na čele H-skupiny pred Chelsea a Valenciou.</p>
      <p>Španielsky zástupca doma zdolal Olympique Lille 4:1 (0:1) vďaka zlepšenému výkonu po zmene strán. Všetky štyri góly Valencie padli po 65. min.</p>
      <h3>Liga majstrov 2019/2020</h3>
      <p>4. kolo skupinovej fázy – utorok</p>
      <p>E-skupina:<br/><b>FC Liverpool (Angl.) – KRC Genk (Belg.) 2:1 (1:1)</b><br/><b>Góly</b>: 14. Wijnaldum, 53. Oxlade-Chamberlain – 41. Samatta</p>
      <p><b>SSC Neapol (Tal.) – Red Bull Salzburg (Rak.) 1:1</b><br/>Góly: 44. Lozano – 11. Haaland (z pok. kopu)</p>
      <p>F-skupina:</p>
      <p><b>Borussia Dortmund (Nem.) – Inter Miláno (Tal.) 3:2 (0:2)</b><br/><b>Góly</b>: 51. a 77. Hakimi, 64. Brandt – 5. Lautaro Martínez, 40. Vecino<br/>Milan Škriniar (Inter) odohral celý zápas, v 30. min videl žltú kartu</p>
      <p>G-skupina:<br/><b>Zenit Petrohrad (Rus.) – RB Lipsko (Nem.) 0:2 (0:1)</b><br/><b>Góly</b>: 45.+ Demme, 63. Sabitzer</p>
      <p><b>Olympique Lyon (Fr.) – Benfica Lisabon (Portug.) 3:1 (2:1)</b><br/><b>Góly</b>: 4. J. Andersen, 33. Depay, 89. Traoré – 76. Seferovič</p>
      <p>H-skupina:<br/><b>FC Valencia (Šp.) – Olympique Lille (Fr.) 4:1 (0:1)</b><br/><b>Góly</b>: 66. Parejo (z pok. kopu), 82. Soumaoro (vlastný), 84. Kondogbia, 90. Ferrán Torres – 25. Osimhen</p>
      <p><b>FC Chelsea (Angl.) – Ajax Amsterdam (Hol.) 4:4 (1:3)</b><br/><b>Góly</b>: 5. a 71. Jorginho (oba z pok. kopu), 63. Azpilicueta, 74. James – 2. Abraham (vlastný), 20. Promes, 35. Kepa (vlastný), 55. Van de Beek, ČK: 68. Veltman, 69. Blind (obaja Ajax)</p>
      <p>Viac k témam: <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/ajax-a-chelsea-si-po-prestrelke-delili-body-dortmund-v-lige-majstrov-otocil-zapas-s-interom/"><u>Ajax a Chelsea si po prestrelke delili body, Dortmund v Lige majstrov otočil zápas s Interom</u></a> © SITA Všetky práva vyhradené.</p>
    </article>
  </body>
</html>