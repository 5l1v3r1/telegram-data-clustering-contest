<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638430/%D8%AD%D8%AF%D9%88%D8%AF-%D9%8A%D9%83-%D8%B3%D9%88%D9%85-%D9%85%D8%A7%D9%84%DB%8C%D8%A7%D8%AA-%D8%AF%D8%B1%DB%8C%D8%A7%D9%81%D8%AA-%D8%B4%D8%AF%D9%87-%D8%AF%D8%B1-%D9%85%D9%87%D8%B1-%D9%85%D8%A7%D9%87-%D8%B3%D8%A7%D9%84%D8%AC%D8%A7%D8%B1%DB%8C-%D8%A7%D8%B2-%D9%85%D8%AD%D9%84-%D9%88%D8%B5%D9%88%D9%84-%D9%85%D8%A7%D9%84%DB%8C%D8%A7%D8%AA-%D9%87%D8%A7%DB%8C-%D9%85%D8%B9%D9%88%D9%82-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T23:23:00+00:00"/>
    <meta property="og:title" content="حدود يك سوم مالیات دریافت شده در مهر ماه سالجاری از محل وصول مالیات های معوق بوده است"/>
    <meta property="og:description" content="وزیر امور اقتصادی و دارایی در سفر امروز خود به استان فارس طی سخنانی در نشست هم اندیشی اساتید و صاحب نظران دانشگاه های شیراز به تشریح برنامه ها و ..."/>
  </head>
  <body>
    <article>
      <h1>
        <a href="https://www.bultannews.com/fa/news/638430/%D8%AD%D8%AF%D9%88%D8%AF-%D9%8A%D9%83-%D8%B3%D9%88%D9%85-%D9%85%D8%A7%D9%84%DB%8C%D8%A7%D8%AA-%D8%AF%D8%B1%DB%8C%D8%A7%D9%81%D8%AA-%D8%B4%D8%AF%D9%87-%D8%AF%D8%B1-%D9%85%D9%87%D8%B1-%D9%85%D8%A7%D9%87-%D8%B3%D8%A7%D9%84%D8%AC%D8%A7%D8%B1%DB%8C-%D8%A7%D8%B2-%D9%85%D8%AD%D9%84-%D9%88%D8%B5%D9%88%D9%84-%D9%85%D8%A7%D9%84%DB%8C%D8%A7%D8%AA-%D9%87%D8%A7%DB%8C-%D9%85%D8%B9%D9%88%D9%82-%D8%A8%D9%88%D8%AF%D9%87-%D8%A7%D8%B3%D8%AA">حدود يك سوم مالیات دریافت شده در مهر ماه سالجاری از محل وصول مالیات های معوق بوده است</a>
      </h1>
      <h2>وزیر امور اقتصادی و دارایی در سفر امروز خود به استان فارس طی سخنانی در نشست هم اندیشی اساتید و صاحب نظران دانشگاه های شیراز به تشریح برنامه ها و ...</h2>
      <address><time datetime="2019-11-05T23:23:00+00:00">05 Nov 2019, 23:23</time> by <a rel="author">بولتن نیوز | bultannews.com</a></address>
      <p><b>گروه اقتصادی:</b> دکتر فرهاد دژپسند با اشاره به مباحث مطرح شده در خصوص<b> بودجه های سالیانه</b> کشور گفت: از ابتداي دولت يازدهم اتکای بودجه به<b> نفت</b> روند کاهشي داشته است و به دنبال آن هستیم که باز هم کاهش یابد.</p>
      <p> </p>
      <p> </p>
      <p><b>به گزارش بولتن نیوز</b> به نقل از خبرگزاری شادا، دژپسند با اشاره به اینکه حدود <b>يك سوم مالیات</b> دریافت شده در مهر ماه سالجاری از محل<b> وصول مالیات های معوق</b> بوده است، تصریح کرد: این نتیجه سیاست بخشودگی جرایم معوقات مالیاتی بود، زیرا پذیرفته ایم كه باید سیاست های متنوعی را بکار بست.</p>
      <p>وزیر اقتصاد ضمن تاكيد بر مولد سازي دارايي ها، از "انتشار اوراق" نيز به عنوان یکی ديگر از ابزار ها ياد كرد.</p>
      <p>وزیر امور اقتصادی و دارایی با اشاره به بهبود یک رتبه ای جمهوری اسلامی ایران در شاخص کسب و کار بر اساس اعلام نهادهای بین المللی، تصریح کرد: نکته ای را که باید پذیرفت این است که بهبود فضای کسب و کار صرفا وظیفه قوه مجریه نیست، کما اینکه در سال ۱۳۹۷ بخشي از بهبود رتبه ایران در این شاخص، به فعاليت هاي بیرون از قوه مجریه بر می گشت و در همین راستا نيز مذاکراتی با مسئولان مربوط صورت گرفته است.</p>
      <p>وزیر امور اقتصادی و دارایی در بخش دیگری از سخنان خود با تاکید بر این که ارتباط دولت با دانشگاه باید مستمر باشد، متذکر شد: در شرایط اقتصادي و اجتماعی مختلف نياز به پژوهش هاي كاربردي براي ارايه راهكارهاي مناسب وجود دارد. لذا بر اين باور هستيم كه بايد ارتباط دانشگاه ها با وزارت اقتصاد به صورت عميق و مستمر باشد.</p>
      <p>وي همچنين تاكيد كرد: باید زمینه را برای ورود اندیشه های جدید دانشگاهی به حوزه خط مشی گذاری های اقتصادی کشور فراهم کنیم و با استفاده از ظرفیت اندیشه ورزان، در حوزه اقتصاد تحول ایجاد شود.</p>
      <p>وی ادامه داد: برای ورود دانشگاه ها و اندیشه ورزان به حوزه خط مشی گذاری های اقتصادی شاهد یک حلقه مفقوده هستیم به همین خاطر یکی از برنامه های محوری اينجانب برای وزارت اقتصاد، تشکیل هسته های اندیشه ورزی در ۹ موضوع بود و در حال حاضر بطور مستمر از نظرات و اندیشه های اساتید دانشگاه در این هسته ها بهره می گیریم، امری که باید به استان ها نیز تعمیم یابد.</p>
      <p>وی راه اندازی شبکه تحلیلگران جوان اقتصادی در كنار هسته هاي انديشه ورزي را یکی دیگر از ظرفیت های جدید وزارت اقتصاد برای بهره گیری از ایده ها و نظرات دانشگاهیان در سراسر کشور خواند و افزود: باید شبکه دومی هم در همین ارتباط به منظور استفاده از همفکری اساتید دانشگاهی، بدون محدودیت سن، در همه زمینه های مربوط اعم از اقتصاد، مدیریت، صنعت، حسابداری و ... راه اندازی شود که امیدواریم در آینده نزدیک از آن رونمایی کنیم.</p>
      <p>وزیر امور اقتصادی و دارایی با تاکید بر ضرورت استفاده دستگاه های اجرایی از ظرفیت دانشگاه ها عنوان کرد: نظام علمی و پژوهشی کشور نیز باید کاملا به روز ، جامع و کاربردی باشد.</p>
      <p>دژپسند در ادامه، اداره کل امور اقتصادی و دارایی استان فارس را مکلف کرد که منتقل کننده پیشنهاد های دانشگاه های استان فارس به وزارتخانه باشد.</p>
    </article>
  </body>
</html>