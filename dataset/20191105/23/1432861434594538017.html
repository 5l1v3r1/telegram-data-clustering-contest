<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/anfijld-otnovo-vidq-mychen-uspeh-na-livyrpul-v-shampionska-liga-1403298.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T23:45:00+00:00"/>
    <meta property="og:title" content="&quot;Анфийлд&quot; отново видя мъчен успех на Ливърпул в Шампионска лига"/>
    <meta property="og:description" content="Победителят в Шампионска лига Ливърпул отново накара феновете си да изтръпнат в домакинство в турнира, след като едва-едва спечели срещу Генк с 2:1 и трябваше да разчита на силните изяви на Алисон Бекер, за да се поздрави с успеха пред верните си привърженици  Червените доминираха през първото полувреме и в 22' Вайналдум вкара гол, който трябваше да даде старт на головото шоу на тима"/>
  </head>
  <body>
    <article>
      <h1>"Анфийлд" отново видя мъчен успех на Ливърпул в Шампионска лига</h1>
      <address><time datetime="2019-11-05T23:45:00+00:00">05 Nov 2019, 23:45</time> by <a rel="author">Sportlive.bg</a></address>
      <p>Победителят в <b><a href="https://www.sportlive.bg/worldfootball/championsleague">Шампионска лига</a> </b>Ливърпул отново накара феновете си да изтръпнат в домакинство в турнира, след като едва-едва спечели срещу Генк с 2:1 и трябваше да разчита на силните изяви на Алисон Бекер, за да се поздрави с успеха пред верните си привърженици. </p>
      <p>"Червените" доминираха през първото полувреме и в 22' Вайналдум вкара гол, който трябваше да даде старт на головото шоу на тима. Вместо това обаче възпитаниците на Юрген Клоп се скъсаха да пропускат и в 39' Самата наказа домакините, след като се разписа с глава при центриране от корнер. </p>
      <p>Героят от първата среща между двата отбора - Алекс Окслейд Чембърлейн, отново се оказа с ключова заслуга за успеха, след като вкара победния гол за мърсисайдци в 52'. Голямата фигура обаче беше Алисон, като бразилецът се намеси ключово в три ситуации в края на мача и донесе много важната победа на своите. </p>
      <p>Ливърпул се възползва от равенството на Наполи срещу РБ Залцбург и отново са начело на групата с актив от 9 точки. Директният спор за 1-ото място между двата тима е в края на месеца, като Наполи (в момента с 8 точки) гостува на "Анфийлд". В Австрия ще стискат палци на мърсисайдци, тъй като победа ще ги класира за следващата фаза със сигурност, а Ред Бул е домакин именно на мърсисайдци в последния кръг. </p>
      <p>
        <b>ПЪРВО ПОЛУВРЕМЕ</b>
      </p>
      <p>Въпреки експерименталния състав, "червените" натиснаха рано-рано своя опонент. В начлото положения трудно бяха създавани, но при наглед лесна ситуация за гостуващата защита, домакините успяха някак да открият резултата. </p>
      <p>Ориги беше с топката пред наказателното поле, но с отлични движения си освободи пространство и изведе Милнър по крилото. Английският ас овладя слабо, но все пак от аутлинията съумя да центрира към малкия пеналт. Там Даваест не отигра добре, топката се удари в тялото му и попадна пред Вайналдум, който макар и разположен с лице към тъчлинията успя да реализира - 1:0. </p>
      <p>В 23' европейският шампион изпусна златен шанс да стигне до втори гол. При рядка контраатака на гостите, топката беше отнета още в центъра и топката бързо се озова у Кейта в пеналтерията, изведен от Чембърлейн. Той затвори ъгъла си, но все пак успя да стреля, а вратарят се намеси решаващо и отрази изстрела. </p>
      <p>Ливърпул направи още доста пропуски в следващите минути. НАби Кейта на два пъти стреля от средна дистанция, въпреки че имаше шанс за комбинация с някой от нападателите пред него. В 37' пък Салах успя да се пребори с Де Норе пред наказателното поле, но вместо да запази самообладание и да напредне, стреля неточно от дъгата. </p>
      <p>Тези пропуски струваха скъпо на домакините. При корнер в 39' защитата изпусна Самата и на близката греда съвсем необезпокояван нападателят стреля с глава и реализира - 1:1. 3 минути по-късно Хейнен можеше да даде аванс на своите, но ударът му премина покрай вратата. В добавеното време Кейта изведе Ориги в наказателното поле, а той сам срещу вратаря стреля в аут. Повторенията показаха, че той бе изблъскан от защитник, но VAR не се намеси. </p>
      <p>
        <b>ВТОРО ПОЛУВРЕМЕ</b>
      </p>
      <p>От самото начало домакините се впуснаха в щурм, за да вкарат бърз гол. В 48' Ориги получи пространство да стреля от 22-3 метра и завъртя отлично топката, но вратарят спаси. Натискът обаче продължи да се усилва и въпросът беше по-скоро кога ще падне гол. </p>
      <p>Това стана в 52', когато многоходова акция на домакините се пренесе към наказателното поле, където Окслейд получи от Трент. Той се завъртя чудесно и намери пространство да стреля, пращайки топката в долния ляв ъгъл на вратата - 2:1 за шампиона. </p>
      <p>Картината от първото полувреме обаче се повтори. Играчите в червено пропускаха всяко възможно положение в своя полза, което направи последните 15 минути на срещата неприятни за селекцията на Юрген Клоп. Алисон се наложи да се намесва при удар на Ито, а няколко нахлувания по крилата от страна на играчи на Генк сериозно затрудниха защитниците на Ливърпул, но все пак се справиха със задачата. Дори Робертсън и Мане влязоха в игра, за да стабилизира играта на тима, но това не се случи. Вместо това в 86' Алисон отново се намеси решаващо, избивайки остро центриране в наказателното поле, което летеше към трима играчи на белгийския тим. </p>
      <p>И Роберто Фирмино се появи на терена, с което Ливърпул успя да овладее играта в центъра на терена и не позволи повече опасности пред Алисон, задържайки умело топката в свое владение - трудно, но важно 2:1 в полза на шампионите. </p>
      <p>
        <b>СТАРТОВИ СЪСТАВИ</b>
      </p>
      <p><b>Ливърпул</b>: Алисон, Алекзандър Арнолд, Гомес, Ван Дайк, Милнър, Вайналдум, Фабиньо, Окслейд Чембърлейн, Салах, Ориги, Кейта</p>
      <p><b>Генк</b>: Коуке, ДЕ Норе, Лукуми, Деваест, Фигероа, Берге, Хейнен, Хросовски, Маеле, Ито, Самата</p>
      <p><b>ПРЕДИ МАЧА</b>:</p>
      <p>Преди 2 седмици английският гранд разгроми този съперник с 4:1 и формата му не е спаднала, макар да страдаше в някои от изиграните оттогава мачове. Шанс за белгийския тим да измъкне нещо днес им дава фактът, че на Ливърпул му предстои мач с Манчестър Сити и част от мислите на играчите може да са насочени към това дерби.</p>
      <p>В своето първенство нещата за Генк не се стекоха по най-добрия начин. След загубата от мърсисайдци, белгийците спечелиха само 1 от трите си мача. Ако и днес загубят, те ще се простят с шансовете си да продължат напред в турнира.</p>
      <p>Гледайте на живо срещата<b><a href="http://buffstreamz.com/play/soccer-29"> на този линк! </a></b></p>
      <related>
        <h4>Още по темата</h4>
        <a href="https://www.sportlive.bg/worldfootball/england/Potvyrdiha-absurdnata-data-na-koqto-Livyrpul-shte-trqbva-da-igrae-sreshtu-Astyn-Vila-1403278.html"/>
        <a href="https://www.sportlive.bg/worldfootball/england/Mane-prizna-za-nesyglasiq-sys-Salah-i-obqvi-syotbornik-za-svoj-brat-1402966.html"/>
        <a href="https://www.sportlive.bg/worldfootball/england/Aguero-Golemiqt-mach-e-sreshtu-Yunajted-a-ne-sreshtu-Livyrpul-1402939.html"/>
        <a href="https://www.sportlive.bg/worldfootball/championsleague/Bylgarskiqt-efir-nqma-da-izlychva-evropejskiq-shampion-Livyrpul---eto-kyde-da-sledite-macha-s-Genk-1402618.html"/>
        <a href="https://www.sportlive.bg/worldfootball/championsleague/Livyrpul-se-zabavlqva-v-Shampionska-liga-s-golovo-shou-sreshtu-Genk-1387828.html"/>
      </related>
    </article>
  </body>
</html>