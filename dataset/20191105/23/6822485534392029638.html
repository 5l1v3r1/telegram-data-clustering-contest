<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814210.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T23:50:00+00:00"/>
    <meta property="og:title" content="فرانس ۲۴: توان غنی‌سازی ایران ۵۰ برابر زیاد شده است"/>
    <meta property="og:description" content="به گزارش خبرگزاری صدا و سیما،  ایران با کنار گذاشتن برخی تعهدات خود در قبال توافقنامه هسته‌ای وین (پس از بد عهدی طرفهای امریکایی و اروپایی برجام) که در سال دو هزار و پانزده منعقد شد، از این توافقات فاصله می‌گیرد. حسن روحانی رئیس جمهوری ایران روز سه شنبه از تصمیم تهران برای ازسرگیری غنی سازی اورانیوم در تاسیسات هسته‌ای فردو خبر داد. اما این تصمیم چه تغییراتی به دنبال خواهد داشت؟"/>
  </head>
  <body>
    <article>
      <h1>فرانس ۲۴: توان غنی‌سازی ایران ۵۰ برابر زیاد شده است</h1>
      <address>
        <time datetime="2019-11-05T23:50:00+00:00">05 Nov 2019, 23:50</time>
      </address>
      <p>فرانس ۲۴: توانایی سانتریفیوژهای جدید ایران در تاسیسات تحقیقاتی نطنز پنجاه برابر بیشتر از سانتریفیوژهای نسل قدیم است.</p>
      <p>به گزارش خبرگزاری صدا و سیما،  ایران با کنار گذاشتن برخی تعهدات خود در قبال توافقنامه هسته‌ای وین (پس از بد عهدی طرفهای امریکایی و اروپایی برجام) که در سال دو هزار و پانزده منعقد شد، از این توافقات فاصله می‌گیرد. حسن روحانی رئیس جمهوری ایران روز سه شنبه از تصمیم تهران برای ازسرگیری غنی سازی اورانیوم در تاسیسات هسته‌ای فردو خبر داد. اما این تصمیم چه تغییراتی به دنبال خواهد داشت؟<br/>سیاوش قاضی گزارشگر این شبکه در تهران در این خصوص گفت: ایران از چند ماه پیش (پس از بد عهدی طرفهای امریکایی و اروپایی برجام) فعالیت‌های خود در زمینه غنی سازی اورانیوم را به شدت افزایش داده است. امروز برخی از خبرنگاران ایرانی به تاسیسات نطنز که یک مرکز تحقیقاتی است رفتند. به این خبرنگاران سانتریفیوژهای جدید و مدرن‌تر با توانایی بسیار بیشتر از سانتریفیوژهایی که تا پیش از این از سوی ایران مورد استفاده قرار می‌گرفت، نشان داده اند. توانایی برخی از این سانتریفیوژها در غنی سازی پنجاه برابر بیشتر از سانتریفیوژ​های قبلی است. از این رو ایران با غربی‌ها وارد یک زورآزمایی بسیار بسیار جدی شده و تهدید کرده است که اگر اروپایی‌ها برای دور زدن تحریم‌ها و پاسخ به تحریم‌های آمریکا کاری انجام ندهند، روند غنی سازی را خیلی زود تسریع خواهد کرد. این تحریم‌ها اقتصاد ایران را دچار آسیب کرده است.<br/> <br/>رئیس جمهوری ایران در این خصوص بسیار روشن سخن گفت. وی تاکید کرد که اگر اروپایی‌ها برای مقابله با تحریم‌های آمریکا کاری انجام ندهند، اگر تحریم‌های آمریکا علیه ایران لغو نشود و اگر به رغم تحریم‌های آمریکا، روابط بانکی ایران با سایر کشورهای جهان دوباره برقرار نشود، ایران فعالیت‌های خود در زمینه غنی سازی اورانیوم و فعالیت‌های هسته‌ای را تسریع خواهد کرد و از آن چه که پیش از توافقنامه هسته‌ای سال دو هزار و پانزده در اختیار داشت، جلوتر خواهد رفت. این تهدید بسیار روشن ایران علیه غربی‌ها بود.</p>
    </article>
  </body>
</html>