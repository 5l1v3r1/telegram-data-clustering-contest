<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/championsleague/neochakvan-geroj-izmykna-spechelen-mach-na-inter-i-prisydi-3-te-tochki-na-borusiq-1403295.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-05T23:49:00+00:00"/>
    <meta property="og:title" content="Неочакван герой измъкна спечелен мач на Интер и присъди 3-те точки на Борусия"/>
    <meta property="og:description" content="Борусия (Дортмунд) направи голям и зрелищен мач пред своята публика, след като победи в Шампионска лига гостуващия Интер с 3:2 след обрат Германците изоставаха с 0:2 до 51-ата минута след голове на Лаутаро Мартинес и Матиас Весино"/>
  </head>
  <body>
    <article>
      <h1>Неочакван герой измъкна спечелен мач на Интер и присъди 3-те точки на Борусия</h1>
      <address><time datetime="2019-11-05T23:49:00+00:00">05 Nov 2019, 23:49</time> by <a rel="author">Sportlive.bg</a></address>
      <p>Борусия (Дортмунд) направи голям и зрелищен мач пред своята публика, след като победи в <b><a href="https://www.sportlive.bg/worldfootball/championsleague">Шампионска лига</a></b> гостуващия Интер с 3:2 след обрат. Германците изоставаха с 0:2 до 51-ата минута след голове на Лаутаро Мартинес и Матиас Весино. С голове на Ашраф Хакими и Юлиан Брандт обаче "жълто-черните" се върнаха в мача, а в 77' десният защитник на Дортмунд донесе изненадващо успеха на своя тим.</p>
      <p>Интер беше ефективен през първото полувреме, но през втората част Борусия беше като прероден и си извоюва победата. Така германският тим зае второто място в група "F" след лидера Барселона. Интер пък занижи шансовете си да излезе от групата, тъй като в последния си мач играе с Барселона.</p>
      <p>
        <b>ПЪРВО ПОЛУВРЕМЕ:</b>
      </p>
      <p>Интер успя да изненада домакините и поведе още в 5-ата минута. Лаутаро Мартинес получи дълго подаване около центъра, напредна, надбяга Матс Хумелс, намери удобна за стрелба позиция и преодоля Роман Бюрки за 1:0. Германците удвоиха усилията си в опит да превземат вратата на гостите, но без успех до 18', когато Хакими намери Гьотце на чудесна позиция. Последният стреля уверено, но вратарят се намеси авторитетно и отрази, не успя и Шулц при добавката. </p>
      <p>В 20' Брандт стреля над напречната греда, а 2 минути по-късно Брозович пропусна много добра ситуация. Той достигна до отбита топка на ръба на наказателното поле, стреля, но прати кълбото в трибуните. В 23' Интер можеше да нанесе още един удар на "жълто-черните", но се оказа, че стрелецът Ромелу Лукаку, разтресъл гредата с мощен шут, е бил в засада.</p>
      <p>В 40' Интер проведе отлична атака, завършила с второ попадение във вратата на Борусия. В ситуацията Матиас Весино получи добър пас от Кандрева в наказателното поле и прати топката неспасяемо в долния ляв ъгъл на Бюрки. </p>
      <p>В 40' Интер проведе отлична атака, завършила с второ попадение във вратата на Борусия. В ситуацията Матиас Весино получи добър пас от Кандрева в наказателното поле и прати топката неспасяемо в долния ляв ъгъл на Бюрки. Борусия отговори с удар на Джейдън Санчо, който не затрудни особено вратаря на Интер. </p>
      <p>
        <b>ВТОРО ПОЛУВРЕМЕ</b>
      </p>
      <p>Борусия стигна до намаляване на своя пасив в 52' - след грешка на Мартинес германците започнаха продължителна атака, завършила с чудесно подаване на Гьотце към Ашраф Хакими. Мароканецът овладя и хладнокръвно прати топката в долния десен ъгъл на Ханданович - 1:2. Малко след това Санчо опита да разколебае Ханданович с удар в долния ляв ъгъл, но стражът спаси тази ситуация. В 61' Брандт успя да центрира в наказателното поле, малко преди топката да напусне очертанията на терена, но защитата на Интер отрази в последния момент. </p>
      <p>В 64' се случи логичното с оглед представянето на двата тима след почивката - Борусия (Дортмунд) успя да изравни резултата. В ситуацията Юлиан Брандт стигна до отскочила топка в наказателното поле и от много малък ъгъл успя да прати топката във вратата на Интер за 2:2. Малко преди това треньорът на германците бе сменил Марио Гьотце с Пако Алкасер. Антонио Конте пък направи двойна смяна - Бираги отстъпи мястото си на Ласаро, а Весино - на Стефано Сенси. В 72' Антонио Конте пусна последния си жокер - Матео Политано вместо Лукаку.</p>
      <p>В 77' Борусия стори немислимото, като в главен герой се превърна неочакван играч. Ашраф Хакими направи двойно подаване със Санчо и изскочи срещу Ханданович, преодолявайки го умело, за да обърне мача и да донесе може би така важната победа на своя тим. В последната минута на редовното време Бюрки спаси Борусия след изстрел на Сенси в центъра на вратата му. Това бе най-доброто положение пред "нерадзурите" през второто полувреме.</p>
      <p>
        <b>Стартови състави:</b>
      </p>
      <p><b>Борусия (Д):</b> Бюрки, Хакими, Аканжи, Хумелс, Шулц, Вайгъл, Витцел, Санчо, Брандт, Т. Азар, Гьотце</p>
      <p><b>Интер</b>: Ханданович, Годин, Де Фрай, Шкриниар, Кандрева, Бираги, Брозович, Барела, Весино, Мартинес, Лукаку</p>
      <p>
        <b>ПРЕДИ МАЧА:</b>
      </p>
      <p>Германският гранд ще търси реванш за загубата преди седмица в Милано. Борусия се представя силно у дома, макар в последните евромачове да не успява да вкара на съперниците си. В последния си домакински мач - срещу Волфсбург в Бундеслигата, "жълто-черните" разгромиха съперника и се изкачиха на второ място в класирането.</p>
      <p>В тима дойдоха добри новини от лазарета днес - Шмелцер и Марко Ройс тренираха в общата група, но не е сигурно дали са готови да започнат титуляри в този мач.</p>
      <p>Интер също заема втората позиция в своето вътрешно първенство - Серия А, но мачовете, последвали успеха срещу Борусия, не зарадваха много феновете. "Нерадзурите" победиха с 2:1 Бреша и Болоня и треньорът Антонио Конте призна, че момчетата му са уморени.</p>
      <p>В днешния мач участие няма да вземе контузеният Алексис Санчес, а Стефано Сенси вече започна да тренира, но участието му тази вечер е под въпрос, както и това на Д'Амброзио, Асамоа и Галярдини.</p>
      <related>
        <h4>Още по темата</h4>
        <a href="https://www.sportlive.bg/worldfootball/spain/Real-usileno-shte-tyrsi-krilo-Sancho-syshto-e-v-radara-1403139.html"/>
        <a href="https://www.sportlive.bg/worldfootball/championsleague/Kyde-da-gledame-dvuboq-Borusiq-Dortmund---Inter-v-Shampionska-liga-1402312.html"/>
        <a href="https://www.sportlive.bg/worldfootball/italy/Ot-Inter-otrqzaha-Barselona-za-transferna-cel-nomer-1-1391320.html"/>
        <a href="https://www.sportlive.bg/worldfootball/italy/Vecherta-na-obratite-prodylzhi-i-v-bitkata-Bolonq---Inter-1391177.html"/>
        <a href="https://www.sportlive.bg/worldfootball/championsleague/Inter-prechupi-Borusiq-sled-zrelishten-sblysyk-v-Milano-1387829.html"/>
      </related>
    </article>
  </body>
</html>