<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://charter97.org/ru/news/2019/11/5/354547/"/>
    <meta property="og:site_name" content="charter97.org"/>
    <meta property="article:published_time" content="2019-11-05T23:10:00+00:00"/>
    <meta property="og:title" content="NEXTA зьбірае фанаў у цэнтры Менску"/>
    <meta property="og:description" content="Настаў час нешта вырашаць разам."/>
  </head>
  <body>
    <article>
      <h1>NEXTA зьбірае фанаў у цэнтры Менску</h1>
      <h2>Настаў час нешта вырашаць разам.</h2>
      <address>
        <time datetime="2019-11-05T23:10:00+00:00">05 Nov 2019, 23:10</time>
      </address>
      <p>Аўтар фільму «Лукашэнка. Крымінальныя матэрыялы», папулярны блогер NEXTA прапануе прыхільнікам сабрацца ў цэнтры Менску. Да яго далучыліся некаторыя кандыдаты ў дэпутаты і аўтары палітычных каналаў. Што гэта будзе, <a href="https://www.svaboda.org/a/30254091.html">«Радыё Свабода»</a> гаворыць з ініцыятарам збору <b>Сьцяпанам Сьвятловым</b>.</p>
      <p>
        <b>«Я не палітык»</b>
      </p>
      <p>— Гэта будзе нешта кшталту палітычнай акцыі зь лёзунгамі?</p>
      <p>— Я не палітык, і гэта не палітычная сустрэча, рэвалюцый ніхто не плянуе. Гэта проста сход людзей. Я даўно думаў пра гэта, калі чытаў камэнтары, прапановы людзей. Спускавым кручком стаў эмацыйны зварот блогера MozgON пра тое, што настаў час нешта вырашаць разам, абмяркоўваць праблемы, а ня толькі асьвятляць тое, што адбываецца.</p>
      <p>
        <b>— Чаму менавіта цяпер?</b>
      </p>
      <p>— Цяпер ідзе такая перадвыбарчая лібэралізацыя. Я паразмаўляў з рознымі кандыдатамі, і яны пагадзіліся дапамагчы. Я прасіў, каб гэта было не зьвязана з выбарчай праграмай, каб там не было выступаў кандыдатаў. Яны проста фармальна даюць пляцоўку для бясьпечнага збору людзей. Пакуль рана казаць, што гэта за кандыдаты, але яны будуць на сустрэчы.</p>
      <p>
        <b>— Можа, вас ужо падтрымалі іншыя блогеры?</b>
      </p>
      <p>— Я прапанаваў ім прыйсьці. Дакладна пацьвердзілі ўдзел аўтар каналу «Грамадзтва Гомель», які мае 40 тысяч падпісчыкаў, <b>Сяргей Пятрухін</b> і <b>Аляксандар Кабанаў</b>, блогер <b>Марат Менскі</b>; спадзяюся, <b>Эдуард Пальчыс</b> падыдзе.</p>
      <p>
        <b>«Пляную ўдзельнічаць у акцыі»</b>
      </p>
      <p>— А як вы плянуеце ўдзельнічаць, прыехаць?</p>
      <p>— Я пляную ўдзельнічаць, асабіста ці не, пакуль не магу сказаць. Пакуль не раскрываў, якім чынам.</p>
      <p>
        <b>— А што, калі зьбяруцца дзясяткі тысяч, у вас жа папулярны канал?</b>
      </p>
      <p>— Тут няма разьліку на вялікую колькасьць людзей. Тут спроба спраўдзіць, ці гатова ядро падпісантаў сустракацца офлайн, каб абмеркаваць бягучыя падзеі ў краіне і вырашаць, што рабіць далей. Гэта такі форум ці сходка блогераў і іхных падпісантаў. Я не зьбіраюся моцна рэклямаваць падзею.</p>
      <p>
        <b>— Там будуць нейкія выступоўцы з мэгафонам?</b>
      </p>
      <p>— Будуць, але гэта не галоўнае. Людзі будуць паміж сабой знаёміцца, кантактаваць, размаўляць. Там будзе «банк ідэяў», куды можна напісаць цыдулку са сваёй. Будзе нейкі розыгрыш сярод найлепшых ідэй.</p>
      <p>
        <b>«Моладзь ня ведае палітычных праблем»</b>
      </p>
      <p>— Штуршком стаў ваш фільм «Лукашэнка. Крымінальныя матэрыялы», які сабраў каля 2 мільёнаў праглядаў на розных плятформах? Вы чакалі такога ахопу?</p>
      <p>— Я не чакаў, што ён зьбярэ столькі праглядаў. Але дзякуючы яму і пачаліся зрухі. Такога эфэкту я не чакаў. Ён сабраў і крытыку, але многія пыталіся, што ж рабіць з гэтым далей. Ці мы зноў засынаем на 25 гадоў? Фільм закрануў нейкі нэрв у людзей, у чыноўнікаў.</p>
      <p>
        <b>— А як думаеце, у чым посьпех фільму, бо раней выходзіла і «Беларуская мара», і іншыя фільмы падобнага кшталту?</b>
      </p>
      <p>— Апошні фільм выйшаў у 2011 годзе, гэта якраз «Беларуская мара». З таго часу моцна разьвіўся YouTube, туды прыйшло шмат моладзі. Асноўны касьцяк, каму фільм спадабаўся, — гэта моладзь да 25 гадоў. Шмат хто проста ня ведаў гэтых праблем, таму яны былі шакаваныя. Зьмяніліся альгарытмы YouTube, ён пачынае прасоўваць фільмы. Відэа на ўсіх сацсетках паглядзелі 2 мільёны чалавек, зь іх на YouTube — 1,4 мільёна.</p>
    </article>
  </body>
</html>