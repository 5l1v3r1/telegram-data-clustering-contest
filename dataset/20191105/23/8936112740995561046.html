<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/chelsea-ajax-wynik-bramki-relacja-liga-mistrzow-2019-20,983239.html"/>
    <meta property="og:site_name" content="TVN24"/>
    <meta property="article:published_time" content="2019-11-05T23:10:00+00:00"/>
    <meta property="og:title" content="Od 1:4 do 4:4. Piłkarze Chelsea i Ajaksu zadbali o emocje"/>
    <meta property="og:description" content="Osiem goli, w tym dwa samobójcze, dwie czerwone kartki, fenomenalne tempo i emocje od pierwszej do ostatniej minuty. Po spotkaniu będącym idealną promocją piłki nożnej Chelsea zremisowała na Stamfo..."/>
  </head>
  <body>
    <article>
      <h1>Od 1:4 do 4:4. Piłkarze Chelsea i Ajaksu zadbali o emocje</h1>
      <address>
        <time datetime="2019-11-05T23:10:00+00:00">05 Nov 2019, 23:10</time>
      </address>
      <slideshow>
        <figure>
          <img src="https://r-scale-00.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/134231a3-dbef-4846-9f1b-5e4611d3ae4a.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/30010e6a-c866-445b-aefa-3988d08a4cab-480p.mp4"/>
          <figcaption>Chelsea Ajax</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/848b5913-60a0-4147-bf26-979c7222125d-480p.mp4"/>
          <figcaption>Ajax trenował przed meczem z Chelsea</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/4e81839d-fbe9-404e-a8e4-c3ed767a7c75-480p.mp4"/>
          <figcaption>Ajax - Chelsea</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d7cf9026-9c1e-41a2-9ccb-d4cf99a17531-480p.mp4"/>
          <figcaption>Piłkarze Chelsea trenują przed meczem z Ajaksem w Lidze...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/44968aece94f667e4095002d140b5896/10644a69-ab78-4462-8ba6-e960e9a243eb-480p.mp4"/>
          <figcaption>Ajax Amsterdam po 5 latach wrócił na tron</figcaption>
        </figure>
        <figcaption>Chelsea i Ajax potrafią zadbać o emocje Foto: Getty Images | Video: Getty Images</figcaption>
      </slideshow>
      <h3>Osiem goli, w tym dwa samobójcze, dwie czerwone kartki, fenomenalne tempo i emocje od pierwszej do ostatniej minuty. Po spotkaniu będącym idealną promocją piłki nożnej Chelsea zremisowała na Stamford Bridge 4:4 z Ajaksem w 4. kolejce grupy H Ligi Mistrzów.</h3>
      <related>
        <a href="https://eurosport.tvn24.pl/pilka-nozna,105/nieskuteczne-napoli-zaprzepascilo-szanse-na-awans,983216.html"/>
      </related>
      <p>Drużyny ze stolicy Anglii i Holandii spotkały się już dwa tygodnie wcześniej. Wtedy jednak z dużej chmury spadł mały deszcz. W Amsterdamie padła tylko jedna bramka, którą zdobył w końcówce dla Chelsea Michy Batshuayi. Najwidoczniej obie ekipy postanowiły wszystko, co najlepsze i najbardziej emocjonujące, zostawić na rewanż.</p>
      <h3>Nic już złego nie miało się stać</h3>
      <p>Ajax i Chelsea zachwycały kibiców już od pierwszych minut. Dokładnie od drugiej, gdy Tammy Abraham przeciął centrę Quincy’ego Promesa z rzutu wolnego i strzelił gola samobójczego. Odpowiedź Chelsea była natychmiastowa, już po 180 sekundach z rzutu karnego trafił Jorginho. Dwie bramki w pierwszych pięć minut były tylko szaloną zapowiedzią tego, co nadeszło w dalszej części meczu.</p>
      <p>Gdy po dziesięciu minutach gry drugiej połowy do bramki trafiał Donny van de Beek, Ajax miał wszystko pod kontrolą. Półfinaliści tegorocznej Ligi Mistrzów prowadzili wówczas już 4:1 i wydawało się, że absolutnie nic nie może się im tego wieczora stać.</p>
      <related>
        <a href="https://eurosport.tvn24.pl/pilka-nozna,105/inter-oszolomiony-niesamowita-pogon-borussii-dortmund,983207.html"/>
      </related>
      <p>Przy dwóch wcześniejszych golach Holendrów palce maczał Hakim Ziyech. Najpierw asystował przy trafieniu Promesa, później uderzył fenomenalnie z rzutu wolnego w słupek, po czym piłka po drodze odbiła się od Kepy Arrizabalagi i wpadła do siatki.</p>
      <h3>Oddać się szaleństwu</h3>
      <p>Gospodarze bardzo szybko wzięli się do pracy i w pełni oddali się szaleństwu, które narzucił Ajax. Już po ośmiu minutach zaczęli zmniejszać straty za sprawą trafienia Cesara Azpilicuety, a już po dwunastu kolejnych złapali kontakt z gośćmi. Po raz kolejny z karnego trafił Jorginho, lecz tym razem o wiele ważniejsze było to, co poprzedziło jedenastkę. Z boiska wylecieli wówczas Daley Blind i Joel Veltman, obaj za drugie żółte kartki. Chelsea musiała ten dzień skończyć chociaż z punktem.</p>
      <p>Fenomenalny wieczór na Stamford Bridge, z marszu kandydujący do miana meczu sezonu, zwieńczył kwadrans przed końcem Reece James. Dobił wówczas główkę Kurta Zoumy, która zatrzymała się na poprzeczce.</p>
      <p>
        <b>Chelsea - Ajax Amsterdam 4:4 (1:3)</b>
      </p>
      <p>Bramki: dla Chelsea - Jorginho dwie (5-karny, 71-karny), Cesar Azpilicueta (63), Reece James (74); dla Ajaksu - Tammy Abraham (2-samob.), Quincy Promes (20), Kepa Arrizabalaga (35-samob.), Donny van de Beek (55).</p>
      <p>Czerwone kartki: Daley Blind (Ajax, 68), Joel Veltman (Ajax, 69).</p>
      <p>Sędzia: Gianluca Rocchi (Włochy).</p>
      <p><b>Wyniki wtorkowych meczów 4. kolejki Ligi Mistrzów: </b><br/><b>grupa E</b><br/>SSC Napoli - FC Salzburg 1:1 (1:1)<br/>Liverpool - KRC Genk 2:1 (1:1)<br/><b>grupa F</b><br/>Barcelona - Slavia Praga 0:0<br/>Borussia Dortmund - Inter Mediolan 3:2 (0:2)<br/>Bramki: Martinez (5.), Vecino (40.) - Hakimi (51.), (77.), Brandt (64.)<br/><b>grupa G</b><br/>Zenit Sankt Petersburg - RB Lipsk 0:2 (0:1) <br/>Olympique Lyon - Benfica Lizbona 3:1 (2:0)<br/><b>grupa H</b><br/>Chelsea Londyn - Ajax Amsterdam 4:4 (1:3)<br/>Valencia - Lille OSC 4:1 (0:1)</p>
      <p>Autor: mb / Źródło: Eurosport</p>
    </article>
  </body>
</html>