<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/genprokuror-ziznavsya-chomu-naspravdi-zvilniv-gorbatyuka-637957.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T23:58:00+00:00"/>
    <meta property="og:title" content="Генпрокурор зізнався, чому насправді звільнив Горбатюка"/>
    <meta property="og:description" content="Горбатюку вигідний конфлікт, зазначив Рябошапка"/>
  </head>
  <body>
    <article>
      <h1>Генпрокурор зізнався, чому насправді звільнив Горбатюка</h1>
      <address>
        <time datetime="2019-11-05T23:58:00+00:00">05 Nov 2019, 23:58</time>
      </address>
      <h4>Горбатюку вигідний конфлікт, зазначив Рябошапка</h4>
      <p>Генеральний прокурор України Руслан Рябошапка вважає колишнього начальника управління спеціальних розслідувань ГПУ Сергія Горбатюка неефективним та людиною, якій вигідний конфлікт.</p>
      <p>Про це повідомляє видання «Лівий берег».</p>
      <p>Так, генпрокурор заявив, що він особисто сидів з Горбатюком і його колегами і пояснював впродовж кількох годин, «що таке атестація, як і чому вона відбувається», але «Горбатюк послухав і зробив по-своєму».</p>
      <p>«Чому так вчинив? Очевидно, що Горбатюку вигідний конфлікт. Горбатюк і конфлікт — це синоніми. Ми не можемо поставити знак рівності між Горбатюком і ефективністю, результатом роботи, але «Горбатюк» дорівнює «конфлікт». Постійне створення з себе образу жертви дає можливість захищатися від усіх», — сказав Рябошапка.</p>
      <p>Рябошапка наголосив, що у своїх твердженнях покладається на статистику роботи Управління спецрозслідувань, яке очолював Горбатюк.</p>
      <p>«Із 14,5 тисяч томів справ, напрацьованих за 5,5 років, 8 тисяч стосуються подій на Майдані. А решта — незрозуміло чого.Там — хтозна-що. Тобто половину свого робочого часу вони займалися не тим, чим повинні були», — додав очільник ГПУ.</p>
      <p>Раніше Рябошапка заявляв, що після звільнення з ГПУ керівника управління спецрозслідувань Сергія Горбатюка ефективність розслідування справ Майдану значно підвищиться.</p>
      <p>Нагадаємо, розслідуванням злочинів, пов’язаних з масовими протестами в 2013 – 2014 роках, <a href="https://glavcom.ua/news/spravi-maydanu-teper-rozsliduvatime-dbr--636474.html">займеться підрозділ у структурі Державного бюро розслідувань</a>.</p>
      <p>Як повідомлялося, <a href="https://glavcom.ua/news/truba-rozpoviv-chi-zmozhe-gorbatyuk-pereyti-na-robotu-u-derzhbyuro-rozsliduvan-636588.html">голова Державного бюро розслідувань пояснив, як працюватиме законопроєкт</a>, згідно з яким, слідчі Генпрокуратури, які розслідують справи Майдану, перейдуть до Держбюро за спрощеною процедурою.</p>
    </article>
  </body>
</html>