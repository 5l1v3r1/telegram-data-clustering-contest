<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118924-szs-vucic-izvrsio-suspenziju-drzave-slanjem-placenih-kriminalnih-grupa-na-gradjane?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T23:05:04+00:00"/>
    <meta property="og:title" content="SzS: Vučić izvršio suspenziju države slanjem plaćenih kriminalnih grupa na gradjane"/>
    <meta property="og:description" content="Savez za Srbiju (SzS) saopštio je večeras da je predsednik Srbije Aleksandar Vučić &quot;zvanično&quot; suspendovao državu i zvanične institucije, jer je ispred zgrade RTS-a, gde su se tokom njegovog gostovanja u emisiji Upitnik okupile pristalice udruženja Jedan od pet miliona i SzS poslao &quot;plaćene kriminalne grupe&quot;.&quot;Na najavljenu akciju studenata Beogradskog univerziteta 'Pitajte Vučića ono što RTS neće', koja je imala za cilj da još jednom ukaže na potpunu neslobodu medija u Srbiji, Aleksandar Vučić je odgovorio suspenzijom zakona, institucija i same države&quot;, naveo je SzS u saopštenju.Taj opozicioni savez je saopštio da je Vučić &quot;na ulice Beograda izveo plaćene kriminalne grupe i parapolicijske formacije&quot; čiji su pripadnici &quot;formirali kordon sa svih strana zgrade RTS-a, blokirali telima Aberdarevu ulicu, odbili da pokažu bilo kakvo službeno obeležje, sprečili gradjane da se slobodno kreću, sprečili medije da se kreću i izveštavaju sa lica mesta, fizički napali i tukli okupljene gradjane&quot;.&quot;Sada već karakteristična Vučićeva…"/>
  </head>
  <body>
    <article>
      <h1>SzS: Vučić izvršio suspenziju države slanjem plaćenih kriminalnih grupa na gradjane</h1>
      <address>
        <time datetime="2019-11-05T23:05:04+00:00">05 Nov 2019, 23:05</time>
      </address>
      <slideshow>
        <figure>
          <img src="https://static.beta.rs/thumbs/Beta-dlczki9wgg.556x371.jpg"/>
        </figure>
        <figure>
          <img src="https://static.beta.rs/thumbs/Beta-aaspl4k91w.556x371.jpg"/>
        </figure>
        <figure>
          <img src="https://static.beta.rs/thumbs/Beta-zuabpwmyb1.556x371.jpg"/>
        </figure>
        <figure>
          <img src="https://static.beta.rs/thumbs/Beta-52lzqlcmez.659x371.jpg"/>
        </figure>
      </slideshow>
      <p>Savez za Srbiju (SzS) saopštio je večeras da je predsednik Srbije Aleksandar Vučić "zvanično" suspendovao državu i zvanične institucije, jer je ispred zgrade RTS-a, gde su se tokom njegovog gostovanja u emisiji Upitnik okupile pristalice udruženja Jedan od pet miliona i SzS poslao "plaćene kriminalne grupe".<br/><br/>"Na najavljenu akciju studenata Beogradskog univerziteta 'Pitajte Vučića ono što RTS neće', koja je imala za cilj da još jednom ukaže na potpunu neslobodu medija u Srbiji, Aleksandar Vučić je odgovorio suspenzijom zakona, institucija i same države", naveo je SzS u saopštenju.<br/><br/>Taj opozicioni savez je saopštio da je Vučić "na ulice Beograda izveo plaćene kriminalne grupe i parapolicijske formacije" čiji su pripadnici "formirali kordon sa svih strana zgrade RTS-a, blokirali telima Aberdarevu ulicu, odbili da pokažu bilo kakvo službeno obeležje, sprečili gradjane da se slobodno kreću, sprečili medije da se kreću i izveštavaju sa lica mesta, fizički napali i tukli okupljene gradjane".<br/><br/>"Sada već karakteristična Vučićeva pratnja, sastavljena od odreda ćelavih i nabildovanih batinaša sa kapuljačama, formirajući dva kordona držala je gradjane, nezadovoljne cenzurom na Javnom servisu, bez mogućnosti da se kreću", stoji u saopštenju.<br/><br/>SzS je upozorio gradjane Srbije i medjunarodnu javnost, da takvi Vučićevi postupci "jasno ukazuju na njegovu spremnost da izazove sukobe gradjana i njegovih paramilitarnih privatnih falangi, od kojih će gradjani biti prinudjeni da se brane" i da će Vučić "lično biti odgovoran za sve što se dogodi u narednom periodu".<br/><br/>U saopštenju SzS stoji i da je večerašnja studentska akcija ispred RTS-a u svim medijima pod Vučićevom kontrolom proglašena "ugrožavanjem bezbednosti predsednika", "najavom atentata" "pozivom na linč predsednika" i "nadolazećim fašizmom".<br/><br/>"Aleksandar Vučić je večeras na studente i slobodne gradjane izveo svoje plaćene kriminalce i batinaše. Ovaj čin predstavlja potpunu zamenu demokratije, države i institucija, silom, kriminalom i privatnim Vučićevim falangama. Pritisnut aferama i razotkrvenom korupcijom i kriminalom, u koji su umešani i članovi Vlade i on lično, Vučić pribegava proizvodnji lažnih vesti, afera, incidenata i sukoba", dodaje se u saopštenju.</p>
    </article>
  </body>
</html>