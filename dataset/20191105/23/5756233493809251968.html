<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620129/%D8%AA%D8%B1%D8%A7%D9%85%D9%BE-%D8%A8%D9%87-%D8%AA%D9%88%D8%A7%D9%81%D9%82-%D8%AF%D9%88%D9%84%D8%AA-%D9%85%D8%B3%D8%AA%D8%B9%D9%81%DB%8C-%DB%8C%D9%85%D9%86-%D9%88-%D8%AC%D8%AF%D8%A7%DB%8C%DB%8C-%D8%B7%D9%84%D8%A8%D8%A7%D9%86-%D8%AC%D9%86%D9%88%D8%A8-%D9%88%D8%A7%DA%A9%D9%86%D8%B4-%D9%86%D8%B4%D8%A7%D9%86-%D8%AF%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T23:20:00+00:00"/>
    <meta property="og:title" content="ترامپ به توافق دولت مستعفی یمن و جدایی طلبان جنوب واکنش نشان داد"/>
    <meta property="og:description" content="رئیس جمهور آمریکا روز سه‌شنبه در پیامی در توئیتر به توافق میان دولت مستعفی یمن و جدایی طلبان در جنوب این کشور واکنش نشان داد."/>
  </head>
  <body>
    <article>
      <h1>ترامپ به توافق دولت مستعفی یمن و جدایی طلبان جنوب واکنش نشان داد</h1>
      <address>
        <time datetime="2019-11-05T23:20:00+00:00">05 Nov 2019, 23:20</time>
      </address>
      <p>
        <i>رئیس جمهور آمریکا روز سه‌شنبه در پیامی در توئیتر به توافق میان دولت مستعفی یمن و جدایی طلبان در جنوب این کشور واکنش نشان داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«دونالد ترامپ» رئیس جمهور آمریکا روز سه‌شنبه به توافق میان دولت مستعفی یمن و جدایی طلبان جنوب این کشور برای پایان دادن به درگیری در مناطق جنوب یمن استقبال کرد.</p>
      <p>وی در پیامی توئیتری نوشت: «یک آغاز بسیار خوب! لطفا همه سخت کار کنید تا به یک توافق نهایی برسید.»</p>
      <p>غروب روز سه‌شنبه مراسم امضای توافق میان دولت مستعفی منصور هادی و شورای انتقالی جنوب که هر کدام به ترتیب منافع دولت سعودی و امارات را در جنوب یمن پیش می‌برند، سرانجام پس از دو بار تعویق، در شهر ریاض برگزار شد.</p>
      <p>پس از امضای این توافق، سخنگوی دولت منصور هادی گفت که دولت جدید به زودی در مقابل «منصور هادی» ادای سوگند خواهد کرد.</p>
      <p>در پیش‌نویس توافق مذکور آمده است: تشکیل دولت تکنوکرات به نحوی که وزرای آن از ۲۴ نفر تعدی نکند. رئیس‌جمهور این وزرا را پس از مشورت با نخست‌وزیر و طیف‌های سیاسی انتخاب می‌کند و ۵۰ درصد کرسی‌های وزارتی را حداکثر طی مدت ۴۵ روز از امضای توافق به جنوبی‌ها (نیروهای وابسته به امارات) می‌دهد؛ باید شخصیت‌هایی انتخاب شوند که در هیچ اقدام جنگی یا تحریک‌آمیزی طی حوادث عدن، ابین و شبوه دست نداشته باشند.</p>
    </article>
  </body>
</html>