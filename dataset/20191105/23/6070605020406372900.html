<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/opinio/Enric-Casanovas_0_2339166085.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T23:00:00+00:00"/>
    <meta property="og:title" content="Enric Casanovas (1924)"/>
    <meta property="og:description" content="Article íntegre de Josep Maria de Sagarra (Barcelona, 1894-1961) a La Mà Trencada (6-XI-1924), revista d’art. El primer número, que va sortir avui fa noranta-cinc anys, l’obria aquest text relacionat amb la imatge de la portada: una escultura d’Enric Casanovas i Roy (Barcelona, 1882-1948), obra que ara forma part del fons del Museu Nacional d’Art de Catalunya. L’escultor Enric Casanovas, un dels exponents del noucentisme artístic, es va exiliar a França el 1939 i va tornar a Catalunya el 1943, cinc anys abans de morir. La Mà Trencada era una publicació quinzenal, dirigida i editada per Joan Merli i Pahissa (Barcelona, 1901-1995), marxant i promotor d’art. Va col·laborar durant la guerra amb el Comissariat de Propaganda i es va exiliar a Buenos Aires, on va reprendre les seves activitats editorials."/>
  </head>
  <body>
    <article>
      <h1>Enric Casanovas (1924)</h1>
      <h2>Article íntegre de Josep Maria de Sagarra (Barcelona, 1894-1961) a La Mà Trencada (6-XI-1924), revista d’art. El primer número, que va sortir avui fa noranta-cinc anys, l’obria aquest text relacionat amb la imatge de la portada: una escultura d’Enric Casanovas i Roy (Barcelona, 1882-1948), obra que ara forma part del fons del Museu Nacional d’Art de Catalunya. L’escultor Enric Casanovas, un dels exponents del noucentisme artístic, es va exiliar a França el 1939 i va tornar a Catalunya el 1943, cinc anys abans de morir. La Mà Trencada era una publicació quinzenal, dirigida i editada per Joan Merli i Pahissa (Barcelona, 1901-1995), marxant i promotor d’art. Va col·laborar durant la guerra amb el Comissariat de Propaganda i es va exiliar a Buenos Aires, on va reprendre les seves activitats editorials.</h2>
      <address>
        <time datetime="2019-11-05T23:00:00+00:00">05 Nov 2019, 23:00</time>
      </address>
      <p>Al món, segons la meva manera de veure la qüestió, hi ha hagut dues menes d’escultura. L’escultura amb una intenció que s’atura en la forma, i l’escultura amb una intenció que se’n va més enllà de la forma. Aquesta darrera és la que els alemanys anomenen escultura expressionista. L’escultura que s’atura en la forma va trobar una solució perfecta i insuperable en la Grècia de Pericles. L’altra escultura, que és la que podríem anomenar romàntica, cristiana, no grega en una paraula, ha arribat a moments culminants de suggestió i d’emoció però no ha tingut mai la plenitud ni l’equilibri de l’escultura grega. Entre nosaltres viu avui dia un escultor, nat escultor per obra i gràcia de Les Tres Gràcies; aquest escultor és l’Enric Casanovas, potser l’únic, que conscientment o inconscientment segueix aquella orientació que a l’art escultòric varen donar-li els grecs de la bona època. La intenció de l’escultura d’en Casanovas s’atura en la forma, és una escultura anti-expressionista. I és que la forma bella té per si mateixa tanta quantitat emotiva que no necessita de l’expressió ni de l’esperit que anima la forma. En l’escultura grega i en l’escultura d’en Casanovas s’exalta la bellesa de l’animal, no la intensitat ni la gràcia de l’ànima. En Casanovas ha cercat un tipus de bellesa animal d’un sentit racial i puríssim que a mi em sembla perfecte. Ha sabut traduir a la pedra tota la tremolor i tota la dignitat d’aquesta forma externa, prescindint de l’expressió i de la intenció. En aquest sentit en Casanovas és un gran clàssic, i això és el millor elogi que jo sabria fer d’un escultor.</p>
    </article>
  </body>
</html>