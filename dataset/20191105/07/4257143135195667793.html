<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/05/europaba-kuld-iszlam-allam-harcosokat-torokorszag"/>
    <meta property="og:site_name" content="infostart"/>
    <meta property="article:published_time" content="2019-11-05T07:07:18+00:00"/>
    <meta property="og:title" content="Európába küld Iszlám Állam-harcosokat Törökország"/>
    <meta property="og:description" content="Haza akarja küldeni a területétől megfosztott Iszlám Állam külföldi harcosait Törökország. Őket eddig az észak-szíriai kurd erők tartották táborokban, de most a törökök azzal szembesülnek, hogy nekik kell dönteni sorsukról."/>
  </head>
  <body>
    <article>
      <h1>Európába küld Iszlám Állam-harcosokat Törökország</h1>
      <address><time datetime="2019-11-05T07:07:18+00:00">05 Nov 2019, 07:07</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/08/torokorszag-hetfon-megkezdi-az-elfogott-terroristak-europaba-kuldeset"/>
      </related>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/01/megkezdodott-az-orosz-torok-kozos-jarorozes-eszakkelet-sziriaban"/>
        <a href="https://infostart.hu/kulfold/2019/10/31/megneveztek-az-iszlam-allam-uj-vezetojet"/>
        <a href="https://infostart.hu/kulfold/2019/10/31/videon-az-iszlam-allam-vezetojenek-likvidalasa"/>
      </related>
      <h3>Haza akarja küldeni a területétől megfosztott Iszlám Állam külföldi harcosait Törökország. Őket eddig az észak-szíriai kurd erők tartották táborokban, de most a törökök azzal szembesülnek, hogy nekik kell dönteni sorsukról.</h3>
      <p>Élesen bírálta az európai országokat a török belügyminiszter, amiért szerinte „elfogadhatatlan és felelőtlen” módon nem foglalkoznak a Szíriában elfogott 10 ezer külföldi ügyével, akik vagy az Iszlám Állam oldalán harcoltak, vagy</p>
      <p>
        <mark>a militánsok ideológiáját osztó feleségek.</mark>
      </p>
      <p>A harcosok jelentős része európai országból érkezett, ott született és felnőtt muszlim volt, akiket a saját társadalomban megtapasztalt ellenségesség, az életcél keresése és a dzsihadisták intenzív propagandája indított útnak.</p>
      <p>Körülbelül 800 dzsihadista fogolynak sikerült megszökni az észak-szíriai török hadművelet idején, amikor kiszorították a térségből a korábban az amerikaiakkal szövetséges kurd erőket. Volt, akit időközben ismét elfogtak – így két olyan britet, akiket amerikai túszok megölésével gyanúsítanak.</p>
      <blockquote>„Nem vagyunk szálloda. Visszaküldjük az elfogott Daes-tagokat az országaikba”</blockquote>
      <p>– mondta Süleyman Soylu török belügyminiszter, a brutalitásáról elhíresült Iszlám Állam arab nevét használva.</p>
      <p>Korábban a szíriai amerikai kontingens nagy részét kivonó Donald Trump elnök is azt sürgette, hogy az európai országok fogadják vissza az egykori kalifátusba érkezett harcosaikat.</p>
      <p>„Ha nem veszik vissza, akkor valószínűleg a határra visszük őket, és akkor újra el kell majd fogniuk ezeket az embereket” – tette hozzá. Trump kizárta azt is, hogy a Kuba csücskén található, guantanamói amerikai támaszponton tarthatnák fogva az Iszlám Állam-harcosokat.</p>
      <blockquote>„Azt kérdezik tőlünk, miért nem tartjuk fogva őket ott 50 évig és miért nem költünk rájuk dollármilliárdokat? És én erre azt mondom, nem, ti vegyétek vissza őket!”</blockquote>
      <p>– mondta még.</p>
      <p>Egyes szakértők azt mondják: mivel a térségben nincsenek európai diplomaták, nehéz meghatározni, hogy egy-egy fogoly mely országból érkezett, és nehéz őket elvinni, mivel nincsenek kiadatási szerződések. „Ez nem olyan könnyű dolog, mint ahogy Amerikában képzelik” – idézte az Independent című lap Heiko Maas német külügyminisztert.</p>
      <p>Közben a belga és brit hatóságok megismételték, hogy szerintük szélsőséges állampolgáraikat Szíriában és Irakban kell bíróság elé állítani. A nyugat-európai országok hozzáállása eddig jobbára az volt, hogy nem veszik vissza sem a harcosokat, sem feleségeiket. A brit belügyminisztérium az Euronewsnak válaszolva azt írta: „a prioritás a brit polgárok védelme, aki a Daes oldalán harcolt, azt lehetőség szerint azon a joghatósági területen kell bíróság elé állítani, ahol elkövette a bűncselekményeket”. Ezt úgyis lehet értelmezni, mintha a britek által diktatúrának tartott szíriai Aszad-rendszer dolga lenne az igazságszolgáltatás.</p>
      <p>Ellentmondásos az is, hogy nemrég a brit terrortörvények alapján otthon elítéltek egy brit férfit, aki az Iszlám Állam ellen, a kurd erők oldalán harcolt Szíriában.</p>
      <p>
        <i>Nyitókép: MTI/AP/Lefterisz Pitarakisz</i>
      </p>
      <p>
        <b>Kapcsolódó hang</b>
      </p>
      <p>A törökök hazaküldik Európába a külföldi IÁ-harcosokat</p>
      <figure>
        <audio src="https://infostart.hu/audio/00004/00004de9b.mp3"/>
      </figure>
      <p> </p>
    </article>
  </body>
</html>