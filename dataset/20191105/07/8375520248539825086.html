<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/odesa/news/v-odesi-pokrashchilisya-pokazniki-diagnostiki-ta-likuvannya-vil-infekciji-637734.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T07:58:48+00:00"/>
    <meta property="og:title" content="В Одесі покращилися показники діагностики та лікування ВІЛ-інфекції"/>
    <meta property="og:description" content="Одеса наблизилася до досягнення цілей глобальної ініціативи Fast Track Cities по діагностиці та призначенню лікування пацієнтам з ВІЛ"/>
  </head>
  <body>
    <article>
      <h1>В Одесі покращилися показники діагностики та лікування ВІЛ-інфекції</h1>
      <address>
        <time datetime="2019-11-05T07:58:48+00:00">05 Nov 2019, 07:58</time>
      </address>
      <h4>Одеса наблизилася до досягнення цілей глобальної ініціативи Fast Track Cities по діагностиці та призначенню лікування пацієнтам з ВІЛ</h4>
      <p>На апаратній нараді в одеській мерії директор міського департаменту охорони здоров'я Олена Якименко представила інформацію про хід реалізації ініціативи Fast Track в Одесі.</p>
      <p>Одеса приєдналася до міжнародної ініціативи Fast Track Cities щодо прискорення процесів у подоланні епідемії СНІДу у великих містах.</p>
      <p>Метою проєкту є досягнення показників «90-90-90»: 90% людей, що живуть з ВІЛ, знають про свій ВІЛ-статус; 90% людей, які знають про свій ВІЛ-позитивний статус, отримують лікування; 90% людей, які отримують лікування, мають невизначуване вірусне навантаження і не можуть передати ВІЛ іншій людині.</p>
      <p>Для досягнення поставлених цілей в Одесі прийнята і реалізується Міська цільова програма протидії ВІЛ-інфекції / СНІДу, туберкульозу, гепатитам та наркоманії «Прискорена відповідь Одеса».</p>
      <p>У всіх медзакладах Одеси забезпечено <a href="https://omr.gov.ua/ua/news/217526">доступне тестування на ВІЛ</a> за рахунок коштів міського бюджету. Використання швидких тестів дозволяє протягом 15 хвилин визначити ВІЛ-статус пацієнта, що сприяє поліпшенню постановки на диспансерний облік і призначення лікування пацієнтам з ВІЛ.</p>
      <figure>
        <iframe src="https://www.youtube.com/embed/0SDFHC4o2js" width="580" height="390" data-service="Youtube" scrolling="no"/>
      </figure>
      <p>Раніше при обстеженні на ВІЛ тільки шляхом імуноферментного аналізу з усіх виявлених пацієнтів з ВІЛ лише 69% пацієнтів ставали на диспансерний облік і 41% пацієнтам призначалася антиретровірусна терапія (АРТ). Завдяки використанню швидких тестів і роботі мультидисциплінарних команд у 2019 році показник постановки на диспансерний облік пацієнтів з ВІЛ виріс до 87%, що дозволило наблизитися до досягнення цільових показників ініціативи Fast Track.</p>
      <p>Збільшено фінансування, що виділяється з міського бюджету Одеси на закупівлю тест-систем для обстеження на ВІЛ: з 986 тис. гривень у 2016 році до 3 млн. 252 тис. гривень у 2019 році. За 9 місяців 2019 року тестування на ВІЛ у міських медзакладах Одеси пройшли 22 796 пацієнтів, це більше, ніж за весь 2018 рік, і на 82% більше, ніж за аналогічний період попереднього року.</p>
      <p>До проведення тестування були залучені практично всі заклади охорони здоров'я Одеси. Залучення до роботи громадських організацій, що працюють за принципом «рівний-рівному», дозволило налагодити зв'язок з пацієнтами і не втрачати їх з поля зору.</p>
      <p>Забезпечення доступним тестуванням на ВІЛ у медзакладах Одеси дозволило діагностувати 433 випадки ВІЛ-інфекції за 9 місяців 2019 року. Показник постановки пацієнтів на диспансерний облік збільшився до 87%, порівняно з 73% у 2018 році.</p>
      <p>У кожному медзакладі створені мультидисциплінарні бригади, до складу яких входять заступник головного лікаря з медичної роботи, лікар кабінету «Довіра» Міського центру профілактики та боротьби з ВІЛ / СНІДом і соціальний працівник. При міському департаменті охорони здоров'я створено робочу групу, проводиться щотижневий моніторинг тестування на ВІЛ та направлення ВІЛ-позитивних пацієнтів до спеціалізованих закладів, проводяться візити до медзакладів і аналіз роботи з обстеження на ВІЛ.</p>
      <p>Значно скоротився час між виявленням ВІЛ-позитивного статусу пацієнта і призначенням АРТ. У 2016 році лише 2% пацієнтам з ВІЛ лікування призначалося протягом 14-ти днів з моменту проведення діагностики, а близько половини пацієнтів очікували призначення лікування від одного до трьох місяців. Зараз 25% пацієнтів з ВІЛ починають отримувати АРТ протягом двох тижнів, 76% - протягом місяця. Антиретровірусна терапія надається всім пацієнтам, які перебувають на обліку в міському Центрі СНІДу, безкоштовно і в повному обсязі.</p>
      <p>Для вирішення проблеми недостатнього тестування на ВІЛ груп ризику і їх оточення запропоновано створення локації тестування за межами медзакладів для більшого комфорту пацієнтів. Також для запобігання втратам при передачі пацієнтів з ВІЛ з медзакладів до Центру СНІДу проводиться робота щодо посилення соціального супроводу за рахунок медпрацівників і неурядових організацій, а також поліпшення роботи сімейних лікарів з тестування на ВІЛ та взяття під спостереження пацієнтів, які отримують АРТ-терапію.</p>
      <related>
        <a href="https://glavcom.ua/economics/finances/na-robotu-do-polshchi-yak-ukrajina-pryamuje-do-demografichnoji-katastrofi-ostanni-dani-637730.html"/>
        <a href="https://glavcom.ua/news/top-5-vakansiy-zhovtnya-komu-robotodavci-proponuvali-naybilshu-zarplatu-v-ukrajini-637721.html"/>
        <a href="https://glavcom.ua/news/plyus-40-produktivnosti-u-microsoft-rozpovili-pro-efektivnist-perehodu-na-chotiridenku-637702.html"/>
      </related>
    </article>
  </body>
</html>