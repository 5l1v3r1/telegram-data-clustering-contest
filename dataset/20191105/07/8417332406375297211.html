<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/100Sport/andreidretter/Norsk-lopedronning-ble-hyllet-30-ar-etter-bragden--Jeg-var-aldri-sarlig-velkommen-her-282314b.html"/>
    <meta property="og:site_name" content="adressa.no"/>
    <meta property="article:published_time" content="2019-11-05T07:13:02+00:00"/>
    <meta property="og:title" content="Norsk løpedronning ble hyllet 30 år etter bragden: – Jeg var aldri særlig velkommen her"/>
    <meta property="og:description" content="Ingrid Kristiansen følte seg beæret da hun endelig ble innlemmet i det gode selskap. I mange år ble hun holdt utenfor."/>
  </head>
  <body>
    <article>
      <h1>Norsk løpedronning ble hyllet 30 år etter bragden: – Jeg var aldri særlig velkommen her</h1>
      <address><time datetime="2019-11-05T07:13:02+00:00">05 Nov 2019, 07:13</time> by <a rel="author">Mette Bugge</a></address>
      <p>Ingrid Kristiansen følte seg beæret da hun endelig ble innlemmet i det gode selskap. I mange år ble hun holdt utenfor.</p>
      <aside><a href="https://www.adressa.no/100Sport/andreidretter/javascript:void(0);">Del denne artikkelen på Facebook</a> <a href="https://www.adressa.no/100Sport/andreidretter/javascript:void(0);">Del denne artikkelen på Twitter</a> <a href="https://www.adressa.no/100Sport/andreidretter/javascript:void(0);">Del denne artikkelen på e-post</a></aside>
      <p>Ingrid Kristiansen er kommet i Hall of Fame, som New York Road Runners (NYRR) står bak. Det skjedde i forbindelse med New York City Marathon sist helg, 30 år etter at hun vant løpet etter å ha kommet inn bakveien.</p>
      <p>– Jeg hadde egentlig lurt på når jeg skulle komme dit og få den påskjønnelsen, men jeg har aldri vært særlig velkommen her i New York. Derfor ble jeg overrasket da det virkelig skjedde.</p>
      <p>Hun innrømmer at det er sårt å tenke på at hun nesten aldri ble invitert til dette populære løpet, som Grete Waitz vant ni ganger.</p>
      <p>– Da jeg var på mitt aller beste, fikk jeg invitasjoner fra arrangører over hele verden, men ikke fra New York.</p>
      <h3>Vanskelig å forstå hvorfor</h3>
      <p>Hun trodde at arrangørene var interessert i den aller beste, men det var med unntak av nettopp New York.</p>
      <p>I Chicago derimot, og i Boston, var hun attraktiv for arrangøren, og hun vant begge steder. Det samme gjorde hun flere ganger i London.</p>
      <p>Kristiansen innrømmer at det har vært sårt at hun ikke fikk delta så mange ganger som hun ville i New York.</p>
      <p>– Jeg forstår ikke hvorfor, sier hun.</p>
      <h3>En imponerende liste</h3>
      <p>I de fleste årene på 1980-tallet var hun stor. Verdensrekorden på 2.21,06, som ble satt i London i 1985, sto i 13 år. Verdensrekorden på 10.000 meter, som ble satt i 1986, sto i syv år.</p>
      <p>I en periode hadde hun verdensrekordene både på 5000 meter, 10.000 meter og maraton. Hun er den eneste i verden som har klart det.</p>
      <p>Maraton var hun virkelig en ener i, og da hun likevel i 1989 fikk løpe i verdensmetropolen i USA, året etter at Grete Waitz vant der siste gang, endte det med seier til trønderen på tiden 2.25,30.</p>
      <p>– Jeg hadde som mål at jeg det året skulle vinne både i Boston og New York, og det klarte jeg. Min sponsor, John Hancock, hjalp meg inn bakveien.</p>
      <p>Den store sponsoren kunne sette et visst press på arrangøren.</p>
      <p>Kristiansen løp mange maratonløp i karrieren, og hennes bestetid på 2 timer og 21 minutter er fortsatt det beste en norsk kvinnelig løper har levert på distansen 42 km og 195 meter.</p>
      <h4>Ingrid Kristiansen</h4>
      <p><b>Født:</b> 21. mars 1956</p>
      <p><b>Sivilstand:</b> Gift, tre barn</p>
      <p><b>Klubber: </b>Sportsklubben Freidig, IL Skjalg og BUL</p>
      <p><b>Meritter:</b> Ble verdensmester på 10.000 meter i 1987, og satte i løpet av karrieren fem verdensrekorder på bane. EM-gull og bronse. 8 VM-medaljer, av dem fire gull. Kongepokal i 1985 og 1986. Fikk 24 titler i friidrett, og 8 i langrenn (stafett). Deltok i ski-VM i 1978 på 5 km og ble nummer 21.</p>
      <figure>
        <img src="https://vertical.snd.no/images/2ebfac51-d699-43b2-988d-084f7e6878e0?fit=crop&amp;q=80&amp;w=680"/>
        <figcaption>Kristiansen er i New York City Marathons «Hall of Fame».   Foto: Privat</figcaption>
      </figure>
      <h3>Ble verdens beste</h3>
      <p>I starten av karrieren fikk Kristiansen innbydelser til løpet der Waitz senere ble dronning. Det skjedde blant annet i 1978, da Waitz vant første gang. Da kunne hun ikke BUL-løperen dra på grunn av eksamen. Året etter hadde hun brukket foten og løp bare over broen. I 1980 ble hun treer, toer året etter nummer fem i 1982. Følgende år ble hun mamma.</p>
      <p>Det var fra 1984 frem til og med 1988 at det ikke kom noen invitasjoner. Kristiansen var en periode verdens beste maratonløper.</p>
      <p>– Hun hadde høy status internasjonalt og ble kåret til verdens beste kvinnelige friidrettsutøver to ganger, sier hennes daværende trener Johann Kaggestad.</p>
      <p>Han forstår Kristiansen godt, men vil ikke spekulere i om uteblivelsen av invitasjon skyldes at Grete Waitz hadde slik høy status nettopp i New York.</p>
      <p>Ektemann Arve Kristiansen ble i sin tid så opprørt over behandlingen av kona at han skrev et brev til Norges Idrettsforbund, Norges Friidrettsforbund og Kulturdepartementet, der han mente at dette kunne beskrives som løpsfiksing ikke å invitere henne. <a href="https://www.vg.no/sport/friidrett/i/VmJdV/anklager-kretsen-rundt-grete-waitz-for-loepsfiksing">VG omtalte brevet i 2013.</a></p>
      <h4>Noen seire og høydepunkter</h4>
      <p><b>1984: </b>London 2.24,26</p>
      <p><b>1985:</b> London 2.21,06</p>
      <p><b>1986:</b> Boston, 2.24,55</p>
      <p><b>1986: </b>Chicago 2.27,08</p>
      <p><b>1987:</b> London 2.22,48</p>
      <p><b>1989: </b>Boston 2.24,33</p>
      <p><b>1989:</b> New York City 2.25,30</p>
      <figure>
        <img src="https://vertical.snd.no/images/d5a002f8-13bc-4ff1-9ba7-de29cb5e145a?fit=crop&amp;q=80&amp;w=680"/>
        <figcaption>Ingrid Kristiansen kan juble for seier i New York City Marathon i 1988.  Foto: Adam Stoltman / AP</figcaption>
      </figure>
      <h3>Ble minneverdig</h3>
      <p>Uansett er Ingrid Kristiansen fornøyd med at hun ikke er glemt. Hun forstår at sammenlignet med dagens stjerner, har hun gått ut på dato.</p>
      <p>– De er nye folk i ledelsen i NYRR og de har ikke med seg den gamle historien. Jeg ble overrasket da jeg ble invitert. Det var en ære å komme hit og møte de som nå er i styre og stell i NY Road Runners.</p>
      <p>Hun traff igjen en gammel konkurrent, Joan Benoit, og flere tidligere storløpere.</p>
      <p>– Det ble mye mimring.</p>
      <p><b>PS:</b> Disse fire løperne ble æret med Hall of Fame i 2019. Marílson Gomes dos Santos, Meb Keflezighi, Ingrid Kristiansen og Mary Wittenberg.</p>
    </article>
  </body>
</html>