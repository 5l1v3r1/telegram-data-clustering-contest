<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/ipa-synelifthi-27xronos-ekstremistis-antisimitis-sxediaze-vomvistiki-epithesi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T07:53:20+00:00"/>
    <meta property="og:title" content="ΗΠΑ : Συνελήφθη 27χρονος εξτρεμιστής αντισημίτης – Σχεδίαζε βομβιστική επίθεση"/>
    <meta property="og:description" content="Εξτρεμιστής αντισημίτης 27 ετών συνελήφθη και του απαγγέλθηκαν κατηγορίες για τον σχεδιασμό και την προετοιμασία βομβιστικής επίθεσης εναντίον συναγωγής στο Κολοράντο, ανακοίνωσαν χθες Δευτέρα οι υπηρεσίες του ομοσπονδιακού εισαγγελέα αυτής της Πολιτείας των δυτικών ΗΠΑ."/>
  </head>
  <body>
    <article>
      <h1>ΗΠΑ : Συνελήφθη 27χρονος εξτρεμιστής αντισημίτης – Σχεδίαζε βομβιστική επίθεση</h1>
      <h2>Εξτρεμιστής αντισημίτης 27 ετών συνελήφθη και του απαγγέλθηκαν κατηγορίες για τον σχεδιασμό και την προετοιμασία βομβιστικής επίθεσης εναντίον συναγωγής στο Κολοράντο, ανακοίνωσαν χθες Δευτέρα οι υπηρεσίες του ομοσπονδιακού εισαγγελέα αυτής της Πολιτείας των δυτικών ΗΠΑ.</h2>
      <address><time datetime="2019-11-05T07:53:20+00:00">05 Nov 2019, 07:53</time> by <a rel="author">ΤοΒΗΜΑ Team</a></address>
      <p>Εξτρεμιστής αντισημίτης 27 ετών συνελήφθη και του απαγγέλθηκαν κατηγορίες για τον σχεδιασμό και την προετοιμασία βομβιστικής επίθεσης εναντίον συναγωγής στο Κολοράντο, ανακοίνωσαν χθες Δευτέρα οι υπηρεσίες του ομοσπονδιακού εισαγγελέα αυτής της Πολιτείας των δυτικών ΗΠΑ.</p>
      <p>Σύμφωνα με το κατηγορητήριο ο Ρίτσαρντ Χόλτζερ σκόπευε να καταστρέψει τη συναγωγή Temple Emanuel στην πόλη όπου ζούσε, την Πουέμπλο, σε μια περιοχή 150 χιλιόμετρα νότια του Ντένβερ.</p>
      <p>
        <a href="https://www.in.gr/2019/11/05/greece/ponokefalos-stin-el-apo-tis-epitheseis-antieksousiaston-ektakta-metra/">Διαβάστε ακόμη : «Πονοκέφαλος» στην ΕΛ.ΑΣ. από τις επιθέσεις αντιεξουσιαστών</a>
      </p>
      <p>Ο νεαρός σχεδίαζε να διαπράξει ένα «έγκλημα μίσους» που ανταποκρίνεται επίσης στα κριτήρια με τα οποία ορίζονται υποθέσεις «εσωτερικής τρομοκρατίας», ανέφεραν σε ανακοίνωσή τους οι υπηρεσίες του εισαγγελέα.</p>
      <p>Εάν καταδικαστεί, ο ύποπτος αντιμετωπίζει μέγιστη ποινή 20ετούς κάθειρξης.</p>
      <p>«Αφού επισκέφθηκε τον Ναό του Εμμανουήλ και παρατήρησε τους εβραίους πιστούς, ο Χόλτζερ, ο οποίος αυτοπεριγράφεται ως σκίνχεντ και οπαδός της θεωρίας περί ανωτερότητας της λευκής φυλής, είπε σε μυστικούς πράκτορες του FBI [σ.σ. του Ομοσπονδιακού Γραφείου Έρευνας] πως ήθελε να κάνει κάτι για να δείξει στους Εβραίους ότι δεν είναι καλοδεχούμενοι στην Πουέμπλο και ότι πρέπει να φύγουν ή θα πεθάνουν», εξηγείται στην ανακοίνωση.</p>
      <p>Ο ύποπτος είπε επανειλημμένα στους ομοσπονδιακούς μυστικούς πράκτορες ότι μισεί τους Εβραίους και ότι τάσσεται υπέρ ενός «ιερού φυλετικού πολέμου» πριν δηλώνει πως θα χρησιμοποιούσε εκρηκτικά εναντίον της συναγωγής, για να τη «σβήσει από τον χάρτη».</p>
      <p>Στο κατηγορητήριο γίνεται λόγος για μηνύματα που είχαν αναρτηθεί σε διάφορους λογαριασμούς στον ιστότοπο κοινωνικής δικτύωσης Facebook από τον Χόλτζερ, που καυχιέται ότι ήταν άλλοτε μέλος της Κου Κλουξ Κλαν. «Θα ήθελα το Ολοκαύτωμα να γινόταν στ’ αλήθεια (…). Πρέπει να πεθάνουν», έγραψε την 3η Σεπτεμβρίου.</p>
      <p>Ο ύποπτος είχε πάει επανειλημμένα στη συναγωγή και είχε ζητήσει από τους μυστικούς πράκτορες του FBI να του προμηθεύσουν εκρηκτικά για να βάλει το σχέδιό του σε εφαρμογή, σύμφωνα με τις υπηρεσίες του εισαγγελέα.</p>
      <p>Πριν να τον συλλάβουν, οι ομοσπονδιακοί αστυνομικοί του παρέδωσαν το βράδυ της Παρασκευής αυτοσχέδιες βόμβες που δεν λειτουργούσαν και ψεύτικες ράβδους δυναμίτιδας, που είχε σκοπό να χρησιμοποιήσει μερικές ώρες αργότερα εναντίον της συναγωγής.</p>
      <p>Την 27η Οκτωβρίου 2018, ένδεκα άνθρωποι σκοτώθηκαν από έναν 46χρονο ρατσιστή μέσα στη συναγωγή «Δέντρο της Ζωής» του Πίτσμπεργκ. Επρόκειτο για την πιο πολυαίμακτη επίθεση εναντίον της εβραϊκής κοινότητας των ΗΠΑ.</p>
      <p>Την 27η Απριλίου, 19χρονος που δηλώνει αντισημίτης και ισλαμοφοβικός σκότωσε μια γυναίκα και τραυμάτισε άλλους τρεις ανθρώπους, ανάμεσά τους έναν ραβίνο, ανοίγοντας πυρ με αυτόματο όπλο εναντίον συναγωγής κοντά στο Σαν Ντιέγκο (Καλιφόρνια) την τελευταία ημέρα της εβραϊκής γιορτής του Πάσχα.</p>
      <p>Τα εγκλήματα μίσους στις ΗΠΑ αυξήθηκαν αλματωδώς, κατά 17%, ενώ οι αντισημιτικές επιθέσεις ακόμη περισσότερο, κατά 37%, το 2017, την τελευταία χρονιά για την οποία είναι διαθέσιμα ολοκληρωμένα στατιστικά στοιχεία, σύμφωνα με το FBI.</p>
      <p>Πηγή : ΑΠΕ</p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>