<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/interesno/Zashto-bogatite-hora-kradat-poveche-ot-bednite-911207"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T07:46:00+00:00"/>
    <meta property="og:title" content="Защо богатите хора крадат повече от бедните?"/>
    <meta property="og:description" content="Милионер откраднал две кафе машини във Флорида. Това заглавие обиколи американските медии, защото зв..."/>
  </head>
  <body>
    <article>
      <h1>Защо богатите хора крадат повече от бедните?</h1>
      <address>
        <time datetime="2019-11-05T07:46:00+00:00">05 Nov 2019, 07:46</time>
      </address>
      <p>Милионер откраднал две кафе машини във Флорида. Това заглавие обиколи американските медии, защото звучи необяснимо. Оказало се, че е вярно. На 6 април 2019 г. мъж върнал във веригата Кеймарт две кафе машини, купени от същия магазин по-рано. Едната струвала 154 долара, а другата 55 долара. Парите му били възстановени.</p>
      <p>Оказало се, че в едната кутия мъжът на име Андрю Франсис Липи Трети е сложил спаднала топка за баскетбол, а в другата е опаковал старата си, дълго използвана кафе машина.</p>
      <p>Мъжът бил обвинен за дребна кражба в размер от 100 до 300 долара, което във Флорида не се категоризира като углавно престъпление. Изненадата настъпила, когато медии и власти осъзнали, че същият човек неотдавна си е купил частен остров във Флорида Кийс за 8 милиона долара.</p>
      <p>“Милионерите мислят, че са над закона. Те вярват, че ще им се размине, каквото и да направят.", казва Кабине Бангура от отдела за предотвратяване на загуби на веригата Кеймарт.</p>
      <p>Данните потвърждават това. Статистиката сочи, че един на всеки 11 души е крал нещо от магазина. Детайлни профили на толкова много хора е трудно да се направят, но определено богатите крадат от магазините по-често от бедните, пише вестник Гардиън, цитирани от БГНЕС.</p>
      <p>Хората с доход от 70 хиляди долара годишно, крадат с 30 процента по-често от тези, които изкарват 20 хиляди на година, сочи проучване, публикувано в Американското списание за психология.</p>
      <p>Особено внимание предизвика случай, в който агентка на ФБР беше заловена да краде козметика за около 260 долара от магазин край централата на бюрото във Вирджиния. Тя признала, че прави това често.</p>
      <p>Офицерка от полицията в Ню Йорк наскоро загуби работата си, след като беше хваната да краде. Тя задигнала дрехи за 359 долара, въпреки че заплатата й била 107 809 долара годишно и карала бял мерцедес.</p>
      <p>“Краденето е само на повърхността.", казва експертът Терън Шулман, който изследва това поведение.</p>
      <p>“Травми, тормоз, подтиснати спомени – това мъчи тези хора. Няма нужда да е нещо от миналото. Тежки разводи, банкрути. смъртта на близки хора, такива неща отключват кражбите по магазините. Тези хора се самолекуват и дребните кражби са наркотикът, който са избрали.", допълва Шулман.</p>
      <p>Психолозите определят това поведение като кражби, които не са мотивирани от нужда или желание. Но не всички са убедени. Психологът Стантън Сеймнау казва, че богатите крадци са много по-практични.</p>
      <p>“Тяхната логика е: Защо да го купя, като мога да го открадна?", казва Сеймнау.</p>
      <p>“Винаги е имало опити да се припишат криминалните прояви на нещо външно, на фактори извън личността или на някакво психологическо отклонение. Неосъзнат вик за помощ от човек, който търси наказание. Тези теории са остарели и износени.", казва Стантън Сеймнау.</p>
      <p>Психологът казва, че е имал такъв клиент. Той крадял за забавление и всичко, свързано с кражбата му харесвало.</p>
      <p>“Искаше да открадне, за да победи властите. Наслаждаваше се на елементите на кражбата, като оглеждането на рафтовете, запомняне къде са изходите от магазина и след това идва опита да надхитри персонала и апаратурата им за наблюдение. Това е забавление и изграждане на усещане за самоуважение", описва психологът своя пациент.</p>
      <p>Изследването на йерархията в обществото е дял на психологията, която се фокусира върху богатството, влиянието и привилегиите. Проучвания в тази област показват тенденция – богатите са по неетични и много по-често мамят и крадат, отколкото бедните.</p>
      <p>Наблюдение върху поведението на шофьори показало, че управляващите луксозни автомобили са много по-малко склонни да се съобразят с правилото, че дясностоящия има предимство на натоварено кръстовище, отколкото управляващите по-евтини или по-стари автомобили.</p>
      <p>Друг експеримент показал, че ако на буркан с бонбони се сложи етикет, че е за деца, богатите хора, минаващи покрай него, взимат два пъти повече бонбони, които не им се полагат, от тези с по-скромни финансови възможности.</p>
      <p>Една от теориите за разликите в поведението на хората с различно положение в йерархията на обществото гласи, че по-бедните хора се страхуват да мамят и крадат, защото са по-тясно свързани с общността, в която живеят и се притесняват, да не бъдат засрамени публично.</p>
      <p>От друга страна, богатите изпитват чувство, че нещата им се полагат по право, което дебалансира усещането им за правилно и неправилно.</p>
      <p>Друг аспект на различното поведение е страхът на бедните от властите, какъвто богатите изпитват в по-малка степен. Точно както твърдеше г-н Бангура, отговарящ за загубите в магазина Кеймарт.</p>
    </article>
  </body>
</html>