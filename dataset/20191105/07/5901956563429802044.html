<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/tekme/clanek/lebdi-se-visje-kot-v-devetih-nebesih-245536"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T07:15:00+00:00"/>
    <meta property="og:title" content="Lebdi še višje kot v devetih nebesih"/>
    <meta property="og:description" content="￼LJUBLJANA – Zaradi velike premoči tako moštva kot tudi dirkača je bilo tudi letos pravzaprav le vprašanje časa, kdaj si bo Mercedesov zvezdnik Lewis Hamilton zagotovil že tretji zaporedni ..."/>
  </head>
  <body>
    <article>
      <h1>Lebdi še višje kot v devetih nebesih</h1>
      <h2>Lewis Hamilton slavi že šesti naslov svetovnega prvaka v formuli 1. Od rekorda Michaela Schumacherja ga loči le še ena lovorika.</h2>
      <address><time datetime="2019-11-05T07:15:00+00:00">05 Nov 2019, 07:15</time> by <a rel="author">Miha Šimnovec</a></address>
      <p>￼LJUBLJANA – Zaradi velike premoči tako moštva kot tudi dirkača je bilo tudi letos pravzaprav le vprašanje časa, kdaj si bo Mercedesov zvezdnik <b>Lewis Hamilton</b> zagotovil že tretji zaporedni in skupno šesti naslov svetovnega prvaka v formuli 1. Da se je z novo lovoriko okronal prav v Austinu, je bilo – glede na to, kako je potekalo prvenstvo – po svoje kar pričakovano. Ker se povrhu vsega onstran Atlantika že od nekdaj počuti kakor riba v vodi, bi si za postavitev pike na i težko izbral primernejše prizorišče.<br/><br/>»Če sem iskren, še nisem dojel, kaj mi je uspelo. To še ni prišlo do mene,« je novi stari šampion priznal, potem ko se je po dirki za veliko nagrado ZDA, na kateri je moral priznati premoč le svojemu finskemu moštvenemu sotekmovalcu <b>Valtteriju Bottasu</b>, na hitro oprhal, preoblekel in vnovič stopil pred množico novinarjev. »Počutim se, kot da bi bil v devetih nebesih, ne, če dobro premislim, lebdim bistveno višje,« je pribil 34-letni Anglež in večkrat ponovil, kako zelo se je moral potruditi za osvojitev šestega naslova svetovnega prvaka. »Ne, to še zdaleč ni bil sprehod po parku. Ferrari in Red Bull sta nam namreč dihala za ovratnik, tudi Valtteri je letos naredil velik korak naprej. Lahko celo rečem, da je to moja doslej najtežja sezona v karieri. Če sem želel obdržati primat, sem moral dirkati najbolje, kot znam, oziroma najhitreje, kot zmorem,« je razlagal Hamilton in po kratkem premisleku nadaljeval, da je bilo to zanj najzahtevnejše prvenstvo doslej tudi zaradi izgube <b>Nikija Laude</b>.</p>
      <h3>Čuti, da je Niki nekje blizu</h3>
      <p>»Za naše moštvo je bil izjemno pomemben. Vem, da bi tokrat snel svojo čepico pred nami. Zelo ga pogrešam, vendar čutim, da je vselej z nami. Ravno pred tokratno dirko sem spet videl dva fanta s kapama, kakršno je nosil tudi Niki. Njegov duh bo vedno tu nekje blizu,« se je spomnil legendarnega Avstrijca, ki je preminil 20. maja letos. »Nisem si mislil, da se me bo njegova smrt tako zelo dotaknila. Res sem bil potrt, ko nas je zapustil. Zares sem ga imel rad; večkrat pomislim, kako me je pred leti v hotelu v Singapurju preprič(ev)al, naj prestopim k Mercedesu. Imel je izjemen občutek za humor in kritiko,« je povedal o Laudi.<br/>Seveda se ni mogel izogniti vprašanjem o lovu na rekordno sedmo lovoriko, kolikor jih ima zgolj <b>Michael Schumacher</b>. »Nadvse sem počaščen, da me primerjate z Michaelom, na koncu koncev sem odraščal v spremljanju njegovih dirk. Kar mu je uspelo, je neverjetno. Da bi ga ujel, nikoli ni bil moj cilj. Živel sem pač v prepričanju, da se mu niti približati ni mogoče,« je razkril angleški zvezdnik, pri čemer se ni pozabil zahvaliti vsem, ki so mu tako ali drugače pomagali priti tako daleč. »Izjemno sem hvaležen Mercedesu, ki me podpira od mojega 13. leta. Kakor drugi vrhunski športniki sem tudi jaz le en člen močne verige. Vem sicer, česar vse sem sposoben, a brez te ekipe, ki mi vsako leto znova izdela vrhunski dirkalnik, ne bi mogel unovčiti svoje silne nadarjenosti,« je še dejal Hamilton. </p>
    </article>
  </body>
</html>