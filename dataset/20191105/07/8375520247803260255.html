<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/skandalniy-prokuror-kulik-dobuduvav-poverh-do-elitnogo-budinku-v-kijevi-637729.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T07:51:09+00:00"/>
    <meta property="og:title" content="Скандальний прокурор Кулик добудував поверх до елітного будинку в Києві"/>
    <meta property="og:description" content="Житлова площа, яка раніше складала понад 400 квадратних метрів, була збільшена щонайменше вдвічі"/>
  </head>
  <body>
    <article>
      <h1>Скандальний прокурор Кулик добудував поверх до елітного будинку в Києві</h1>
      <address>
        <time datetime="2019-11-05T07:51:09+00:00">05 Nov 2019, 07:51</time>
      </address>
      <h4>Житлова площа, яка раніше складала понад 400 квадратних метрів, була збільшена щонайменше вдвічі</h4>
      <p>Над житловим комплексом «Дипломат Хол», що на Жилянській, 59 в Києві, без дозвільних документів добудовують цілий поверх, доступ до якого матиме лише прокурор Генпрокуратури Костянтин Кулик та матір його дітей Ірина Німець. Про це йдеться у сюжеті Олександра Курбатова для <a href="https://bihus.info/skandalniy-prokuror-kulik-bez-dozvoliv-dobuduvav-ciliy-poverkh-u-kiivskomu-zhk?fbclid=IwAR1hrMPnK4D8wmXwSFXsgfLZSXJ2o83LWsfjE4dg18SayypmEmVU1q95NWU">Bihus.Info</a>.</p>
      <p>Кулик та Ірина Німець володіють двома квартирами у «Дипломат Холі». Німець, відповідно до інформації з Держреєстру нерухомості, також є власницею 88 квадратних метрів на даху будинку. Доступ сюди є лише у цих двох людей. Цю інформацію журналістам підтвердили і в керуючій компанії, яка обслуговує будинок. </p>
      <p>Будівельні роботи по зведенню нового поверху почалися ще у 2015 році, коли Костянтин Кулик був військовим прокурором сил АТО. Саме тоді Костянтин Кулик став першим в Україні посадовцем, якого<a href="https://nabu.gov.ua/nezakonne-zbagachennya-viyskovogo-prokurora-syl-ato"> звинуватили у незаконному збагаченні</a>.</p>
      <p>У лютому 2019 року<a href="https://www.pravda.com.ua/news/2019/02/26/7207773/"> Конституційний суд визнав  неконституційною статтю</a> Кримінального Кодексу,  яка передбачала покарання для чиновників за незаконне збагачення. Через це НАБУ вимушене було закрити 65 справ про незаконне збагачення, у тому числі щодо Костянтина Кулика.</p>
      <p>Весною 2019 будівництво нового поверху на Жилянській, 59 активізувалося.</p>
      <figure>
        <iframe src="https://www.youtube.com/embed/kzg3Y90WR8g" width="580" height="390" data-service="Youtube" scrolling="no"/>
      </figure>
      <p>Журналісти отримали повний перелік дозволів на перепланування і  перебудування приміщень у «Дипломат Холі» з 2011 року – там відсутній дозвіл на будівництво нового приміщення на 14 поверсі або на будівництво нового поверху. У київському департаменті Держархбудінспекції повідомили, що відомості щодо надання дозволу на будівництво нових приміщень або поверху за адресою Костянтина Кулика та Ірини Німець - відсутні.</p>
      <figure>
        <img src="https://glavcom.ua/img/forall/users/49/4975/vidpoviddabi.jpg"/>
      </figure>
      <p>Таким чином житлова площа Кулика-Німець у «Дипломат Холі», яка раніше складала понад 400 квадратних метрів, була збільшена щонайменше вдвічі. </p>
      <p>Нагадаємо, що Костянтин Кулик став єдиним українським прокурором, якому<a href="https://www.nytimes.com/2019/10/15/world/europe/ukraine-prosecutor-biden-trump.html"> присвятили статтю журналісти New York Times</a><b>. </b>Журналісти звинуватили Кулика у спробі вплинути на хід виборів Президента США через дискредитацію родини головного конкурента Дональда Трампа - Джо Байдена.</p>
      <p>У жовтні 2019<a href="https://www.pravda.com.ua/rus/news/2019/10/24/7229966/"> Костянтин Кулик не з’явився на обов’язкову переатестацію</a>, яка є необхідною умовою для роботи в Офісі генерального прокурора. Попри це досі немає наказу про його звільнення.</p>
      <related>
        <a href="https://glavcom.ua/news/skandalniy-prokuror-kulik-proyde-atestaciyu-pislya-likarnyanogo-636184.html"/>
        <a href="https://glavcom.ua/news/prokuror-genprokuraturi-kulik-ne-zyavivsya-na-pereatestaciyu-635203.html"/>
        <a href="https://glavcom.ua/news/kolomoyskiy-nakinuv-okom-na-energoatom-kulik-625870.html"/>
      </related>
    </article>
  </body>
</html>