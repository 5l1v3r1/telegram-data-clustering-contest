<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/nashe-maybutnye-yak-zminitsya-ukrajina-cherez-30-rokiv-novini-nauki-50051392.html"/>
    <meta property="og:site_name" content="НВ"/>
    <meta property="article:published_time" content="2019-11-05T07:00:00+00:00"/>
    <meta property="og:title" content="Спекотна, старіюча країна і суперінтелект. Якою буде Україна через 30 років"/>
    <meta property="og:description" content="Ми увійшли в еру інновацій. Домашні роботи, 3D-друк органів, 5G, геноміка, розумні міста. Але це лише частини цілого пазла. Що зміниться до 2050 року?"/>
  </head>
  <body>
    <article>
      <h1>Спекотна, старіюча країна і суперінтелект. Якою буде Україна через 30 років</h1>
      <h2>Ми увійшли в еру інновацій. Домашні роботи, 3D-друк органів, 5G, геноміка, розумні міста. Але це лише частини цілого пазла. Що зміниться до 2050 року?</h2>
      <address><time datetime="2019-11-05T07:00:00+00:00">05 Nov 2019, 07:00</time> by <a rel="author">Виталина Приходько</a></address>
      <p>31 жовтня в Києві відбулася друга лекція НВ з циклу <b><a href="https://nv.ua/lekcii-nv/dialogs-for-future/perezagruzka-50044335.html#rec131088034?&amp;utm_source=nvua&amp;utm_medium=news&amp;utm_campaign=event101019">Діалоги про майбутнє. Перезавантаження</a></b> під назвою <b>Ідеї і технології 2050.</b> Співзасновник IT-компанії SoftServe <b>Тарас Кицмей,</b> народний депутат <b>Кіра Рудик,</b> голова ради директорів Darnitsa Group <b>Дмитро Шимків,</b> директор з технологічної політики Microsoft Україна <b>Михайло Шмельов,</b> а також виконавчий директор НАК Нафтогаз України <b>Юрій Вітренко</b> обговорили, як зміняться Україна і світ через 30 років. Модерував зустріч головний редактор проекту НВ <b>Віталій Сич.</b></p>
      <p>«Три основні галузі, в яких відбуватимуться відкриття — штучний інтелект, біотехнології та нанотехнології», — упевнений <b>Тарас Кицмей.</b> За його словами, протягом останніх 10 років відбулося істотне зрушення — люди навчилися будувати алгоритми в некласичний спосіб. Якщо дотепер створювалися алгоритми, що існують у голові людини, то тепер з’явився новий спосіб — ми даємо лише навчальні вибірки, а машина сама будує алгоритм.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/841/big/1a888228afccdf58e2276b4e560290c7.png?stamp=20191104082423&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Простий приклад — гра в шахи. На початку 2000-х машини почали вигравати у найкращих шахістів за рахунок збільшення потужності обчислювальних програм. Але всі ці програми складали люди, які розуміють принцип гри. А ось у 2017-му сталася невелика сенсація — з’явилася програма для нейронних мереж, яка самостійно навчається грі. Їй дали 9 годин, щоб вона навчилася грати в шахи — без досвіду, без літератури. І за цей час машина створила свій алгоритм гри і перемогла з рахунком 28:0 найпотужнішу на той час програму, досягнувши надлюдського рівня. «Це новий спосіб отримання знань, — підкреслює Кицмей. — Не передавання вже наявних даних, а створення нових. Ми отримуємо знання, яких раніше не було — так званий data mining (глибинний аналіз даних)».</p>
      <p>Саме це зрушення, продовжує Кицмей, прискорило розвиток багатьох напрямів: робототехніка, автономні машини, алгоритми постановки діагнозу. Але головне — штучний інтелект. І в його розвитку є три хвилі. Перша — наявність фрагментарного АI (Artificial intelligence), коли наявні системи розпізнавання зображень або звуку, так чи інакше, об'єднує людина. «І за допомогою таких систем ми можемо багато чого зробити. Я от хочу мати вдома кухаря-робота. Це технологія найближчого майбутнього, всі складові для неї вже є», — каже співзасновник SoftServe. Другий рівень — коли комп’ютер отримує потужності людини, і всі ці фрагменти об'єднуються в єдине ціле. Завдяки цьому у нас, наприклад, можуть з’явитися справжні персональні асистенти. І останній — суперінтелект, який сам себе вдосконалює з певним прискоренням.</p>
      <p>«Чи існує якийсь поріг, межа в такому випадку?» — запитує бізнесмен. І запевняє, що так. Оскільки, як не крути, а йдеться про певний алгоритм із заданою метою, яку, як і раніше, створює людина.</p>
      <p>На думку <b>Михайла Шмельова,</b> загалом всі технології, що з’являються, покликані збільшити і розширити можливості людини: зростали наші потреби, з’являлася інновація, що рухала прогрес, прогрес стимулював нові потреби і далі по колу.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/835/big/3ce98ff92d1969e14ddd250e4aad437d.png?stamp=20191104022758&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>«Були ключові точки на кшталт винаходу колеса, парової машини, двигуна внутрішнього згоряння, електрики, ядерної енергії, комп’ютерів, Інтернету і ось ми прийшли до АI — технології, покликаної вміти аналізувати і робити висновки», — каже технологічний директор Microsoft Україна. І робить акцент: ми всі вже користуємося АI, навіть не помічаючи цього, ми любимо думати про майбутнє, але майбутнє вже з нами.</p>
      <p>Це найнесподіваніше і найважливіше розуміння, на думку Шмельова — усвідомити, наскільки глибоко AI проник у наше життя. Особливо, якщо врахувати, що покоління, яке народилося після 2000 року, сприймає те, що стало для нас вінцем прогресу — як сировину, яку просто потрібно брати і використовувати. Для нового покоління не стоїть питання, потрібні їм хмарні сервери чи ні, вони про це не думають, вони їх просто використовують.</p>
      <p>Штучний інтелект штовхає вперед і розвиває науку. Наприклад, за допомогою систем хмарних обчислень і AI ми зможемо отримати відповідь на питання, чим нагодувати світ, коли це стане проблемою, адже до 2050 року кількість необхідного продовольства на Землі зросте на 60%. Вже зараз вчені проводять штучні експерименти і показують неймовірні результати з нарощування біомаси.</p>
      <p>Штучний інтелект входить у п’ять технологій, які потенційно стануть найуспішнішими, і за версією <b>Кіри Рудик.</b> Крім ШІ, вона також назвала Big Data, блокчейн, 3D-друк і віртуальну реальність.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/838/big/e6ee6b026b96008a0a62a154a7459c05.png?stamp=20191104023216&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>«Як айтішник, я знаю, що в найближчі 30 років у нас точно буде мінімум парочка чорних лебедів, які змінять світ повністю і все, про що ми з вами говоримо, здасться смішним. Але як політик, розумію, що потрібно думати про наступне покоління, про те, що відбудеться не тільки в 2020-му, а й через 30−50 років».</p>
      <p>Тому Рудик загалом змалювала картину майбутнього для України.</p>
      <p>Через 30 років ми втратимо 30% працездатного населення через демографічну кризу. Якщо раніше у нас було 44 млн населення, то залишиться 36 млн. Стане помітно тепліше, клімат зміниться, і в Києві він стане приблизно таким же, як у столиці Австралії Канберрі. Ми навряд чи зможемо називати себе житницею, аграрною країною, оскільки ще 14% наших чорноземів перетворяться на степ. А це означає, що для вирощування та поливу нам доведеться витрачати все більше електроенергії. Водночас Міністерство енергетики обіцяє, що рівно до 2050-го ми перейдемо на поновлювані джерела енергії. Додатково до цього часу приблизно 2 млрд людей внаслідок кліматичних змін будуть змушені покинути свої домівки — переважно йдеться про те, що жителі Азії й Африки переселяться в Європу і Росію.</p>
      <p>«Отже, наша картина світу: ми літні люди, у нас спекотно, ми більше не аграрна країна, у нас кліматичні переселенці. До цього потрібно готуватися вже зараз», — розповідає народна депутатка. До того ж у найближчі 30 років ми напевно будемо запитувати, а що таке держава загалом — навіщо вона нам, якщо ми можемо працювати з будь-якої точки земної кулі. І в такому разі країни будуть боротися між собою за те, щоб надавати людині такі сервіси, щоб вона хотіла бути громадянином цієї держави. А однією з найпотрібніших професій, на її думку, стане фахівець із захисту інформації в мережі.</p>
      <p>Також усі спікери зійшлися на тому, що дуже багато чого змінить квантовий комп’ютер. У разі його появи ми всі опинимося в іншій реальності, і будь-які прогнози будуть нерелевантні.</p>
      <p><b>Дмитро Шимків</b> детальніше зупинився на тому, як технології вплинуть на здоров’я людини: «Ми живемо в неймовірний час, коли медицина розвивається гігантськими темпами і ті речі, які ще недавно здавалися фантастикою — сьогодні вже винайдені».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/837/big/616417db42fd4d671ce4325348534fcc.png?stamp=20191104023035&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>За словами голови ради директорів Darnitsa Group, тепер за власним ДНК можна не тільки вирахувати, звідки ваше коріння, але й простежити, що відбувається з вашим здоров’ям, визначити потенційні ризики, і головне — попередити їх, завдяки своєчасному коригуванню поведінки і харчування.</p>
      <p>Наступний важливий момент — генна модифікація, можливість змінювати погані гени. «Зараз знайдено ген, який істотно знижує ризик серцевого нападу. Найбільше людей з таким геном живуть на Близькому Сході. Вчені синтезують ліки, здатні створити такий ген у печінці», — розповідає Шимків.</p>
      <p>Big Data і AI також відіграють важливу роль і в медицині. Сьогодні дані, які збирають у медичному просторі, допомагають комплексно подивитися на всі процеси, що відбуваються з людиною. Клінічні дослідження, геномна інформація, дані МРТ — все це різні рівні Big Data, що дають можливість спрогнозувати, що відбуватиметься з вашим організмом. Штучний інтелект, наприклад, лише за фотографією сітківки ока може діагностувати діабет за кілька років до його появи.</p>
      <p>Шимків також назвав чотири принципи, на яких будується сучасна медицина: <i>Predictive</i> <i/> (можливість передбачити, що відбуватиметься з нашим організмом); <i>Preventive</i> (коли лікарі дають інструменти, здатні значно знизити ризик чого-небудь і жити здоровим життям до 100 років); <i>Participatory</i> (зараз розробляються пристрої, які зможуть відстежувати, скільки вам ще потрібно вживати ліки, коли повторювати тощо); <i>Personalized</i> (структура ДНК дасть можливість кожній окремо взятій людині порадити, що їй буде корисно, а що ні, які підходи в лікуванні їй найкраще підійдуть).</p>
      <p>Загалом же в майбутньому зміниться і роль лікарів. Уже сьогодні більшість компаній експериментують з телемедициною. У Нью-Йорку використовують спеціальні кабінки, обладнані датчиками, які проводять першу діагностику, і пристроєм, що зв’язує пацієнта з лікарем. Якщо забігати наперед, то незабаром точніші діагнози зможуть ставити роботи.</p>
      <slideshow>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/925/big/25461f7451464480afdd092562d14735.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/926/big/28f2373b382327b3dc8ffc5bfa995e7c.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/927/big/3deafdb6327a44b467625d503447b3ad.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/928/big/91a7210543c6719ec2e16e424debba25.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/930/big/34e730e4bebb246d12f4422a3a27bfcd.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/937/big/376b0d68522f5631cbff0139426ff175.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/935/big/2329e8da24a1a2e3dff8d98a059441ea.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/936/big/ea8b15e1301d9445470981603aecfe39.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/939/big/406184f54649af8fca8b9570cad60aa7.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/938/big/79e339cba6e8e17476ca3fb495597b20.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/940/big/0afd17720f47e239ce095afd465cbd6d.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/941/big/b13220a89a36520ea62856f3435d0fae.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/948/big/ced4b71debec03ea2cb0af47aa191f1a.png?stamp=20191104143902&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/942/big/ed1ebb1064f7a621f315003c9001563f.png?stamp=20191104142254&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/943/big/9028fba3031bf2675cfb84c7b5714695.png?stamp=20191104142259&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/944/big/30c94c79686db32e8ecf872d3fc38930.png?stamp=20191104142254&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/946/big/4060000cf3e1cfc40e4b28456f583876.png?stamp=20191104142255&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/949/big/52a0cb349acc2258512cac10ad6095e4.png?stamp=20191104142256&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/950/big/1d80f3ab0f433d789ea1c1019efa5095.png?stamp=20191104142300&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/947/big/c8b86b676591521e6971781331f9c8f3.png?stamp=20191104142256&amp;q=85&amp;output=jpg&amp;bg=white"/>
        </figure>
        <figcaption>Идеи и технологии 2050<br/>Лекции НВ (2)</figcaption>
      </slideshow>
      <p><b>Юрій Вітренко</b> натомість поставив запитання: ви хочете почути, що може бути, або що буде? І пояснив: «У сфері електроенергії, де я працюю, все побудовано більше ніж 30 років тому, і за цей час мало що змінилося. Так, ми можемо фантазувати і розраховувати на зміни, але існує інерція, і все одно багато нових речей потребують певного часу. Особливо, якщо йдеться про Україну».</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/839/big/6ec249300903f1b371f4ba53a799b0a6.png?stamp=20191104023404&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Тому, за його словами, у нас все може бути не так райдужно до 2050 року, як цього хотілося б. Ось чому варто замислитися, що могло б стати поштовхом для розвитку як IT в Україні, так і самої країни Україна.</p>
      <p>«Хочу повернутися в історію, коли в Голландії було створено першу акціонерну компанію. До цього моменту ВВП на душу населення протягом довгих років був приблизно однаковим, і ніяких особливих технологічних проривів не було. Якщо аналізувати конкретний приклад створення акціонерної компанії, то зміною стало те, що у простих людей з’явився механізм об'єднувати ресурси і самостійно вирішувати, як їх використовувати. Саме тоді почалося експоненціальне зростання, принаймні, економічне. Це наводить на думку, що розвиток технологій не відбувається просто так, для цього необхідні інституційні або економічні передумови».</p>
      <p>Так от, підкреслює Вітренко, проблема полягає ось у чому: того, що було в Голландії 500 років тому, в Україні немає досі. Тому розвиток країни майбутні 30 років значною мірою залежить від того, які будуть розвиватися економічні механізми або інститути. Ось чому цілком ймовірно, що в Україні не відбудеться якихось технологічних проривів.</p>
      <p>«Як у такому разі підвищити свій особистий шанс на успіх в наступні 30 років? Передусім оцініть, чи вмієте ви розуміти потреби інших людей. Тільки так ви усвідомите, які технології будуть найбільше запитані й корисні. І саме вони зроблять вас успішнішими», — завершив на оптимістичній ноті Вітренко.</p>
      <p>
        <b>
          <i>Наступна й остання лекція НВ з циклу <a href="https://nv.ua/ukr/lekcii-nv/dialogs-for-future/perezavantazhennya-50044335.html">Діалоги про майбутнє. Перезавантаження</a> відбудеться 21 листопада. Про спікерів і про те, як потрапити на зустріч, <a href="https://nv.ua/ukr/lekcii-nv/dialogs-for-future/perezavantazhennya-50044335.html">читайте тут.</a></i>
        </b>
      </p>
      <slideshow>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/895/big/aee64cee35cf62f4e4a1ff95cf6747b3.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/896/big/74feec6545d0ca1bc6b5dda3ccb14f4a.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/899/big/2eb56ab532b18f559d963a2e78f84a38.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/897/big/784624156d62f555ad067ee0d7622187.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/898/big/b84fbc5281bf377bfde648c79a2ed04d.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/901/big/d81256425001a28867ffbf59d16867b0.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/902/big/1d0cdd368419f33a13066a8615322dba.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/900/big/371a9333386a0d4e822670aedc3af50c.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/903/big/8eeaa7f7f529819ed076aa1b8575a31b.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/904/big/8656b8c9502b5da474c6980d8ae07aff.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/906/big/c30ddb5617f7eae301f6706f7d1f022f.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/905/big/481c467aff3d76ad54650596b7afa278.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/908/big/12e7afa49daabf24c47101a19e107bc7.png?stamp=20191104160558&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/907/big/bf0dea7c4e6846d4cc993192ff4447b3.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/910/big/cb09cb7fc3cde757414f02b3d9e8e83e.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/912/big/ecb698a5ec859c9aec9b2c2e3c412746.png?stamp=20191104160600&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/909/big/4de4b03082d2b9a46305280829751735.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/911/big/ea2d3f7efc2fb250820ed39405ccda1b.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/915/big/1a89d15f223d980d58c57bc9f771f66f.png?stamp=20191104160524&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/914/big/0a5f2ed87a41cc89eaa6e3cc55d92cfc.png?stamp=20191104142122&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/913/big/692c27db77fd2a73039f467644e295c5.png?stamp=20191104160559&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/916/big/2d58a8cbae2a02335f2fbec3e4225af6.png?stamp=20191104142124&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/917/big/c540d296bc1cd7ac6736760cfe305e15.png?stamp=20191104160524&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/918/big/94bfc87c216f14c541d8342b8e88367c.png?stamp=20191104142121&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/919/big/a6c45c72ce68ea55940877bf433323e9.png?stamp=20191104142121&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/920/big/6e7b82ed70399e05a7da28a020e73144.png?stamp=20191104160523&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/921/big/4df23da914e0cb6f3a82b21ef4ae2051.png?stamp=20191104142119&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/924/big/845915581131e2c2143adecede095e1a.png?stamp=20191104142121&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/922/big/e77dd745c673ba12ac5b1710738eadf2.png?stamp=20191104160600&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/923/big/7786b03a8a9712546671419b9f48ab61.png?stamp=20191104160524&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/962/big/40c0653a9c762cb6762ef739ee1e329e.jpeg?stamp=20191104160526&amp;q=85&amp;output=jpg&amp;bg=white"/>
        </figure>
        <figure>
          <img src="https://images.weserv.nl/?url=https://nv.ua/system/MediaPhoto/images/000/025/961/big/5442b6c2294865599fc22eac2158eca4.jpeg?stamp=20191104160524&amp;q=85&amp;output=jpg&amp;bg=white"/>
        </figure>
        <figcaption>Идеи и технологии 2050<br/>Лекции НВ</figcaption>
      </slideshow>
      <figure>
        <img src="https://images.weserv.nl/?url=https://nv.ua/system/MediaPhoto/images/000/025/840/big/6a55a5ef87277bf6d2ce6a6347d73b28.png?stamp=20191104023503&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>
        <b><i>Всі фото </i>—<i> Наталя Кравчук, НВ</i></b>
      </p>
    </article>
  </body>
</html>