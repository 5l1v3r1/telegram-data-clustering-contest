<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425169/h-kamera-asfaleias-athwwse-35xrono-rodith"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T07:40:01+00:00"/>
    <meta property="og:title" content="Η κάμερα ασφαλείας αθώωσε 35χρονο Ροδίτη"/>
    <meta property="og:description" content="Αθώος κρίθηκε χθες από το Μικτό Ορκωτό Δικαστήριο Ρόδου 35χρονος που κατηγορούνταν για βιασμό – πριν από επτά χρόνια- μίας 19χρονης, στο νησί μας."/>
  </head>
  <body>
    <article>
      <h1>Η κάμερα ασφαλείας αθώωσε 35χρονο Ροδίτη</h1>
      <h2>Κατηγορούνταν για βιασμό 19χρονης</h2>
      <address>
        <time datetime="2019-11-05T07:40:01+00:00">05 Nov 2019, 07:40</time>
      </address>
      <p>
        <b>Αθώος κρίθηκε χθες από το Μικτό Ορκωτό Δικαστήριο Ρόδου 35χρονος που κατηγορούνταν για βιασμό – πριν από επτά χρόνια- μίας 19χρονης, στο νησί μας.</b>
      </p>
      <p>Ο 35χρονος που από την πρώτη στιγμή αρνείται τα όσα του καταλογίζονται, παραπέμφθηκε σε δίκη με βούλευμα του Συμβουλίου Πλημμελειοδικών Ρόδου και χθες το δικαστήριο κάνοντας δεκτούς τους αυτοτελείς ισχυρισμούς του συνηγόρου υπεράσπισης κ. Άκη Δημητριάδη, τον έκρινε αθώο.</p>
      <p>Ειδικότερα, προσκομίστηκε οπτικό υλικό στο δικαστήριο από το οποίο προκύπτει ότι η κοπέλα είχε φύγει από το μπαρ με τη θέλησή της και μάλιστα προπορευόταν του 35χρονου.<br/>Σημειώνεται πως αθωωτική ήταν και η πρόταση της εισαγγελέως της έδρας.</p>
      <p>Η υπόθεση πήρε το δρόμο της δικαιοσύνης όταν το βράδυ της 16ης Οκτωβρίου 2012 η – τότε- 19χρονη εμφανίστηκε στην Υποδιεύθυνση Ασφαλείας Ρόδου και κατήγγειλε το περιστατικό, το οποίο, σύμφωνα με την ίδια, σημειώθηκε το πρωί της Δευτέρας 15 Οκτωβρίου. Ειδικότερα, στο πλαίσιο διερεύνησης σχετικής καταγγελίας, διαπιστώθηκε ότι στις 15-10-2012 πρώτες πρωινές ώρες στην πόλη της Ρόδου, ο 35χρονος (τότε ήταν 28 ετών) αφού μετέφερε την 19χρονη στην οικία της, στη συνέχεια εκμεταλλευόμενος την κατάσταση μέθης που βρισκόταν λόγω κατανάλωσης ποτών κατά τη διάρκεια νυχτερινής διασκέδασης, ήρθε σε σεξουαλική επαφή μαζί της.</p>
      <p>Μετά την καταγγελία, οι αστυνομικοί αναζήτησαν τον 35χρονο, ο οποίος συνελήφθη και προσήχθη ενώπιον της αρμόδιας Αντεισαγγελέως η οποία άσκησε σε βάρος του ποινική δίωξη σε βαθμό κακουργήματος για βιασμό, για την οποία χθες αθωώθηκε.</p>
    </article>
  </body>
</html>