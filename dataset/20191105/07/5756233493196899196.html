<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619943/%D9%BE%D8%B4%D8%AA-%D9%BE%D8%B1%D8%AF%D9%87-%D8%AC%D9%86%D8%AC%D8%A7%D9%84-%D8%B0%D8%B1%D8%AA%E2%80%8C%D9%87%D8%A7%DB%8C-%D8%A2%D9%84%D9%88%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T07:05:00+00:00"/>
    <meta property="og:title" content="پشت پرده جنجال ذرت‌های آلوده"/>
    <meta property="og:description" content="موج هوچی‌گری و انتشار اخبار بدون مستند و بی مدرک و صرفاً براساس شنیده‌ها درخصوص ذرت‌های آلوده در فضای مجازی افزایش یافته است و هر لحظه کسانی را که از اصل ماجرا خبر ندارند، قربانی می‌کند."/>
  </head>
  <body>
    <article>
      <h1>پشت پرده جنجال ذرت‌های آلوده</h1>
      <address>
        <time datetime="2019-11-05T07:05:00+00:00">05 Nov 2019, 07:05</time>
      </address>
      <p>
        <i>موج هوچی‌گری و انتشار اخبار بدون مستند و بی مدرک و صرفاً براساس شنیده‌ها درخصوص ذرت‌های آلوده در فضای مجازی افزایش یافته است و هر لحظه کسانی را که از اصل ماجرا خبر ندارند، قربانی می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>همه داستان واردات ذرت‌های آلوده مجدداً از مصاحبه یک برنامه تلویزیونی در شبکه سه با نماینده‌ای که از واردات 500 هزار تن ذرت آلوده به کشور سخن می‌گوید، شروع شده است.</p>
      <p>یک روز نماینده مجلس می‌گوید از 500 هزار تن ذرت وارداتی 140 هزار تن آن آلوده بود که در بندر امام قرنطینه شده است. روز دیگر همان نماینده مجلس عنوان می‌کند ذرت‌هایی که وارد شده (حدود 350 هزار تن) سالم نبوده و به سم آفلاتوکسین آلوده است. این درحالی است که طبق گفته مقامات مسئول از 500 هزارتن ذرت وارداتی فقط 140 هزار تن آن آلوده و اکنون در انبارها حبس و قرنطیه شده‌اند و هیچ ذرتی به چرخه مصرف نرفته است.</p>
      <figure>
        <img src="https://aftabnews.ir/files/fa/news/1398/8/14/355515_965.jpg"/>
      </figure>
      <p>این گفته‌های ضد و نقیض خیلی از مردم را درباره امنیت غذایی‌شان و بخصوص محصولاتی که با ذرت در ارتباط است، درگیر کرد و به سرعت موجی در فضای مجازی ایجاد شد که انواع پفک‌ها،ذرت مکزیکی، چیپس و غیره را مصرف نکنید چرا که به سم آفلاتوکسین یا قارچ سمی آلوده است، چیزی که از اصل دروغ است.</p>
      <p>پرونده دو ساله<br/>2 سال است که ذرت‌های آلوده در بندر امام مانده است و هنوز صاحب کالا نتوانسته ذرت‌ها را به مبدأ و یا کشور جدید دیگر ارسال کند، لذا همه مجموعه‌های درگیر با ذرت آلوده توپ را به زمین گمرک انداختند و گفتند که این مجموعه با توجه به گذشت زمان قانونی این توان را دارد که ذرت‌های آلوده را منهدم کند. هر چند که شنیده شده گمرک ترجیح می‌دهد ذرت‌های آلوده از کشور خارج شود چرا که هزینه انهدام آن بالا است.</p>
      <p>تمام ذرت‌های وارد شده مشکل نداشت<br/>نیره پیروز بخت، رئیس سازمان ملی استاندارد درباره اینکه برخی‌ها مدعی شدند 350 هزار تن ذرت آلوده وارد کشور شده و تبدیل به چیپس، پفک و حتی خوراک دام شده است، به «ایران» می‌گوید: زمانی که 350 هزار تن ذرت وارد کشور شد، کیفیت و سلامت آن طی آزمایش‌های متعدد بررسی و پس از آنکه سلامت آن تأیید شد، اجازه ترخیص ذرت‌ها داده شد، لذا تحت هیچ شرایطی نمی‌توان گفت که ذرت‌های وارد شده به کشور آلودگی داشته است.</p>
      <p>ذرت‌ها تحت‌الحفظ است<br/>وی ادامه می‌دهد: از آنجا که 140 هزار تن ذرت با معیارهای استاندارد کشور انطباق نداشت و به سم آفلاتوکسین مبتلا بود، اجازه ترخیص آن از گمرک داده نشد. بدین جهت ذرت‌های آلوده در بندر امام تحت‌الحفظ است و به هیچ عنوان اجازه ورود به کشور را ندارد.</p>
      <p>تولید کارخانه‌ها هم چک می‌شود<br/>پیروزبخت می‌گوید: اگر ذرت آلوده وارد کشور شده بود در کارخانه‌ها و مراکز تولید هم قابل شناسایی بود چرا که نمایندگان سازمان ملی استاندارد، وزارت بهداشت و حتی بازرسان وزارت جهاد کشاورزی در مراکز تولید هستند و به صورت متناوب وضعیت تولید و انبار کارخانه‌ها را بررسی می‌کنند.</p>
      <p>استفاده تبلیغاتی<br/>وی با بیان اینکه سازمان ملی استاندارد برای تأمین امنیت غذایی مردم مواد اولیه تولید در هر صنعت غذایی را مورد رصد قرار می‌دهد، عنوان می‌کند: برخی‌ها برای استفاده تبلیغاتی خبرهایی را منتشر می‌کنند که در نهایت منجر به نگرانی مردم می‌شود، اما ما این اطمینان را می‌دهیم که تحت هیچ شرایطی اجازه واردات خوراکی غیر استاندارد را نمی‌دهیم.</p>
      <p>رئیس سازمان ملی استاندارد می‌گوید: ذرت آلوده وارد بازار نشده و آنها هم که مشکل داشته هنوز در گمرک است. برای آنکه از سلامت ذرت‌ها اطمینان پیدا کنیم حدود 2 هزار بار آزمایش تخصصی صورت گرفته است.</p>
      <p>وی ادامه می‌دهد که پس از خروج و یا انهدام ذرت‌های آلوده، انبار (محل نگهداری فعلی ذرت‌های آلوده) به صورت کامل ضدعفونی خواهد شد.</p>
      <p>بیانیه مشترک سه دستگاه دولتی<br/>با توجه به اینکه برخی از مطالب منتشر شده در رسانه‌های خبری در مورد واردات ذرت آلوده موجی از نگرانی در بین مردم ایجاد کرده است روز گذشته سه مجموعه دولتی سازمان ملی استاندارد، گمرک و وزارت جهادکشاورزی بیانیه ای برای تنویر افکار عمومی منتشر کردند و به مردم اطمینان دادند که حتی یک کیلو ذرت آلوده وارد کشور نشده است.</p>
      <p>در بیانیه مشترک سازمان ملی استاندارد با گمرک جمهوری اسلامی ایران و وزارت جهاد کشاورزی درباره ذرت‌های آلوده آمده است: پیرو انتشار اخبار متناقض درباره ورود ذرت‌های آلوده، به هموطنان گرامی اطمینان می‌دهیم کیفیت و سلامت 350 هزار تن ذرت قبل از ورود به کشور را سه مرجع نظارتی سازمان ملی استاندارد ایران، وزارت بهداشت، درمان و آموزش پزشکی و سازمان دامپزشکی پایش و تأیید کرده اند و سپس مجوزهای لازم برای ترخیص صادر شده است، لذا مصرف کنندگان نسبت به سلامت ذرت‌ها و محصولات تهیه شده از این محموله هیچ گونه نگرانی نداشته باشند.</p>
      <p>سلامتی در اولویت است<br/>در ادامه این بیانیه مشترک آمده است: تأکید می‌شود برای ذرت‌هایی که آلودگی آن در آزمایش‌های متعدد به اثبات رسیده، مجوز ورود به کشور صادر نشده و از ترخیص آنها ممانعت به عمل آمده است. بدیهی است، برای ارکان مختلف دولت، همواره سلامت و ایمنی مواد غذایی جامعه در اولویت قرار دارد.</p>
      <p>یک کیلو هم وارد نشد<br/>در این میان داود محمدی، رئیس کمیسیون اصل ۹۰ مجلس از ورود کمیسیون متبوعش به موضوع ذرت‌های آلوده گفته و به خانه ملت عنوان داشته است که با نظارت کمیسیون اصل ۹۰ و دستگاه‌های نظارتی، حتی یک کیلو ذرت آلوده هم وارد کشور نشده است.</p>
      <p>وی درباره وجود ذرت‌های آلوده در گمرک کشور، گفته است: گزارشی در این باره به کمیسیون اصل 90 مجلس واصل شد که پس از این گزارش کمیسیون تیمی را برای بررسی موضوع تعیین کرد و جلسات متعددی در این خصوص در کمیسیون برگزار شد.</p>
      <p>ذرت‌های آلوده تبدیل به الکل شود<br/>وی افزود: نتیجه بررسی‌ها این شد که با توجه به اینکه دولت به این موضوع ورود کرده است این ذرت‌ها به کشور مبدأ اعاده شود و یا تبدیل به سایر محصولات و فرآورده‌ها مثل الکل شود. تصمیم دیگر این بود که این ذرت‌ها را به کشورهایی که قابلیت وارد کردن این محصول را بر مبنای استانداردهای بهداشتی خود دارند، اقدام شود که مجموعاً این سه راهکار در کمیسیون اصل 90 مصوب شد.</p>
      <p>برخی کشورها می‌گویند آلوده نیست<br/>محمدی با یادآوری اینکه ذرت‌های آلوده از کشور برزیل وارد کشور شده است، درباره اینکه با متخلفان چه برخوردی خواهد شد، گفته است که این ذرت‌ها برابر استانداردهای کشور ما که استانداردهای بسیار سختی است، آلوده شناخته شد اما بر اساس استانداردهای برخی از کشورها آلوده نیست و قابلیت مصرف دارد ولی با این وجود اجازه استفاده از این ذرت‌ها در کشور داده نشد.</p>
    </article>
  </body>
</html>