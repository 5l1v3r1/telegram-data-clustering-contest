<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%97%d7%93%d7%a9%d7%95%d7%aa/%d7%94%d7%95%d7%a8%d7%99%d7%9d-%d7%94%d7%95%d7%a6%d7%99%d7%90%d7%95-%d7%90%d7%aa-%d7%99%d7%9c%d7%93%d7%99%d7%94%d7%9d-%d7%9e%d7%92%d7%9f-%d7%91%d7%90%d7%9d-%d7%94%d7%9e%d7%95%d7%a9%d7%91%d7%95%d7%aa-%d7%94%d7%92%d7%a0%d7%a0%d7%aa-%d7%94%d7%a2%d7%a0%d7%99%d7%a9%d7%94-%d7%9b%d7%a9%d7%99%d7%9c%d7%93-%d7%9c%d7%90-%d7%90%d7%9b%d7%9c-%d7%90%d7%aa-%d7%94%d7%a7%d7%a9%d7%94-%d7%a9%d7%9c-%d7%94%d7%9c%d7%97%d7%9d-415866/6"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-05T07:54:00+00:00"/>
    <meta property="og:title" content="הורים הוציאו את ילדיהם מגן באם המושבות: &quot;הגננת הענישה כשילד לא אכל את הקשה של הלחם&quot;"/>
    <meta property="og:description" content="הורים רבים העבירו לאחרונה את ילדיהם מגן טרום-חובה בשכונת אם המושבות בפתח תקוה, בין השאר בטענה כי &quot;הגננת הענישה ילדים שלא אכלו את הלחם וצעקה עליהם כשעשו את צרכיהם ברשלנות&quot;. משרד החינוך: הגננת הכחישה את הטענות. העירייה בתגובה: &quot;אנו קשובים לבקשות ההורים ולכן ביצענו מעבר בין הגנים לכל הורה שביקש&quot;."/>
  </head>
  <body>
    <article>
      <h1>הורים הוציאו את ילדיהם מגן באם המושבות: "הגננת הענישה כשילד לא אכל את הקשה של הלחם"</h1>
      <h2>הורים רבים העבירו לאחרונה את ילדיהם מגן טרום-חובה בשכונת אם המושבות בפתח תקוה, בין השאר בטענה כי "הגננת הענישה ילדים שלא אכלו את הלחם וצעקה עליהם כשעשו את צרכיהם ברשלנות". משרד החינוך: הגננת הכחישה את הטענות. העירייה בתגובה: "אנו קשובים לבקשות ההורים ולכן ביצענו מעבר בין הגנים לכל הורה שביקש".</h2>
      <address><time datetime="2019-11-05T07:54:00+00:00">05 Nov 2019, 07:54</time> by <a rel="author">דויד ויצמן</a></address>
      <figure>
        <img src="https://cdn.isnet.co.il/dyncontent/2019/11/4/1ecce0be-709f-4538-b603-b773d19f3ddf.jpg"/>
        <figcaption>צילום המחשה: shutterstock</figcaption>
      </figure>
      <p>הורים לילדים שלומדים בגן עירוני בשכונת אם המושבות העבירו את ילדיהם לגן אחר, בגלל טענות בנוגע להתנהלות הגננת.</p>
      <p>לטענת ההורים, כבר בתחילת השנה הם הבחינו בבעיות הקליטה וההתאקלמות של הילדים במסגרת החדשה אך שיערו שמדובר במקרה טבעי - מעבר לגן עירוני ומסגרת חדשה לילדים קטנים (טרום חובה).</p>
      <p>בהמשך, לטענת ההורים, הם החלו לשים לב להתנהגויות ומעשים מוזרים של ילדיהם. "הילדה לא רצתה ללכת לישון בחלק מהלילות, הייתה מתעוררת בצעקות, אומרת מילים כמו 'עונש'", טוענת אחת האמהות שהעבירה את ילדתה לגן אחר. "הבנו שזה מגיע ממקום כלשהו ולא מהבית. מה שהסתבר למשל, הוא שהגננת הייתה מענישה את הילדים שלא אוכלים את הקשה של הלחם או צועקת עליהם כשעושים את צרכיהם ברשלנות".</p>
      <p>לדברי ההורים, הם ניהלו פגישה עם הגננת והציגו בפניה את טענותיהם. למשל, ילדים שחוזרים עם תחתונים מלוכלכים הביתה. לפי טענת אחת האימהות, הגננת טענה בפניהם שההורים מתקיפים אותה והטילה אשמה על ההורים. " אחרי הפגישה הבנתי שאני צריכה להוציא את הילדה שלי מהגן".</p>
      <p>בעקבות הטענות, העירייה לא הערימה קשיים ואף סייעה במעבר בין הגנים. "הנדידה" הביאה לסיטואציה שבשניים מהגנים האחרים באזור יש יותר מ-30 ילדים, מה שמחייב לפי הוראות משרד החינוך שתי סייעות. מעבר לקושי בקליטת ילדים באופן הזה באמצע השנה, גם לכמות יש משקל רב.</p>
      <p>אך למרבה המזל העירייה טיפלה גם בעניין הנ"ל במהירות, מספרת אחת האימהות מאחד הגנים הקולטים. כבר יש סייעת שנייה קבועה בגן כאשר מדובר בתקופה של שבוע אחד בו התקיימה הנדידה ונמצא הפתרון.</p>
      <p><b>תגובת עיריית פתח תקוה:</b> "הגננת הנה עובדת משרד החינוך ותלונות ההורים הועברו למפקחת משרד החינוך. יחד עם זאת, אנו קשובים לבקשות ההורים ולכן ביצענו מעבר בין הגנים לכל הורה שביקש. עוד נציין כי צוות הפיקוח והרשות מלווה באופן אישי את מעבר הילדים ודואג להצבת סייעות טובות וראויות במקומות בהם גדל מספר הילדים ל- 30. בעקבות כך, החל מיום א' תוצבנה סייעות שניות בכל הגנים בהם גדל המספר".</p>
      <p><b>תגובת משרד החינוך:</b> "פניית ההורים נבדקה על ידי המפקחת על הגן מול הגננת שהכחישה את הטענות וכך גם הסייעת. בניגוד לטענות, היו גם הורים רבים שתמכו בגננת והשאירו את ילדיהם בגן. בעקבות התערבות משרד החינוך נערכו שיחות עם הגננת ונבנתה תוכנית עבודה לגן בליווי המפקחת".</p>
    </article>
  </body>
</html>