<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/arcelormittal_conseguenze_economiche_abbandono_ilva-6487209/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T07:46:00+00:00"/>
    <meta property="og:title" content="Le conseguenze economiche dell'abbandono di ArcelorMittal"/>
    <meta property="og:description" content="Chiudere lo stabilimento di Taranto, ipotesi già scartata dal governo, sarebbe una vera e propria catastrofe. Verrebbe infatti meno l'1,4 % del Pil, ossia 24 miliardi di euro"/>
  </head>
  <body>
    <article>
      <h1>Le conseguenze economiche dell'abbandono di ArcelorMittal</h1>
      <h2>Chiudere lo stabilimento di Taranto, ipotesi già scartata dal governo, sarebbe una vera e propria catastrofe. Verrebbe infatti meno l'1,4 % del Pil, ossia 24 miliardi di euro</h2>
      <address><time datetime="2019-11-05T07:46:00+00:00">05 Nov 2019, 07:46</time> by <a rel="author" href="https://www.agi.it/authors/ivana-pisciotta/" target="_blank">Ivana Pisciotta</a></address>
      <p>Una vera e propria "bomba sociale" come l'hanno definita i sindacati si è abbattuta proprio nel giorno, ieri, in cui lo <b>Svimez</b> ha pubblicato uno scenario, quello del Mezzogiorno, a dir poco allarmante: al Sud la ripresa, insomma, non c'è. E poche ore dopo, è arrivata la notizia che <b>ArcelorMittal </b>lascia gli stabilimenti ex Ilva. Una ferale notizia per il Sud, e per l'Italia tutta.</p>
      <p>Qualora venisse chiuso lo stabilimento di Taranto, e venisse meno appunto la produzione di acciaio, con il conseguente azzeramento delle 6 milioni di tonnellate annue (anche se ArcelorMittal ne aveva previsto 5,1 mln per quest'anno) sarebbe una vera e propria catastrofe: i <b>conti </b>sono presto fatti, verrebbe meno l'1,4% del Pil ossia 24 miliardi di euro. Era questo il calcolo fatto nei mesi scorsi da Il Sole 24 Ore che aveva pubblicato un aggiornamento di <b>un'analisi econometrica</b> commissionata allo Svimez. Vale a dire, numeri alla mano, la stessa cifra che è stata resa necessaria in questa <b>legge di bilancio</b> per scongiurare l'aumento dell'Iva.</p>
      <p>Secondo tale analisi, il sequestro dello stabilimento avvenuto a luglio 2012 sarebbe costato la stessa cifra: l'impatto della crisi dello stabilimento sull'andamento manifatturiero reale fra il 2013 e il 2018, sarebbe stata una perdita ogni anno tra i 3 e i 4 miliardi di euro. Ossia, 24 miliardi di euro. I costi in termini di <b>ricchezza </b>non danno però idea della catastrofe sociale che una mancata soluzione all'uscita di scena di ArcelorMittal potrebbe avere: i dipendenti a Taranto sono attualmente 8.200 (quelli assunti dalla multinazionale indiana), cui vanno aggiunti 3-3.500 dell'indotto. Posti di lavoro che andrebbero in fumo, rappresentando una vera e propria <b>emergenza sociale</b>.</p>
      <p>Mentre infuria la polemica politica, il Governo è al lavoro sul dossier: il Ministro competente, <b>Stefano Patuanelli</b>, ha prima riunito i colleghi del Lavoro, <b>Nunzia</b> <b>Catalfo</b>, dell'Ambiente, <b>Sergio</b> <b>Costa</b>, del Sud, <b>Giuseppe</b> <b>Provenzano </b>e poi è andato a riferire al premier <b>Giuseppe Conte</b>. Prima cosa da fare è capire il perimetro legale entro il quale muoversi. La linea è quella di fare di tutto per disinnescare questa "bomba". Per questo motivo, per mercoledì mattina, è stato fissato un incontro con i vertici dell'azienda.  </p>
      <related>
        <a href="https://www.agi.it/politica/arcelormittal_ilva-6486522/news/2019-11-04/"/>
      </related>
    </article>
  </body>
</html>