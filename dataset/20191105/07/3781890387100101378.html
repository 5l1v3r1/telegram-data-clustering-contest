<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740084"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T07:15:00+00:00"/>
    <meta property="og:title" content="กราบเท้าก็ยอม! แม่เด็กถูกจับกระทงวอนอย่าเอาลูกเข้าคุก"/>
    <meta property="og:description" content="แม่เด็กหญิง 15 เล่านาทีชุดลิขสิทธิ์รีดเงินหลายหมื่นแลกยอมถอนแจ้งความจับลูกสาวทำกระทงละเมิดลิขสิทธิ์ เศร้าใจลูกห่วงท้องใกล้คลอด ไม่มีเงินจ่ายยอมติดคุก แถมพบอีกกว่า 20 รายถูกชุดลิขสิทธิ์เดียวกันล่อซื้อรีดเงิน"/>
  </head>
  <body>
    <article>
      <h1>กราบเท้าก็ยอม! แม่เด็กถูกจับกระทงวอนอย่าเอาลูกเข้าคุก</h1>
      <address>
        <time datetime="2019-11-05T07:15:00+00:00">05 Nov 2019, 07:15</time>
      </address>
      <p>
        <b>แม่เด็กหญิง 15 เล่านาทีชุดลิขสิทธิ์รีดเงินหลายหมื่นแลกยอมถอนแจ้งความจับลูกสาวทำกระทงละเมิดลิขสิทธิ์ เศร้าใจลูกห่วงท้องใกล้คลอด ไม่มีเงินจ่ายยอมติดคุก แถมพบอีกกว่า 20 รายถูกชุดลิขสิทธิ์เดียวกันล่อซื้อรีดเงิน</b>
      </p>
      <p>จากกรณีตัวแทนลิขสิทธิ์การ์ตูนทำการล่อซื้อเด็กหญิงอายุ 15 ปี โดยหลอกสั่งให้เด็กทำกระทงรูปการ์ตูน ก่อนมีการนัดเอามาส่งก่อนจะทำการจับเด็กแบบคาหนังคาเขา ตามที่เสนอข่าวไปแล้วนั้น<br/><br/>เกี่ยวกับเรื่องนี้เมื่อวันที่ 4 พ.ย. เด็กหญิงวัย 15 ปี ซึ่งถูกจับกุม พร้อมพ่อกับแม่ ได้มาเปิดเผยถึงเหตุการณ์ทั้งหมดในรายการโหนกระแส โดยมีพิธีกร หนุ่ม-กรรชัย กำเนิดพลอย และ นายเดชา กิติวิทยานันท์ ทนายความชื่อดัง ร่วมกันซักถามเรื่องราวที่เกิดขึ้น ซึ่งเด็กหญิงวัย 15 เล่าว่า เมื่อวันที่ 1-2 พ.ย.ที่ผ่านมา ได้มีคนมาทักเฟซบุ๊กส่วนตัวถึง 3-4 คน เกี่ยวกับกับกระทงลายการ์ตูนต่างๆ ว่ามีรูปกระทงที่รับทำไหม ซึ่งตนได้นำรูปต่างๆ มาให้ดู ก่อนจะมีการสั่งทำลายต่างๆ จำนวน 10 อันบ้าง 5 อันบ้าง จากนั้นได้มีการโอนเงินมัดจำมาให้ก่อน และมีการนัดส่งกระทงกันในวันที่ 3 พ.ย. ที่หน้าประตูชุมพล จ.นครราชสีมา ซึ่งขณะนั้นได้มีหญิงสาวรายหนึ่งนำเงินมาให้ 500 ก่อนรีบเดินไป จากนั้นได้กลุ่มชายหญิง 4-5 คนและตำรวจ 1 นาย ได้มาล้อมจับตน พร้อมกับถ่ายรูปไว้ โดยบอกว่า ตนละเมิดลิขสิทธิ์การ์ตูน ก่อนจะคุมตัวมาที่ สภ.เมือง พาไปยังห้องมืดภายในโรงพัก โดยมีเจ้าหน้าที่ลิขสิทธิ์ 3-4 คนสอบถาม จากนั้นได้ให้ตนโทรศัพท์ต่อสายถึงแม่ และได้มีการพูดคุยกัน โดยมีการเรียกเงิน 5 หมื่น-1 แสนบาท <br/><br/>ด้านแม่เด็กหญิงวัย 15 กล่าวว่า หลังจากได้รับโทรศัพท์ของลูก แต่เป็นน้ำเสียงของคนอื่น ซึ่งตกใจมากเมื่อแจ้งว่าลูกถูกจับละเมิดลิขสิทธิ์ทำกระทงการ์ตูน แต่สามารถตกลงกันได้ โดยบอกให้มาที่โรงพักและจ่ายเงินกว่า 5 หมื่น เพื่อถอนแจ้งความ เมื่อไปถึงก็ได้มีการเจรจาต่อรองกัน ซึ่งตนบอกว่า ไม่มีเงิน มีให้ 3-5 พัน อีกอย่างก็ท้องใกล้คลอดแล้วด้วย แต่เจ้าหน้าที่ลิขสิทธิ์ก็บอกให้จ่าย 1 หมื่นแล้วกัน โดยมีการสลับคนมาพูดจาหว่านล้อมให้ยอมจ่าย แต่ตนไม่มีเงิน จึงเดินไปบอกลูกด้วยความเศร้าใจว่า "ถ้าลูกทำผิดลูกต้องยอมติดคุก" ซึ่งลูกสาวก็บอกกับตนว่า "หนูยอมติดคุก" เพราะรู้ว่าตนไม่มีเงิน และท้องใกล้จะคลอดน้อง จากนั้นได้มีการพาเข้าไปคุยกับตำรวจบนโรงพักเพื่อไกล่เกลี่ย แต่ตนก็ยืนยันว่ามีเงินจ่ายแค่ 5 พัน ก่อนตำรวจให้ตนไปคุยกับเจ้าหน้าที่ลิขสิทธิ์อีกครั้ง โดยตนบอกว่า "มี 5 พัน ให้กราบเท้าก็ยอม" จากนั้นเจ้าหน้าที่ลิขสิทธิ์ได้บอกกับตนว่า ให้คุณตาของลูกสาวตนซึ่งเป็นอดีตตำรวจกลับไปก่อน และได้รับเงิน 5 พัน พร้อมกับยอมถอนแจ้งความ<br/><br/>"ไม่ใช่แค่ลูกสาวคนเดียวที่ถูกจับ ยังมีคนอื่นถูกล่อซื้อจับกุมลักษณะเดียวกันมากกว่า 20 รายจากเจ้าหน้าที่ลิขสิทธิ์ชุดนี้ บางรายยอมจ่ายมากกว่า 1 หมื่นเพื่อแลกกับการไม่ถูกดำเนินคดีเหมือนกัน ส่วนจะแจ้งความดำเนินคดีกลับ คิดว่าจะไม่แจ้ง เพราะเป็นห่วงเรื่องการเรียนหนังสือของลูก" แม่เด็กหญิงวัย 15 กล่าว<br/><br/>ขณะที่ทนายเดชา ระบุว่า ถือว่าเป็นพฤติกรรมไม่เหมาะสมที่ไปหลอกล่อเด็ก ให้เขาทำกระทงให้เป็นรูปการ์ตูนที่ คุณเป็นเจ้าของลิขสิทธิ์ แล้วก็ไปจับเท่ากับว่า คุณไม่ใช่ผู้เสียหาย”คุณคือผู้ใช้ให้เขาไปกระทำความผิด”เพราฉะนั้นเมื่อคุณเป็นผู้ใช้ให้เด็กกระทำความผิด คุณก็ไม่ใช่ผู้เสียหาย คุณก็ไม่สามารถดำเนินคดีไปแจ้งตำรวจได้ ด้านตำรวจก็ไม่สามารถรับแจ้งความหรือลงประจำวันได้ ถ้ายังไม่แจ้งความก่อนแล้วไปจับเด็กคนนี้แล้วก็ไปบังคับให้จ่ายเงินมันก็”กรรโชก”มีความผิดฐานกรรโชกข่มขู่เด็ก โดยพฤติกรรมแบบนี้ถือเป็น "มิจฉาชีพ" ส่วนมีรายอื่นที่ตกเป็นเหยื่อ สามารถรวมตัวไปแจ้งความเอาผิดได้<br/><br/><b>ข่าวที่เกี่ยวข้อง..<br/><br/>- <a href="https://www.dailynews.co.th/regional/740003">ทนายชี้"ลิขสิทธิ์"จ้างเด็กทำกระทง มีความผิดฐานกรรโชก</a><br/><br/>- <a href="https://www.dailynews.co.th/regional/739970">คาใจจ้างเด็กทำ'กระทง' ลิขสิทธิ์แอบตลบหลังจับละเมิด</a></b></p>
    </article>
  </body>
</html>