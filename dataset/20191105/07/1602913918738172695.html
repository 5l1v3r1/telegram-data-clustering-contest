<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro//profesii/noul-ministru-al-muncii-violeta-alexandru-pensionarii-si-salariatii-sa-stie-din-sursa-sigura-ca-nu-se-taie-pensii-si-salarii-18541859"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-05T07:29:00+00:00"/>
    <meta property="og:title" content="Noul ministru al Muncii, Violeta Alexandru: Pensionarii şi salariaţii să ştie din sursă sigură că nu se taie pensii şi salarii"/>
    <meta property="og:description" content="Violeta Alexandru, noul ministrul al Muncii, a declarat, marţi dimineaţa, că vrea ca pensionarii şi salariaţii să ştie din sursă sigură că nu se vor tăia pensii şi salarii. Un obiectiv al mandatului este şi reducerea structurilor Ministerului, pentru ca acesta să fie „mai suplu”."/>
  </head>
  <body>
    <article>
      <h1>Noul ministru al Muncii, Violeta Alexandru: Pensionarii şi salariaţii să ştie din sursă sigură că nu se taie pensii şi salarii</h1>
      <address>
        <time datetime="2019-11-05T07:29:00+00:00">05 Nov 2019, 07:29</time>
      </address>
      <p>Violeta Alexandru, noul ministrul al Muncii, a declarat, marţi dimineaţa, că vrea ca pensionarii şi salariaţii să ştie din sursă sigură că nu se vor tăia pensii şi salarii. Un obiectiv al mandatului este şi reducerea structurilor Ministerului, pentru ca acesta să fie „mai suplu”.</p>
      <p>Violeta Alexandru, noul ministru al Muncii, a declarat, marţi dimineaţa, la intrarea în Minister, că vrea ca pensionarii şi salariaţii să ştie că nu se vor tăia pensii şi salarii.</p>
      <p>„În primul rând aş vrea să mă asigur că în acest moment oamenii primesc cele mai corecte mesaje şi am să mă îngrijesc ca echipa Ministerului să comunice informaţiile exacte, pentru ca pensionarii şi salariaţii să ştie din sursă sigură că nu se taie pensiile şi salarii, şi că muncim pentru a putea avea un trai civilizat în România”, a spus Violeta Alexandru.</p>
      <p>Ministrul a mai afirmat că îşi doreşte o reorganizare a Ministerului Muncii, pentru ca acesta să fie „mai suplu”.</p>
      <p>„Voi fi foarte atentă la organizarea Ministerului. Sunt hotărâtă ca în foarte scurt timp, pe baza resurselor şi expertizei pe care o am, dar şi prin sprijin extern, să ajung la un mod de organizare la Minister, în care să se pună mai mult accentul pe oamenii de la ghişee, pe oamenii care se ocupă efectiv cu modul de calculare a pensiilor, oamenii care se ocupă efectiv în relaţia cu beneficiarii sistemului de Asistenţă Socială. Aceşti oameni mai interesează să fie bine pregătiţi şi să fie la dispoziţia pensionarilor şi salariaţilor, respectiv a persoanelor cu dizabilităţi şi desigur acest lucru va însemna o reducere a structurilor Ministerului, o supleţe un accent pe cei din relaţia cu oamenii şi mai puţin pe cei care au funcţii de conducere”, a mai spus Alexandru.</p>
    </article>
  </body>
</html>