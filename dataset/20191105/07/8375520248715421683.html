<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/freedom-house-nazvav-ukrajinu-chastkovo-vilnoyu-v-interneti--637725.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T07:22:36+00:00"/>
    <meta property="og:title" content="Freedom House назвав Україну «частково вільною» в інтернеті"/>
    <meta property="og:description" content="Азербайджан, Білорусь, Казахстан, Узбекистан та Росія визнані Freedom House як країни з «невільним» доступом до мережі"/>
  </head>
  <body>
    <article>
      <h1>Freedom House назвав Україну «частково вільною» в інтернеті</h1>
      <address>
        <time datetime="2019-11-05T07:22:36+00:00">05 Nov 2019, 07:22</time>
      </address>
      <h4>Азербайджан, Білорусь, Казахстан, Узбекистан та Росія визнані Freedom House як країни з «невільним» доступом до мережі</h4>
      <p>Україна потрапила до списку «частково вільних країн» у рейтингу «Свобода в мережі-2019» правозахисної організації Freedom House.</p>
      <p>Про це повідомляється на <a href="https://www.freedomonthenet.org/country/ukraine/freedom-on-the-net/2019">сайті</a> організації.</p>
      <p>«Показники доступу в Інтернет в Україні суттєво не змінилися у 2018–19 роках. Доступ залишається вільним для більшості населення. Український ринок інформаційних та комунікаційних технологій (ІКТ) досить різноманітний, хоча він постраждав через більш широкі економічні труднощі в країні, кризу після окупації Криму Росією та конфлікт на Донбасі», - відзначають у Freedom House.</p>
      <p>Минулоріч Україна також отримала статус «частково вільної».</p>
      <p>Згідно з рейтингом 2019, вище за Україну розташувалися такі країни колишнього СНД, як «частково вільний» Киргизстан, та цілком «вільні» Вірменія та Грузія.</p>
      <p>Азербайджан, Білорусь, Казахстан, Узбекистан та Росія визнані Freedom House як країни з «невільним» доступом до мережі.</p>
      <p>Рейтинг організації Freedom House «Свобода в мережі-2019» оцінює свободу доступу до інтернету в 65 країнах, на які припадає 87% користувачів мережі по всьому світу. Звітний період нового рейтингу припадає на червень 2018 - травень 2019 років.</p>
      <related>
        <a href="https://glavcom.ua/world/hitech/elektromobil-vstanoviv-svitoviy-rekord-shvidkosti-foto-637498.html"/>
        <a href="https://glavcom.ua/news/ukrajina-nareshti-otrimaje-vid-kanadi-snayperski-gvintivki-637638.html"/>
        <a href="https://glavcom.ua/country/incidents/u-shesti-mistah-ukrajini-cogo-roku-mozhut-pochati-testuvannya-5g-637437.html"/>
      </related>
    </article>
  </body>
</html>