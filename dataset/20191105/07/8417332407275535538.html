<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/05/Iran-skal-gjenoppta-anriking-av-uran-ved-Fordo-anlegget-20322149.ece"/>
    <meta property="og:site_name" content="adressa.no"/>
    <meta property="article:published_time" content="2019-11-05T07:50:59+00:00"/>
    <meta property="og:title" content="Iran skal gjenoppta anriking av uran ved Fordo-anlegget"/>
    <meta property="og:description" content="Iran kommer til å gjenoppta anriking av uran ved anlegget i Fordo ved byen Qom, opplyser president Hassan Rouhani."/>
  </head>
  <body>
    <article>
      <h1>Iran skal gjenoppta anriking av uran ved Fordo-anlegget</h1>
      <address><time datetime="2019-11-05T07:50:59+00:00">05 Nov 2019, 07:50</time> by <a rel="author">(NTB) NTB-AP-AFP</a></address>
      <p>Iran kommer til å gjenoppta anriking av uran ved anlegget i Fordo ved byen Qom, opplyser president Hassan Rouhani.</p>
      <aside><a href="https://www.adressa.no/nyheter/utenriks/2019/11/05/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/05/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/05/javascript:void(0);">Del denne artikkelen på e-post</a></aside>
      <p>Iran kommer onsdag til å begynne med sprøyte urangass inn i 1.044 sentrifuger, sa Rouhani i en tale på statlig TV tirsdag.</p>
      <p>I henhold til den internasjonale avtalen om Irans atomprogram skal disse sentrifugene i Frodo-anlegget gå uten injisering av gass.</p>
      <p>Dagen før varslet sjefen for landets atomprogram en ny opptrapping av aktiviteten i strid med den internasjonale atomavtalen. Da doblet Iran antallet avanserte sentrifuger som er i drift.</p>
      <p>Fordo-anlegget er et av fem knyttet til landets atomprogram og ligger i et fjell utenfor byen Qom. Ett av punktene i den internasjonale atomavtalen innebar at Iran sluttet med å anrike kjernefysisk materiale ved dette anlegget.</p>
      <p>USA trakk seg fra avtalen i fjor og gjeninnførte sanksjoner mot Iran. Likevel valgte iranske myndigheter til å begynne med å fortsette å overholde avtalen.</p>
      <p>I år har imidlertid Iran gradvis begynt å bryte bestemmelsene i atomavtalen, som Kina, Russland, Frankrike, Tyskland, Storbritannia og EU også er part i.</p>
      <p>Med avtalebruddene håper trolig iranerne å presse europeiske land og Russland til å hjelpe dem med å omgå USAs nye sanksjoner. Av alle landene som undertegnet atomavtalen, er det bare USA som ikke ønsker å videreføre den.</p>
      <p>(©NTB)</p>
    </article>
  </body>
</html>