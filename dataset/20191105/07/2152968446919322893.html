<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/technology/2019/11/05/naniz-ot-novi-vyprosi-za-katastrofite-na-boeing-737.428573"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T07:20:00+00:00"/>
    <meta property="og:title" content="&quot;Наниз от нови въпроси&quot; за катастрофите на Boeing 737"/>
    <meta property="og:description" content="Те остават без отговор | Dnes.bg"/>
  </head>
  <body>
    <article>
      <h1>"Наниз от нови въпроси" за катастрофите на Boeing 737</h1>
      <h2>Те остават без отговор</h2>
      <address><time datetime="2019-11-05T07:20:00+00:00">05 Nov 2019, 07:20</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Председателят на комисията по транспорт и инфраструктура към Камарата на представителите на САЩ и председателят на подкомисията по авиация заявиха вчера, че свидетелските показания от шефове на корпорацията "Боинг" относно двете фатални катастрофи със самолети "737 MAX" пораждат още въпроси, предаде Ройтерс.</p>
      <p>В съвместно писмо до законодателите Питър ДеФацио и Рик Ларсен пишат, че отговорите на главния изпълнителен директор на "Боинг" Денис Мюлънбърг са били изпълнени с "култура на укриване и непроницаемост" и са отразявали "грамадния натиск", оказван върху служителите в корпорацията при разработката и производството на "737 MAX".</p>
      <p>Двамата членове на Камарата добавят, че тези слушания в комисията не слагат край на нейното разследване и че показанията на Мюлънбърг и главния инженер по търговските самолети на "Боинг" Джон Хамилтън са породили "наниз от нови въпроси" пред корпорацията и Федералната администрация по авиация относно причините за двете трагедии и за смъртта на 346 "невинни хора".</p>
    </article>
  </body>
</html>