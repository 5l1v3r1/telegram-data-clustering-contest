<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/politica/arcelor_mittal_foglia_di_fico_m5s_patuanelli-6487134/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T07:46:00+00:00"/>
    <meta property="og:title" content="Lo scudo penale come &quot;foglia di fico&quot;. L'accusa del M5s ad ArcelorMittal"/>
    <meta property="og:description" content="Per il MoVimento indietro &quot;non si torna&quot; con il ministro Patuanelli che ribadisce: &quot;L'immunità non la vogliono nè i lavoratori nè le istituzioni locali a tutti i livelli&quot;"/>
  </head>
  <body>
    <article>
      <h1>Lo scudo penale come "foglia di fico". L'accusa del M5s ad ArcelorMittal</h1>
      <h2>Per il MoVimento indietro "non si torna" con il ministro Patuanelli che ribadisce: "L'immunità non la vogliono nè i lavoratori nè le istituzioni locali a tutti i livelli"</h2>
      <address><time datetime="2019-11-05T07:46:00+00:00">05 Nov 2019, 07:46</time> by <a rel="author" href="https://www.agi.it/authors/marvin-ceccato/" target="_blank">Marvin Ceccato</a></address>
      <p>Lo scudo penale, cancellato per i vertici dell'ex Ilva, è solo una foglia di fico per la multinazionale <b>ArcelorMittal</b> che ha preso la gestione degli stabilimenti di Taranto. Indietro non si torna. È questa la posizione di M5s che sul punto, viene riferito, marcia compatto. La decisione di presentare in Senato l'emendamento soppressivo dell'articolo 14 del <b>decreto legge Imprese</b> che conteneva la tutela penale a tempo, per chi fosse alla guida del polo siderurgico pugliese, non ha avuto una gestazione semplice ed è stata oggetto di un lungo confronto.</p>
      <p>In 'ballo", infatti, due interessi di rilievo costituzionale: il diritto alla salute e il diritto al lavoro. Ma la norma firmata dall'ex ministro <b>Barbara Lezzi</b> e da altri 17, infine, è stata approvata. I senatori pugliesi, così come i loro colleghi a Montecitorio, avevano lasciato capire, che non avrebbero votato a favore del provvedimento e neanche della fiducia, poi posta sul decreto, se non fosse stata eliminata questa previsione.</p>
      <p>Tre i punti fermi: ArcelorMittal bluffa perchè non può mollare sic et simpliciter l'industria siderurgica che ha rilevato. Un sondaggio fra i lavoratori ha portato il 90% degli iscritti al sindacato Usb a dire no all'immunità penale. Lo scudo sarebbe stato incostituzionale.</p>
      <related>
        <a href="https://www.agi.it/politica/arcelormittal_ilva-6486522/news/2019-11-04/"/>
      </related>
      <p>A parlare di <b>foglia di fico</b>, nella serata di ieri, quasi all'unisono, sono stati il ministro dello Sviluppo economico, <b>Stefano Patuanelli</b>, e alcuni deputati pugliesi che hanno seguito da vicino la questione: "È evidente a tutti che la questione dell'immunità penale è la foglia di fico dietro la quale Mittal nasconde i propri interessi economici e il tentativo di scaricare sugli italiani i costi delle perdite economiche, che quest'anno si attestano intorno agli 800 milioni, e battere cassa con lo Stato. L'immunità non la vogliono nè i lavoratori - è di oggi un sondaggio interno all'ex Ilva che lo conferma - nè le istituzioni locali a tutti i livelli, dal sindaco di Taranto al presidente della Regione, dall'Arpa alla Procura di Taranto", affermano infatti i portavoce tarantini del MoVimento 5 Stelle alla Camera <b>Gianpaolo Cassese</b>, <b>Rosalba De Giorgi</b>, <b>Alessandra Ermellino</b> e <b>Giovanni Vianello</b>.</p>
      <p>"È Mittal stessa ad aver riconosciuto, nel corso di un'audizione, che la questione immunità non è nel contratto: questo rende impossibile qualunque contestazione da parte loro di un mancato rispetto dei patti - proseguono i deputati pentastellati - lo Stato Italiano ha finora rispettato tutti gli accordi pattuiti, cosa che non sta facendo la multinazionale indiana, come confermano gli stessi lavoratori. L'impressione è che si stiano sottraendo ai loro doveri nei confronti dei cittadini e dei lavoratori di Taranto, creando ad arte un allarmismo che danneggia soltanto il territorio. Non è con questo atteggiamento, confermato purtroppo anche oggi a mezzo stampa, che l'azienda può determinare le condizioni affinchè possa continuare a gestire l'impianto" aggiungono.</p>
      <p>"Per noi non c'è trattativa possibile se non si mettono al primo posto il diritto alla salute dei cittadini di Taranto e quello alla sicurezza dei lavoratori dell'acciaieria. Il nostro invito, quindi, è quello di valutare un accordo di programma sul modello di quello messo in campo a Genova, che è stato in grado di coniugare salute, rispetto dell'ambiente e conservazione dei livelli occupazionali. Solo così si potrà proseguire lungo la via, già tracciata, della riconversione economica del territorio tarantino, su cui il governo deve imprimere una svolta decisiva".</p>
      <p>Per la senatrice Barbara Lezzi "è inaudito che una multinazionale non mantenga gli impegni presi con il nostro Stato e i politici, da <b>Renzi </b>a <b>Berlusconi</b>, che si stanno facendo intimorire sono senza orgoglio e dignità. Non meritano di parlare in nome degli italiani. L'articolo 51 del codice penale e il decreto 231 del 2001 sulla responsabilità degli amministratori tutelano anche quelli dell'ex-Ilva. Non si accampino pretesti sulla pelle dei lavoratori e dei cittadini di Taranto"</p>
      <p>Intanto, il Presidente del Consiglio vedrà oggi pomeriggio i rappresentanti di ArcelorMittal e la partita non sembra essere chiusa. Anche per il premier, secondo quanto trapela dall'incontro con i sindacati, la norma sulla tutela penale non può essere considerata giustificazione per un recesso da parte della multinazionale.</p>
      <related>
        <a href="https://www.agi.it/economia/arcelor_mittal_lettera_dipendenti-6484828/news/2019-11-04/"/>
      </related>
    </article>
  </body>
</html>