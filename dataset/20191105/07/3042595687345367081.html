<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/idrettsstjernene-som-ble-sokkrike-etter-karrieren/71780003"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T07:38:00+00:00"/>
    <meta property="og:title" content="Idrettsstjernene som ble søkkrike etter karrieren"/>
    <meta property="og:description" content="Bjørn Dæhlie (52) troner øverst på skattelistene blant de tidligere norske idrettsstjernene, men han er ikke den rikeste."/>
  </head>
  <body>
    <article>
      <h1>Idrettsstjernene som ble søkkrike etter karrieren</h1>
      <h2>Bjørn Dæhlie (52) troner øverst på skattelistene blant de tidligere norske idrettsstjernene, men han er ikke den rikeste.</h2>
      <address><time datetime="2019-11-05T07:38:00+00:00">05 Nov 2019, 07:38</time> by <a rel="author">Håkon Østmoe Brandsnes</a></address>
      <p>Det kan ligge mye penger i det å være god i en idrett, men flere tidligere norske idrettshelter har gjort det stort med gründervirksomhet og investeringer både under og etter idrettskarrieren.</p>
      <p>
        <b>Åtte ganger OL-vinner Bjørn Dæhlie er oppført med den største formuen på Dagbladets liste over tidligere idrettsutøvere som gjorde det stort etter karrieren, basert på Skattelista for 2018.</b>
      </p>
      <p>Nannestad-mannen startet sitt eget klesmerke, og har også investert store penger i eiendom. I 2017 var han for første gang god for over en halv milliard kroner.</p>
      <p>Dæhlies formue synker med 41 millioner kroner, fra rundt 515 mill. kroner i 2017 til 474 mill. kroner i 2018. Den norske langrennshelten er oppført med en inntekt på litt over 12 millioner kroner.</p>
      <table bordered="">
        <tr>
          <td>Navn</td>
          <td>Tittel</td>
          <td>Inntekt</td>
          <td>Skatt</td>
          <td>Formue</td>
        </tr>
        <tr>
          <td>Bjørn Dæhlie</td>
          <td>Langrennsløper</td>
          <td>12 258 125</td>
          <td>7 850 816</td>
          <td>473 722 318</td>
        </tr>
        <tr>
          <td>Kristian Nergaard</td>
          <td>Seiler (fortsatt aktiv)</td>
          <td>2 777 958</td>
          <td>3 531 814</td>
          <td>284 610 793</td>
        </tr>
        <tr>
          <td>Martin Andresen</td>
          <td>Fotballspiller</td>
          <td>3 379 491</td>
          <td>2 683 030</td>
          <td>142 882 047</td>
        </tr>
        <tr>
          <td>Ådne Søndrål</td>
          <td>Skøyteløper</td>
          <td>936 791</td>
          <td>1 021 466</td>
          <td>78 355 277</td>
        </tr>
        <tr>
          <td>Vegard Ulvang</td>
          <td>Langrennsløper</td>
          <td>223 790</td>
          <td>424 842</td>
          <td>45 312 357</td>
        </tr>
        <tr>
          <td>Lasse Kjus</td>
          <td>Alpinist</td>
          <td>2 901 933</td>
          <td>1 259 946</td>
          <td>43 843 212</td>
        </tr>
        <tr>
          <td>John Carew</td>
          <td>Fotballspiller</td>
          <td>0</td>
          <td>235 797</td>
          <td>29 220 846</td>
        </tr>
        <tr>
          <td>Bjørn Maaseide</td>
          <td>Sandvolleyballspiller</td>
          <td>18 013 407</td>
          <td>6 050 648</td>
          <td>28 643 112</td>
        </tr>
        <tr>
          <td>Kari Traa</td>
          <td>Freestylekjører</td>
          <td>3 458 824</td>
          <td>1 274 098</td>
          <td>23 673 858</td>
        </tr>
        <tr>
          <td>Simen Agdestein</td>
          <td>Sjakk- og fotballspiller</td>
          <td>440 550</td>
          <td>306 432</td>
          <td>21 174 080</td>
        </tr>
        <tr>
          <td>Kjetil Aamodt</td>
          <td>Alpinist</td>
          <td>2 898 043</td>
          <td>1 021 697</td>
          <td>18 208 265</td>
        </tr>
      </table>
      <h3>«Ridder av den gylne banan»</h3>
      <p>Nummer to på Dagbladets liste er Kristian Nergaard - en av verdens beste seilere - og som tok sin tiende VM-tittel i 5.5 mR i august.</p>
      <p>
        <b>Nergaard har derimot tidligere uttalt overfor <a href="https://www.vg.no/sport/i/xRApAj/kristian-nergaard-er-idrettens-ukjente-formuesprins">VG</a> at det bare er et fåtall seilere som kan leve av det. Pengene hans stammer fra noe helt annet.</b>
      </p>
      <p>57-åringen er nemlig styreleder i Bama, og har tidligere blitt døpt som «ridder av den gylne banen» av <a href="https://finansavisen.no/nyheter/naeringsliv/2018/07/seilkonge-tjener-raatt-paa-bananer">Finansavisen</a>.</p>
      <p>I 2018 sank Nergaards formue med omtrent 100 mill. kroner, fra rundt 386 mill. kroner i 2017 til 285 mill. kroner i 2018, viser tall fra Skattedirektoratet</p>
      <p>Skattelista oppgir en inntekt på litt over 2,8 millioner kroner.</p>
      <p>Gjennom selskapet Banan II eier Nergaard-familien en snau tredjedel av Bama Gruppen, som satser på blant annet frukt, bær og grønnsaker.</p>
      <p>Nergaard er for øyeblikket på 268.-plass på <a href="https://kapital.no/people-index/kristian-nergaard">Kapitals liste</a> over Norges 400 rikeste, med en estimert nettoformue på 1,2 milliarder i 2019.</p>
      <figure>
        <img src="https://dbstatic.no/71783474.jpg?imageId=71783474&amp;x=0&amp;y=3.9473684210526&amp;cropw=100&amp;croph=46.172248803828&amp;width=643&amp;height=387"/>
        <figcaption><b>NYTENKENDE:</b> Bjørn Maaseide begynte som promotør for sine egne kamper. Da han kjøpte seg inn i treningskjeden Sports Club, startet han et eventyr som fortsatt pågår. Foto: Dave Marti / AP Photo / NTB Scanpix Vis mer</figcaption>
      </figure>
      <h3>«Norges rikeste idrettsutøver»</h3>
      <p>Tidligere sandvolleyballspiller Bjørn Maaseide beveger også på formuen sin. Tall fra 2018 viser faktisk en nedgang på 350 mill. kroner fra 2017.</p>
      <p>- Det er bare noen strukturelle endringer. Det går på eierstrukturen i forskjellige selskaper, forklarer Maaseide overfor Dagbladet.</p>
      <p>
        <i>- Pengene er ikke borte?</i>
      </p>
      <p>- Nei, de er ikke det, ler Maaseide.</p>
      <p>Nå er han oppført med en formue på cirka 29 millioner kroner, og en inntekt på 18 millioner kroner.</p>
      <p>På Kapitals liste over Norges 400 rikeste, er han derimot på 242.-plass, med en estimert nettoformue på 1,3 milliarder. I et intervju med <a href="https://www.dn.no/marked/kraft-finans/bjorn-maaseide/kraft-bank/na-er-bjorn-maaseide-milliardar-det-er-flaut-a-snakke-om/2-1-351174">Dagens Næringsliv</a> i fjor, anslo han at han satt med verdier tilsvarende én mrd.</p>
      <p>
        <b>Det var i 2000 - det siste året Maaseide og Jan Kvalheim spilte sammen på sandvolleyballbanen - at førstnevnte kjøpte seg inn i treningskjeden Sports Club, som seinere fusjonerte med Elixia.</b>
      </p>
      <p>I 2011 ønsket han å kjøpe selskapet, men ble overbudt, noe som resulterte i at han tjente cirka 350 millioner kroner. Tre år seinere ble han omtalt som «Norges rikeste eksidrettsutøver» av Finansavisen.</p>
      <p>Maaseide var sjef for treningsgiganten fra 2015 til 2017, og satt også i styret inntil nylig.</p>
      <p>Da selskapet gikk på børs i oktober, ble Maaseides aksjer prissatt til 300 millioner kroner, ifølge Dagens Næringsliv.</p>
      <p>
        <b>I forkant spådde han at Sats kom til å bli en «folkeaksje», men bare tre prosent ble kjøpt av private investorer. Aksjene ble dermed prissatt for mindre enn hva han ønsket og forventet, skrev Finansavisen forrige uke.</b>
      </p>
      <p>På spørsmål fra avisa om han tenker å kjøpe flere aksjer, sier han:</p>
      <p>- Jeg skal gjøre en større eiendomssatsing, så det er vanskelig å si hvor mye penger det er fornuftig å plassere i en aksje. Jeg har imidlertid en lockup på 6 og 12 måneder, så foreløpig blir jeg sittende rolig, varsler Maaseide.</p>
      <p>Ved siden av å sitte på en større eiendomsportefølje, er han største aksjonær i Kraft Bank, som begynte virksomheten sin i midten av 2018.</p>
      <figure>
        <img src="https://dbstatic.no/71783469.jpg?imageId=71783469&amp;width=1024&amp;height=615"/>
        <figcaption><b>TJENER FETT:</b> Martin Andresen tjente godt som fotballspiller. Nå er han administrerende direktør i familiebedriften Skeidar. Foto: Jon Olav Nesvold / NTB scanpix Vis mer</figcaption>
      </figure>
      <h3>Tøffe tider for Andresen</h3>
      <p>Tidligere landslagskaptein Martin Andresen (42) la opp på proffnivå i 2015 etter et kortvarig comeback i Sandefjord.</p>
      <p>
        <b>Da hadde han allerede vært administrerende direktør i møbelgiganten Skeidar i to år - som ble startet av oldefaren, og som utviklet seg stort gjennom faren Morten Andresen.</b>
      </p>
      <p>- Faren min tenkte annerledes og startet en ekspansjon som tok kjeden ut i det ganske land, og opp blant de ledende aktørene i bransjen. Med totalt 53 butikker og rundt to milliarder i omsetning, er vi i dag Norges største familieeide møbel- og interiørkjede, sa Andresen nylig til Groruddalen.no.</p>
      <p>På skattelista synker den tidligere VIF-trenerens formue med cirka én million kroner, fra 144 mill. kroner i 2017 til 143 mill. kroner i 2018. Tallene viser en inntekt på litt under 12 mill. kroner.</p>
      <p>Skeidar har slitt de siste åra, og med snaue to milliarder i omsetning har de den svakeste topplinjeveksten og lønnsomheten i bransjen, ifølge Handelsrapporten fra Virke.</p>
      <p>- Vi er inne i snuoperasjon og forbedrer oss. Vi forventer svarte tall fra 2020, sa Rune Henriksen, administrerende direktør i Skeidarliving, i et intervju med <a href="https://www.dn.no/handel/salget-stuper-hos-skeidar-situasjonen-er-alvorlig/2-1-699296?_l">Dagens Næringsliv</a> nylig.</p>
      <figure>
        <img src="https://dbstatic.no/71783430.jpg?imageId=71783430&amp;x=0&amp;y=3.3160621761658&amp;cropw=100&amp;croph=40&amp;width=643&amp;height=387"/>
        <figcaption><b>GOD VENN:</b> John Carew med kompis og rådgiver Per A. Flod. Her etter overgangen til Lyon i 2005. Foto: Heiko Junge / NTB Scanpix Vis mer</figcaption>
      </figure>
      <h3>Eiendomskongen Carew</h3>
      <p>En annen fotballstjerne som har tjent gigantiske summer etter han la opp, er multitalentet John Carew, som satset på eiendom.</p>
      <p>Den tidligere landslagsspissens formue øker med én million kroner, fra 28 mill. kroner i 2017 til 29 mill. kroner i 2018, viser skattelistene. Han - i likhet med Nergaard og Maaseide - er derimot langt rikere enn hva skattelistene gir uttrykk for.</p>
      <p>Carew kjøpte sin første leilighet i 1999, samme år som han gikk fra Vålerenga til Rosenborg. Siden har den tidligere fotballspilleren investert stort i eiendom - og med stor suksess.</p>
      <p>
        <b>I 2016 ble det meldt at han hadde solgt en bygård i Oslo for 126 millioner kroner, men det utartet i en <a href="https://www.dagbladet.no/sport/carew-med-seier-i-retten-far-267-millioner-i-erstatning/69835229">krangel med kjøper</a>. I retten ble han tilkjent 27 millioner kroner i 2018, og endte opp med å selge for en noe lavere pris.</b>
      </p>
      <p>Carew har også investert 40 millioner kroner i leiligheter på Sørenga i Oslo, og totalt skal han eie flere titalls eiendommer i inn- og utland.</p>
      <p>Carew har fått hjelp av sin mangeårige rådgiver og agent, Per A. Flod, med investering i eiendom gjennom åra. Carew har også takket moren, Jorunn, for gode råd.</p>
      <p>- Jeg har stor respekt for penger. Det har jeg fått inn med morsmelka, har Carew tidligere uttalt i et intervju med <a href="https://www.vg.no/sport/i/oRGPyj/carew-og-flod-slik-ble-de-styrtrike">VG</a>.</p>
      <p>Carew tjente også store penger på fotballkarrieren, hvor han gjorde suksess i storklubber som Roma, Valencia, Lyon og Aston Villa.</p>
      <p>Etter karrieren har han også dyrket interessen for skuespill og fotografi, men det er altså gjennom fotballen og eiendomsinvesteringer at han har tjent de store summene.</p>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>