<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619965/%D9%88%D8%B2%DB%8C%D8%B1-%D8%A7%D9%82%D8%AA%D8%B5%D8%A7%D8%AF-%D8%A8%D8%A7%D8%B2%D8%A7%D8%B1-%D8%A7%D8%B1%D8%B2-%D8%A8%D9%87-%D8%AA%D8%B9%D8%A7%D8%AF%D9%84-%D9%86%D8%B3%D8%A8%DB%8C-%D8%B1%D8%B3%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T09:37:00+00:00"/>
    <meta property="og:title" content="وزیر اقتصاد: بازار ارز به تعادل نسبی رسید"/>
    <meta property="og:description" content="وزیر امور اقتصادی و دارایی گفت: اگرچه تجارت خارجی در ۷ ماه اول امسال نسبت به سال گذشته ۱۱ درصد کاهش یافته است، اما این کاهش ناشی از اصلاح قیمت پایه صادراتی است."/>
  </head>
  <body>
    <article>
      <h1>وزیر اقتصاد: بازار ارز به تعادل نسبی رسید</h1>
      <address>
        <time datetime="2019-11-05T09:37:00+00:00">05 Nov 2019, 09:37</time>
      </address>
      <p>
        <i>وزیر امور اقتصادی و دارایی گفت: اگرچه تجارت خارجی در ۷ ماه اول امسال نسبت به سال گذشته ۱۱ درصد کاهش یافته است، اما این کاهش ناشی از اصلاح قیمت پایه صادراتی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرهاد دژپسند امروز در جلسه شورای گفت‌و‌گوی دولت و‌ بخش خصوصی گفت: امروز با آنچه دولت هدف‌گذاری کرده بود، خیلی متمایز هستیم و با گذار از دوره تلاطم در حال دست یابی به شرایط قابل قبول هستیم.</p>
      <p>وزیر امور اقتصادی و دارایی بیان داشت؛ آمار تجارت خارجی ۷ ماهه اول امسال در مقایسه با سال گذشته نشان می‌دهد که روند تجارت خارجی قابل قبول است.</p>
      <p>دژپسند افزود: اگرچه آمار تجارت خارجی در ۷ ماه اول امسال نسبت به سال گذشته ۱۱ درصد کاهش یافته است، اما این کاهش ناشی از اصلاح قیمت پایه صادراتی است و اصلاح و کاهش قیمت پایه‌های صادراتی بر اساس تقاضای فعالان اقتصادی انجام شده است.</p>
      <p>وزیر امور اقتصادی و دارایی بیان داشت: از ۴ ماه اخر سال گذشته اصلاح نرخ پایه های صادراتی انجام شد و بطور متوسط حدود ۳۰ درصد کاهش قیمت پایه صادراتی داشتیم.</p>
      <p>وی بیان داشت: رشد ‌وزنی صادرات غیرنفتی در ۷ ماهه اول امسال نسبت به ۷ ماهه سال گذشته حدود ۱۷ درصد بوده است.</p>
      <p>وزیر امور اقتصادی و دارایی در ادامه با اشاره به موضوع اشتغال و تولید بیان داشت: نرخ بیکاری در مناطق روستایی در استان خراسان رضوی به حدود 3.7 درصد رسیده و نرخ بیکاری شهری در این استان به 8.7 درصد رسیده است و این ارقام علایم خوبی است و نشان می‌دهد اقتصاد روند رو به بهبودی را طی می‌کند، البته تا رسیدن به نقطه مطلوب فاصله داریم.</p>
      <p>وی با اشاره به اینکه علیرغم‌تمام سختی‌ها برنامه دشمن نقش بر آب شده و ما از تلاطم عبور کرده‌ایم، بیان داشت: همه اینها حاصل تلاش همه آحاد مردم، بخش خصوصی، دولت و جامعه است و در این دوره بخش خصوصی و فعالان اقتصادی از نقش طلایی پیشرو خود بهترین استفاده را با صادرات غیر نفتی انجام دادند.</p>
      <p>دژپسند با تاکید بر اینکه امروز بازار ارز به تعادل نسبی رسیده است، بیان داشت: اینکه اعلام شده تقاضا در بازار نیما کمتر از عرضه است، به همکاری شایان توجه بخش خصوصی بستگی دارد.</p>
      <p>وی افزود: اگر صادرات نفتی ما دچار مشکل است، بخش خصوصی جبران کرده است و نقش تاریخی و قابل انتظار بخش خصوصی ایفا شد.</p>
      <p>دژپسند با بیان اینکه در شرایط تحریم ایجاب می‌کرد که مداخلات دولت شدت و حدت بیشتری داشته باشد، گفت: اما دولت خویشتن داری کرد و با اعتماد و همکاری بخش خصوصی کارها انجام شد.</p>
      <p>وی با بیان اینکه ما در حوزه تجارت برون مرزی فقط دو رتبه تنزل داشتیم، بیان داشت: این تنزل به این علت است که کشورهای دیگر شرایط بهتری به دست آورده‌اند، زیرا امتیازات ما ثابت بوده است.</p>
      <p>وی افزود: ما در زمینه کسب و کار امسال شرایط بهتری داریم و رشد اقتصادی غیر نفتی ۶ ماهه اول امسال مثبت بود.</p>
      <p>دژپسند بیان داشت: اقتصاد ایران ظرفیت پرش و سرکوب تلاطم را دارد و برای استفاده از این ظرفیت هیچ بخشی بهتر از بخش خصوصی نمی‌تواند عمل کند.</p>
      <p>وی با اشاره به تحریم های ظالمانه علیه ایران توسط امریکا و عملیاتی شدن آن از سیزده آبان سال گذشته گفت: شرایط الان مطلوب نیست، اما علیرغم همه مشکلات قابل قبول است.</p>
    </article>
  </body>
</html>