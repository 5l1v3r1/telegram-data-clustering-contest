<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/vi-er-ikke-favoritter/71780869"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T09:14:49+00:00"/>
    <meta property="og:title" content="- Vi er ikke favoritter"/>
    <meta property="og:description" content="Thorir Hergeirsson går glipp av flere stjerner når Norge skal spille håndball-VM i Japan. Men landslagssjefen holder seg optimistisk inn mot mesterskapet."/>
  </head>
  <body>
    <article>
      <h1>- Vi er ikke favoritter</h1>
      <h2>Thorir Hergeirsson går glipp av flere stjerner når Norge skal spille håndball-VM i Japan. Men landslagssjefen holder seg optimistisk inn mot mesterskapet.</h2>
      <address><time datetime="2019-11-05T09:14:49+00:00">05 Nov 2019, 09:14</time> by <a rel="author">Mathias Hagen</a></address>
      <p>Thorir Hergeirsson presenterte i dag det laget som skal delta i VM i Japan. Det var ikke noen store overraskelser i troppen om man ser på forutsetningene, men det er store navn som er ute av laget med skade.</p>
      <p>
        <b>De sju som nevnes mest er Nora Mørk, Veronica Kristiansen, Hennie Reistad, Amanda Kurtovic, Katrine Lunde, Kjerstin Boge Solås og Kari Aalvik Grimsbø (trukket seg).</b>
      </p>
      <p>Dermed hviler det et stort ansvar på spillere som Stine Bredal Oftedal, Heidi Løke og Camilla Herrem.</p>
      <p>Til tross for at troppen mangler noen profiler, er landslagssjefen positiv inn mot mesterskapet.</p>
      <p>- Vi er fornøyde med det mannskapet vi har nå. Det er 19 fantastiske håndballspillere som skal forhåpentligvis etter hvert spille bra sammen og gjøre hverandre gode. Det blir en nøkkel, sier Hergeirsson til Dagbladet.</p>
      <h3>Går for medalje</h3>
      <p>Til tross for at det er mange nye fjes, der tre spillere er klare for sitt første mesterskap, så mener han at laget er godt forberedt. Det er stort sett denne gjengen som spilte Intersport Cup tidligere i høst, der håndballjentene gikk ubeseiret gjennom turneringen.</p>
      <p>
        <b>- Vi kjenner deres kvaliteter godt, men vi er ikke i mål med samspillet ennå. Der er det en del å jobbe med, og det må vokse gjennom mesterskapet, forteller islendingen.</b>
      </p>
      <p>Nå som det er en del skader i laget, kan veteranene bli ekstra viktige om Norge skal kjempe om medalje i Japan. Hergeirsson påpeker at det er fortsatt en erfaren gjeng som skal spille VM.</p>
      <p>
        <b>- Det er fortsatt to håndfuller med etablerte og erfarne spillere. Og de skal gå foran med godt eksempel og vise vei - både på og utenfor banen. Først og fremst med å levere og være gode, men også å leve ut de verdiene vi har på landslaget, sier han.</b>
      </p>
      <p>Hergeirsson sier at de ikke har satt et konkret mål for mesterskapet foreløpig, men at han kommer til å snakke om dette med troppen sin neste gang gjengen er samlet.</p>
      <p>- Det er klart at de erfarne spillerne vil være med og kjempe der oppe. De reiser ikke til mesterskap for noe mindre. Men jeg tror slik som det er nå, så må vi leve i nuet og tenke at det handler om å gjøre en god treningsdag hver dag. Når vi samles må vi få ut maksimalt av hver dag. Så må vi vokse på det gjennom mesterskapet. Jeg tror det blir viktigere enn noensinne, sier landslagssjefen.</p>
      <h3>- Ikke favoritter</h3>
      <p>Herrem tror ikke det er en ulempe å ikke ha et like klart favorittstempel som de norske jentene gjerne har hatt tidligere.</p>
      <p>
        <b>- Jeg tenker at vi ikke skal snakke så mye om gull, men jeg ser ingen grunn til at vi ikke skal ta medalje med det laget vi har nå. Vi er ikke favoritter som vi har hatt tidligere, men det tenker jeg at bare er en fordel for oss. Vi må ta én kamp om gangen som Thorir også har snakket om, og i år er det viktigere enn noen gang, sier Herrem til Dagbladet.</b>
      </p>
      <p>Norges første kamp i VM spilles i Kumamoto 30. november. Deres første motstander er Cuba.</p>
      <p>Slovenia, Serbia, Angola og Nederland er Norges øvrige motstandere i det innledende puljespillet, der Norge og Nederland vil nok ha et favorittstempel i den gruppa.</p>
    </article>
  </body>
</html>