<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Filip-Kirkorov-vdiga-svatba-vuv-Varna-911272"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-05T09:34:00+00:00"/>
    <meta property="og:title" content="Филип Киркоров вдига сватба във Варна"/>
    <meta property="og:description" content="Руската естрадна звезда Филип Киркоров се жени в България. Певецът обяви, че голямото събитие ще се ..."/>
  </head>
  <body>
    <article>
      <h1>Филип Киркоров вдига сватба във Варна</h1>
      <address>
        <time datetime="2019-11-05T09:34:00+00:00">05 Nov 2019, 09:34</time>
      </address>
      <p>Руската естрадна звезда Филип Киркоров се жени в България. Певецът обяви, че голямото събитие ще се състои в родната му Варна. Изпълнителят официално потвърди, че е поискал ръката на актрисата Катя Гусева и тя е казала "Да". Двойката ще си размени клетви първо в България, а след това и в Москва.</p>
      <p>"Сватбата ще е в България заради баща ми. Той много ще се зарадва", потвърди Киркоров, пише "<a href="https://m.bgdnes.bg/Article/7746491">България днес</a>". Възрастният мъж е роден и живее във Варна, затова и събитието ще се състои най-вероятно там.</p>
      <p>Младоженката напоследък е неотлъчно до любимия си и го придружава навсякъде. Тя беше с него в Баку, както и по други места. Катя се разбира прекрасно с децата на Киркоров — Алла Виктория и Мартин. Самата Гусева в интервю за руската преса потвърди, че мечтата й била да се омъжи.</p>
      <p>"Харесвам много Филип. Не искам да споделям личния си живот, но това, че той е по-възрастен от мен, не ме притеснява. На този етап аз повече от всичко искам да стана майка", казва красивата Катя.</p>
      <p>Любопитно е, че само преди месец в риалити формата "Битка на ясновидците" един от участниците предсказа брак на Киркоров в рамките на две години. Самият певец не коментира тогава новината, но пред камерите призна, че обмисля подобна стъпка.</p>
      <p>Междувременно обаче още един проблем стои над главата му. Оказа се, че луда фенка плаши певеца и го преследва непрекъснато.</p>
      <p>"Жената на Киркоров се върна!", сподели шокираният Филип, споделяйки в социалните мрежи пост, с който анонсира, че негова почитателка от Украйна е излязла от затвора.</p>
      <p>Жената е психически неуравновесена и от години преследва певеца с твърдения, че й е обещал да се ожени за нея. Самият Киркоров бил сигурен, че кошмарът е останал в миналото, след като е задържана, но кандидат-булката му отново е на свобода и го притеснява с исканията си за брак.</p>
      <p>"Да, ще се женя, но не за теб, мила моя. Имам си друга жена", обясни певецът в профила си. А виртуалните му приятели го подкрепиха за пореден път в борбата му с нахалницата.</p>
    </article>
  </body>
</html>