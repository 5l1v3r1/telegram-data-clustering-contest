<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814042.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T09:43:00+00:00"/>
    <meta property="og:title" content="عرضه بنزین سوپر همچنان محدود است"/>
    <meta property="og:description" content="به‌گزارش ایسنا، کمبود بنزین سوپر در جایگاه‌های سوخت موضوعی است که از چند وقت پیش بحث آن مطرح شده و علی‌رغم تاکید مسوولان برای حل این موضوع بعضا شاهد کمبود عرضه این فرآورده نفتی هستیم. البته بیژن زنگنه - وزیر نفت - اعلام کرده که در تامین بنزین سوپر چند روزی به دلیل تعمیرات و نگهداری در پالایشگاه نفت امام خمینی (ره) شازند مقداری کمبود داشتیم که تاکید کردم حتما تامین شود؛ به من گفته‌اند مشکل عمده این موضوع حل شده است."/>
  </head>
  <body>
    <article>
      <h1>عرضه بنزین سوپر همچنان محدود است</h1>
      <address>
        <time datetime="2019-11-05T09:43:00+00:00">05 Nov 2019, 09:43</time>
      </address>
      <p>در حالی که وزیر نفت از حل مشکل عرضه بنزین سوپر در جایگاه‌های سوخت خبر داده، پیگیری از چند جایگاه گویای آن است که کمبود این فرآورده نفتی در برخی جایگاه‌ها هم‌چنان محسوس است.</p>
      <p>به‌گزارش ایسنا، کمبود بنزین سوپر در جایگاه‌های سوخت موضوعی است که از چند وقت پیش بحث آن مطرح شده و علی‌رغم تاکید مسوولان برای حل این موضوع بعضا شاهد کمبود عرضه این فرآورده نفتی هستیم. البته بیژن زنگنه - وزیر نفت - اعلام کرده که در تامین بنزین سوپر چند روزی به دلیل تعمیرات و نگهداری در پالایشگاه نفت امام خمینی (ره) شازند مقداری کمبود داشتیم که تاکید کردم حتما تامین شود؛ به من گفته‌اند مشکل عمده این موضوع حل شده است.</p>
      <p>چندی پیش نیز شرکت پالایش و پخش در واکنش به اخباری که در این باره منتشر شد، اعلام کرد که بنزین سوپر در پالایشگاه‌های اراک و اصفهان تولید و در کشور توزیع می‌شود. طبق قانون شرکت ملی پالایش و پخش فرآورده‌های نفتی مکلف به تولید و توزیع بنزین معمولی و بنزین با استاندارد یورو ۴ است که هم‌اکنون بیش‌تر از میزان تعهد خود بنزین با کیفیت یورو تولید و در کشور توزیع می‌کند.</p>
      <p>بر این اساس، هم اکنون علاوه بر بنزین با استاندارد یورو ۴ و ۵، بنزین سوپر نیز تولید و به لحاظ محدودیت‌های ذخیره‌سازی و انتقال، در کشور توزیع می‌شود؛ این در حالی است که بنزین با استاندارد یورو از لحاظ زیست محیطی به مراتب پاک‌تر از بنزین سوپر است، با این وجود بنزین سوپر در کشور تولید و به لحاظ محدودیت‌های ذخیره سازی و انتقال، توزیع می‌شود.</p>
      <p>این صحبت‌ها در حالی مطرح شد که عطاپور - نایب رئیس و عضو هیات مدیره اتحادیه جایگاه‌داران سوخت - پیش از این و قبل از اظهار نظر وزیر نفت اعلام کرده بود اکثر جایگاه‌ها فاقد بنزین سوپر هستند و علی‌رغم این‌که سکوها و کارگران آماده سوخت‌رسانی بنزین سوپر هستند اما این بنزین در اکثر سکوها وجود ندارد و این در حالی است که  هزینه سکو توسط جایگاه‌داران پرداخت می‌شود اما بنزین سوپر به اکثر جایگاه‌ها تعلق نمی‌گیرد.</p>
      <p>وی با بیان این‌که وزیر نفت و مدیرعامل شرکت پخش و پالایش و پخش باید برای این مساله پاسخی داشته باشند، اظهار کرده بود: علت این‌که چرا بنزین سوپر به جایگاه‌ها داده نمی‌شود، تاکنون مطرح نشده و این در حالی است که بارها جایگاه‌داران تقاضای بنزین سوپر را کرده‌اند اما به آن‌ها تعلق نگرفته است.</p>
      <p>نایب رئیس و عضو هیات مدیره اتحادیه جایگاه‌داران سوخت به تازگی نیز گفت: امید می‌رود که وضعیت توزیع و کیفیت بنزین سوپر همانطور که وزیر نفت اعلام کرده است، بهبود یافته باشد اما بررسی این مساله نیاز به زمان دارد.</p>
    </article>
  </body>
</html>