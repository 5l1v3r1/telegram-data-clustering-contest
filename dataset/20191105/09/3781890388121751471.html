<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740121"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T09:28:00+00:00"/>
    <meta property="og:title" content="&quot;มนัญญา&quot;งงมาก!ไม่รู้เรื่องรมว.กษ.ตั้งทีมหาสารทดแทน"/>
    <meta property="og:description" content="'มนัญญา'ของขึ้นไม่เคยรับรู้'เฉลิมชัย'ตั้งทีมศึกษาหาสารทดแทน3สารเคมี งงไม่มีชื่อตัวเองทั้งที่เป็นคนเริ่ม ลั่นอย่าบีบบังคับ ให้นำสารตัวใหม่เข้าประเทศไทย ชี้ในท้องตลาดมีพอแล้ว ท้าคนถามหาสารเคมีกล้ากินไหม?"/>
  </head>
  <body>
    <article>
      <h1>"มนัญญา"งงมาก!ไม่รู้เรื่องรมว.กษ.ตั้งทีมหาสารทดแทน</h1>
      <address>
        <time datetime="2019-11-05T09:28:00+00:00">05 Nov 2019, 09:28</time>
      </address>
      <p>
        <b>"มนัญญา"ของขึ้นไม่เคยรับรู้"เฉลิมชัย"ตั้งทีมศึกษาหาสารทดแทน3สารเคมี งงไม่มีชื่อตัวเองทั้งที่เป็นคนเริ่ม ลั่นอย่าบีบบังคับ ให้นำสารตัวใหม่เข้าประเทศไทย ชี้ในท้องตลาดมีพอแล้ว ท้าคนถามหาสารเคมีกล้ากินไหม?</b>
      </p>
      <p>เมื่อวันที่ 5 พ.ย.น.ส.มนัญญา ไทยเศรษฐ์ รมช.เกษตรและสหกรณ์ เปิดเผยถึงกรณีนายเฉลิมชัย ศรีอ่อน รมว.เกษตรฯได้แต่งตั้งคณะทำงานศึกษาแนวทางช่วยเหลือเกษตรกรและหาสารทดแทน 3สารเคมีกำจัดวัชพืชและศัตรูพืช ที่ถูกแบน คือ พาราควอต ไกลโฟรเซส คลอร์ไพรีฟอส ให้ได้ข้อสรุปในเดือนนี้ ซึ่งมีปลัดกระทรวงเกษตรฯเป็นประธาน โดยนายอลงกรณ์ พลบุตร ที่ปรึกษารมว.เกษตรฯเป็นที่ปรึกษาคณะทำงาน โดยรมว.เกษตรฯมอบให้ประชุมวันที่6พ.ย.นี้นั้น ว่าตนยังไม่ทราบและไม่รู้เรื่องนี้เพราะยังไม่เห็นหนังสือการแต่งตั้งคณะทำงานศึกษาฯ รวมทั้งไม่ได้รับเชิญให้เป็นคณะทำงานทั้งที่ตนดูแลกรมวิชการเกษตร อีกทั้งไม่ทราบว่าผู้ที่ได้รับแต่งตั้ง มีส่วนเกี่ยวข้องกับการแบน3สารหรือไม่ และคณะทำงานชุดนี้จะมีมาตรการช่วยเหลือเกษตรกรอย่างไร เพราะในส่วนของกรมส่งเสริมสหกรณ์ ที่ตนดูแลได้เตรียมมาตรการไว้ครบหมดแล้ว<br/><br/>“พี่ไม่เคยได้รับการบอกกล่าวเรื่องตั้งคณะทำงานศึกษาฯ พี่ก็ไม่ทราบเพราะเหตุอะไร และไม่เข้าใจ ในเมื่อเป็นคนทำเรื่องนี้แต่ต้น จึงไม่ทราบสาเหตุทำไมไม่มอบให้เราทำต่อซึ่งการทำงานของพี่ทุกวันนี้ ไม่ได้นั่งอยู่แต่ที่โต๊ะทำงานเท่านั้น ไปรับฟังปัญหาจากชาวบ้านลงพื้นที่ตลอดเพื่อให้เกษตรกรก้าวเดินหน้าต่อไป แต่เมื่อกระทรวงยังไม่ชัดเจนจะก้าวกันไปอย่างไร เกษตรกรรออยู่ข้างหน้า ทุกพื้นที่เกษตรกรมีความตื่นตัวกันมากในเรื่องทำเกษตรปลอดภัย เชิญพี่ไปดูการทำสารชีวภาพ ปุ๋ยอินทรีย์ ทำตามเศรษฐกิจพอเพียง ศาสตร์พระราชา เกือบทุกจังหวัดทำใช้ได้เอง อย่างโรคระบาดไหม้คอรวงข้าว ระบาดในนาข้าวภาคอีสานใช้สารชีวภาพ พ่นหยุดโรคได้ จะเห็นว่าทุกวันนี้เกษตรกรส่วนใหญ่เขามีทางเลือก “น.ส.มนัญญา กล่าว<br/><br/>รมช.เกษตรฯ กล่าวว่า สำหรับสารเคมี ใช้กำจัดวัชพืช ศัตรูพืช ปัจจุบันนี้ในท้องตลาดมีจำหน่ายมากมายหลายชนิดอยู่แล้ว เพราะฉะนั้นเลิกถามกันได้แล้วเรื่องสารทดแทน ซึ่งตนไม่เข้าใจคนที่ห่วงเรื่องสารทดแทน กลับไม่ใช่เกษตรกร แต่เป็นนักวิชาการถามกันมามากว่าจะต้องหาอะไรมาทดแทน ต้องขอบอกว่ามันมีอยู่แล้วจำนวนมาก ไม่ต้องมาบีบบังคับรัฐมนตรี ให้เอาสารตัวอื่นหรือตัวใหม่มาเข้าประเทศไทยอีก<br/><br/>“ที่ผ่านมาโดนถล่มทุกวันให้เอาตัวนั้นตัวนี้มาแทนสามตัวนี้ พอพี่พูดชี้แจงไปก็จะพูดไปอีกทาง เพื่อหาทางหาช่องกันไปเรื่อย ไม่จบ ขอโทษนะคะ ก็ต้องลองกินดูสิค่ะว่าตัวไหน สารตัวไหนกินแล้วตายก็เอาตัวนั้นไหม ฝากไปถึงคนที่พูดเรื่องสารทดแทนลองไปกินดู ซึ่งเรื่องนี้ชาวบ้านไม่เห็นเขาพูดต้องการสารทดแทนอะไรเลย พี่ไปลงพื้นที่ทุกสัปดาห์ มีแต่เขาต้องการสารที่ปลอดภัยสามารถทำได้ใช้เองเป็น”น.ส.มนัญญา กล่าว<br/><br/>ผู้สื่อข่าวถามว่ามีกระแสข่าวว่ามีเงินวางพันล้านบาท แลกยกเลิกการแบนสารเคมีบางตัว น.ส.มนัญญา กล่าวว่าได้ยินข่าวมาเช่นกัน แต่ไม่ขอออกความเห็นใดๆ อย่างไรก็ตามเรื่องสารทดแทน ยืนยันไม่ให้มีตัวใหม่เข้ามาในประเทศไทยอีกแน่นอน เพราะทุกวันนี้สารเคมีทางการเกษตร เกษตรกรมีใช้จำนวนมาก และได้ปรับเปลี่ยนมาก่อนหน้านี้แล้ว.<br/><br/><br/><br/> </p>
    </article>
  </body>
</html>