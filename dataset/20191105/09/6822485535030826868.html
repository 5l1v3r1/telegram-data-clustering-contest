<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814041.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T09:42:00+00:00"/>
    <meta property="og:title" content="۵ دمنوش‌ ساده برای سم‌زدایی از ریه"/>
    <meta property="og:description" content="به گزارش ایسنا، هنگام بالا رفتن سطح آلودگی هوا در برخی از فصول و روزها با مصرف برخی انواع نوشیدنی‌ها می‌توان سموم را از ریه‌ها پاک کرد."/>
  </head>
  <body>
    <article>
      <h1>۵ دمنوش‌ ساده برای سم‌زدایی از ریه</h1>
      <address>
        <time datetime="2019-11-05T09:42:00+00:00">05 Nov 2019, 09:42</time>
      </address>
      <p>پیش از آنکه آلودگی هوا پیامدهای خود را بر سلامت داشته باشد و با مشکلات جدی‌تر همراه شود لازم است راهکارهای مناسبی برای مقابله با آن بکار گرفته شوند.</p>
      <p>به گزارش ایسنا، هنگام بالا رفتن سطح آلودگی هوا در برخی از فصول و روزها با مصرف برخی انواع نوشیدنی‌ها می‌توان سموم را از ریه‌ها پاک کرد.</p>
      <p>به نوشته "ان دی تی وی" از جمله این نوشیدنی‌ها می‌توان به موارد زیر اشاره کرد:</p>
      <p>
        <b>۱- دمنوش لیمو و عسل و زنجبیل</b>
      </p>
      <p>زنجبیل دارای خواص ضد التهابی است که می‌تواند سرفه و احتقان را کاهش دهد. همچنین عسل از سرفه‌های متوالی جلوگیری کرده و لیمو به دلیل دارا بودن ویتامین C سیستم ایمنی را تقویت می‌کند. نوشیدن این دمنوش ریه‌ها را به طور طبیعی پاکسازی می‌کند.</p>
      <p>
        <b>۲- چای سبز</b>
      </p>
      <p>این دمنوش علاوه بر آنکه به کاهش وزن کمک می‌کند حاوی آنتی‌اکسیدان است که مواد سمی را از بدن دفع کرده و گوارش را بهبود می‌دهد.</p>
      <p>
        <b>۳- نوشیدنی زردچوبه و زنجبیل</b>
      </p>
      <p>خواص دارویی زردچوبه در کنترل سرفه، احتقان و سرماخوردگی تایید شده‌ است. کورکومین موجود در زردچوبه خواص ضد التهابی، آنتی‌اکسیدانی و ضد سرطانی دارد. همچنین زنجبیل حالت تهوع را برطرف کرده و احتقان را کاهش می‌دهد.</p>
      <p>
        <b>۴- چای ماسالا</b>
      </p>
      <p>این دمنوش از سال‌ها قبل در درمان بیماری‌هایی از قبیل سرفه، سرماخوردگی، احتقان و مشکلات تنفسی کاربرد داشته‌ است. در آماده‌سازی این دمنوش ترکیب‌های دیگری از قبیل زنجبیل و دارچین استفاده می‌شود که این مواد نیز خاصیت ضد التهابی دارند. این دمنوش گلو را صاف کرده و از میزان التهاب آن می‌کاهد.</p>
      <p>
        <b>۵- دمنوش ریشه شیرین بیان</b>
      </p>
      <p>ریشه شیرین بیان به کاهش سرفه و احتقان کمک می‌کند. بررسی‌ها نشان می‌دهد دمنوش شیرین بیان خاصیت ضد ویروسی و ضد میکروبی دارد.</p>
    </article>
  </body>
</html>