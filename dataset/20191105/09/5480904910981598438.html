<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/brno-koupi-druhou-pulku-technologickeho-parku-za-559-milionu/1817313?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T09:35:00+00:00"/>
    <meta property="og:title" content="Brno koupí druhou půlku Technologického parku za 559 milionů"/>
    <meta property="og:description" content="Brno - Brno za 559 milionů korun koupí od firmy P&amp;O polovinu Technologického parku. Schválili to dnes zastupitelé. Město se tak stane téměř jediným vlastníkem Technologického parku, protože už teď mu polovina patří. Jednu akcii má Vysoké učení technické v Brně, s tím chce magistrát jednat. Technologický park poskytuje kancelářské prostory inovativním společnostem a výzkumným institucím v areálu na severu Brna."/>
  </head>
  <body>
    <article>
      <h1>Brno koupí druhou půlku Technologického parku za 559 milionů</h1>
      <address><time datetime="2019-11-05T09:35:00+00:00">05 Nov 2019, 09:35</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Brno za 559 milionů korun koupí od firmy P&amp;O polovinu Technologického parku. Schválili to dnes zastupitelé. Město se tak stane téměř jediným vlastníkem Technologického parku, protože už teď mu polovina patří. Jednu akcii má Vysoké učení technické v Brně, s tím chce magistrát jednat. Technologický park poskytuje kancelářské prostory inovativním společnostem a výzkumným institucím v areálu na severu Brna.</p>
      <p>Pro nákup bylo 46 zastupitelů, nikdo nebyl proti a zdrželo se devět zastupitelů z koaliční ČSSD a opoziční SPD. Náměstek primátorky Oliver Pospíšil (ČSSD) už dříve ČTK řekl, že cílem města není podnikat a vynaložené peníze by mělo použít na jiné věci.</p>
      <p>Podle primátorky Markéty Vaňkové (ODS) je výhodné, aby město bylo téměř stoprocentním vlastníkem. "Je to pro rozhodování výhodnější, než když je vlastníků více," poznamenala Vaňková. Podle ní bude město jednat s Vysokým učením technickým, které vlastní jednu akcii, aby se město mohlo stát jediným vlastníkem. Brno chce v území zachovat původní funkci a rozvíjet ho jako start-upové, ve kterém se shromažďují firmy s vědeckým potenciálem, uvedla už dříve Vaňková.</p>
      <p>Původně jednal o nabytí poloviny akcií Jihomoravský kraj, jeho zastupitelstvo ale nákup neschválilo. Firma proto potom oslovila Brno. O podíl dlouhodobě projevoval zájem i soukromý developer Trikaya.</p>
      <p>V areálu Technologického parku sídlí krajské Jihomoravské inovační centrum, ze kterého vycházejí úspěšné začínající firmy. Nemají si ale kde pronajmout knceláře v blízkosti místa, z něhož vzešly.</p>
      <p>Technologický park existuje přes 20 let a pronajímá 60.000 metrů čtverečních kanceláří. K dispozici má ještě 60.000 metrů čtverečních pro stavbu kanceláří a dalších 60.000 metrů má sloužit podle územního plánu pro bydlení.</p>
    </article>
  </body>
</html>