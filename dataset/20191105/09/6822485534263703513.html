<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980813163.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T09:30:00+00:00"/>
    <meta property="og:title" content="گزارش اختصاصی الف/ چرا آنکارا از عملیات جبهه مقاومت در شمال شرق لاذقیه می هراسد؟ «کبانی»، کلید ورود به شمال غرب استان حماه و جنوب غرب استان ادلب+ نقشه میدانی و عکس"/>
    <meta property="og:description" content="به گزارش الف،"/>
  </head>
  <body>
    <article>
      <h1>گزارش اختصاصی الف/ چرا آنکارا از عملیات جبهه مقاومت در شمال شرق لاذقیه می هراسد؟ «کبانی»، کلید ورود به شمال غرب استان حماه و جنوب غرب استان ادلب+ نقشه میدانی و عکس</h1>
      <address>
        <time datetime="2019-11-05T09:30:00+00:00">05 Nov 2019, 09:30</time>
      </address>
      <p><b>به گزارش الف،</b> نیروهای ارتش سوریه و روسیه از حدود یک ماه قبل عملیات مشترکی را در شمال شرق استان لاذقیه برای بازپس گیری ارتفاع راهبردی و مهم « کبانی» و مناطق حومه در دستور کار قرار دادند و در گام نخست جنگنده های سوری و روسی پایگاه های تروریست ها را هدف قرار دادند و خسارت هایی را به آنان وارد کردند.</p>
      <p>نیروهای زمینی ارتش سوریه نیز از دو هفته گذشته با پشتیبانی یگان های هوایی، موشکی و توپخانه ای برای پاکسازی ارتفاع « کبانی» وارد عمل شدند و حملاتی را علیه گروهک های تروریستی ترتیب دادند.</p>
      <p>گروهک های تروریستی با پشتیبانی گسترده ترکیه توانستند مواضع اشغالی را در این ارتفاع و مناطق حومه حفظ کنند و تلاش نیروهای ارتش سوریه را ناکام بگذارند؛ البته صعب العبور بودن منطقه نیز عامل دیگری بود که باعث شد سرعت پیشروی ها در این محور کند شود.</p>
      <p>گروهک های تروریستی می دانستند اگر ارتفاع بسیار مهم « کبانی» در شمال شرق استان لاذقیه از تصرف شان خارج شود راه برای پیشروی نیروهای ارتش سوریه به سمت شمال غرب استان حماه و جنوب غرب استان ادلب باز خواهد شد و با حمایت آنکارا به شدت در این محور دفاع کردند.</p>
      <figure>
        <img src="https://www.alef.ir/files/archive/originals/2019/45/158010.png"/>
      </figure>
      <p>
        <b>* برای مشاهده بهتر  روی نقشه کلیک کنید</b>
      </p>
      <p>به گزارش گروه بین الملل « الف»، بیشتر عناصر گروهک های تروریستی در محور شمال شرق استان لاذقیه از جمله « حزب الترکستانی، انصار السلام، احرار الشام و...» ملیت خارجی دارند و از سوی آنکارا حمایت می شوند.</p>
      <p>پس از این که حملات نیروهای سوری بدون نتیجه باقی ماند، دور جدید عملیات در شمال شرق استان لاذقیه برای پاکسازی ارتفاع مهم و راهبردی « کبانی» با اعزام گروهی تازه نفس از نیروهای ارتش سوریه و اضافه شدن رزمندگان جبهه مقاومت به منطقه آغاز شده است.</p>
      <p>در حال حاضر، درگیری نیروهای ارتش سوریه و رزمندگان جبهه مقاومت با تروریست ها در محور ارتفاع « کبانی» جریان دارد و همزمان جنگنده های روسی و سوری مواضع گروهک های تروریستی را هدف قرار می دهد اما از سویی دیگر به نظر می رسد، ترکیه علاوه بر مستشاران نظامی، تجهیزات بیشتری را برای تروریست ها ارسال کند تا این منطقه مهم حفظ شود.</p>
      <p>روند تحولات میدانی نشان می دهد، نیروهای ارتش سوریه و رزمندگان جبهه مقاومت با پشتیبانی هوایی روسیه درصدد هستند به اشغالگری گروهک های تروریستی در شمال شرق استان لاذقیه به طور کامل پایان دهند تا مقدمه عملیات برای پاکسازی استان های حماه و ادلب فراهم شود.</p>
      <p>با بازپس گیری شهرک و ارتفاع بسیار مهم « کبانی» در شمال شرق استان لاذقیه، گروهک های تروریستی در محور جنوبی یعنی دشت « الغاب» با مشکل جدی روبه رو خواهند شد و این منطقه از لحاظ نظامی ساقط شده محسوب می شود و این به معنای پاکسازی کامل شمال غرب استان حماه است.</p>
      <p>آزادی منطقه کبانی همچنین به معنای آغاز عملیات نیروهای ارتش سوریه و رزمندگان جبهه مقاومت برای پیشروی به سمت جنوب غرب استان ادلب و پاکسازی شهر « جسر الشغور» یکی از مهم ترین پایگاه های گروهک های تروریستی است.</p>
      <figure>
        <img src="https://www.alef.ir/files/archive/originals/2019/45/158011.png"/>
      </figure>
      <p>
        <b>* برای مشاهده بهتر  روی نقشه کلیک کنید</b>
      </p>
      <p>به گزارش گروه بین الملل « الف»، اگر نیروهای سوری و مقاومت تروریست ها را به طور کامل عقب برانند و تمامی مناطق اشغالی را در شمال شرق استان لاذقیه پاکسازی کنند، حملات موشکی و پهپادی به مناطق مرکزی و غربی این استان نیز به صفر خواهد رسید.</p>
      <p>با شکست کامل تروریست ها در شمال شرق استان لاذقیه، گام بزرگی نیز برای تکمیل امنیت جاده راهبردی « تهران - بغداد - دمشق - مدیترانه» برداشته می شود که می تواند اقتصاد منطقه و جهان را تحت تاثیر قرار دهد.</p>
      <figure>
        <img src="https://www.alef.ir/files/archive/originals/2019/45/158075.jpg"/>
      </figure>
      <p>در حال حاضر حدود 96 درصد از خاک استان لاذقیه از جمله «شهر لاذقیه، صراف، کنسبا، کسب، عین البیضاء، برج اسلام، عطیره، راس البسیط و ...» در کنترل نیروهای ارتش سوریه و فقط 4 درصد از مساحت این استان شامل مناطق شمال شرقی و هم مرز با کشور ترکیه و استان ادلب از جمله «کبانی، نواره، سللور و...» در اشغال تروریست ها است.</p>
    </article>
  </body>
</html>