<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619960/%D8%AF%D8%B3%D8%AA%DA%AF%DB%8C%D8%B1%DB%8C-%D9%81%DB%8C%D9%84%D8%AA%D8%B1%D8%B4%DA%A9%D9%86-%D9%81%D8%B1%D9%88%D8%B4-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%AF%D8%B1-%D8%AA%D9%87%D8%B1%D8%A7%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T09:27:00+00:00"/>
    <meta property="og:title" content="دستگیری فیلترشکن فروش کلاهبردار در تهران"/>
    <meta property="og:description" content="رئیس پلیس فتای تهران بزرگ از دستگیری فردی که در پوشش فروش فیلترشکن اقدام به کلاهبرداری ۷۰۰ میلیون ریالی از کاربران فضای مجازی کرده بود، خبر داد."/>
  </head>
  <body>
    <article>
      <h1>دستگیری فیلترشکن فروش کلاهبردار در تهران</h1>
      <address>
        <time datetime="2019-11-05T09:27:00+00:00">05 Nov 2019, 09:27</time>
      </address>
      <p>
        <i>رئیس پلیس فتای تهران بزرگ از دستگیری فردی که در پوشش فروش فیلترشکن اقدام به کلاهبرداری ۷۰۰ میلیون ریالی از کاربران فضای مجازی کرده بود، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ تورج کاظمی درباره جزئیات این خبر گفت: مدتی قبل در پایش‌های اطلاعاتی کارآگاهان پلیس فتا مشخص شد که فردی ۳۰ ساله به هویت معلوم اقدام به ایجاد یک سایت اینترنتی فروش فیلترشکن کرده و در کنار آن کاربران را به صفحه های مربوط به شرط بندی و قمار نیز هدایت می‌کند.</p>
      <p>وی با بیان اینکه در جریان رسیدگی به این پرونده، چهار نفر از شهروندان نیز به پلیس فتا مراجعه و از این سایت اعلام شکایت کردند، خاطرنشان کرد: شاکیان در اظهاراتی مشابه به ماموران گفتند که در شبکه‌های اجتماعی با کانالی که اقدام به فروش فیلتر شکن کرده بود مواجه شده و اقدام به خرید فیلترشکن از آن کردند که با توجه به کیفیت خوب فیلترشکن و قیمت پنج هزار تومانی از آن رضایت داشته و دوباره به آن مراجعه کرده‌اند که در این هنگام با تبلیغات یک سایت شرط‌بندی و بت‌زنی مواجه شده که با تشویق مدیرکانال وارد آن شده و با واریز مبالغی که در ابتدا اندک بود، وارد این سایت شده‌اند.</p>
      <p>کاظمی با بیان اینکه مالباختگان به مرور زمان مبلغ بیشتری را برای شرکت در شرط‌بندی پرداخت کرده‌ بودند، گفت: این افراد مدتی بعد متوجه شدند که اصلا بنا نیست برنده از این سایت شرط بندی خارج شوند و طراحی آن به گونه‌ای است که تحت هر شرایطی بازنده خواهند بود و به همین دلیل نیز به پلیس فتا مراجعه و شکایت خود را ثبت کرده‌اند.</p>
      <p>رئیس پلیس فتای تهران بزرگ با اشاره به اقدامات کارآگاهان پلیس فتا برای شناسایی و دستگیری گرداننده این سایت گفت: با انجام تحقیقات پلیسی مخفیگاه متهم در تهران شناسایی و در هماهنگی با مقام قضایی تیمی از افسران پلیس فتا برای دستگیری متهم به محل سکونتش متهم مراجعه کرده و این فرد را دستگیر و به مقر انتظامی منتقل کردند.</p>
      <p>وی با اشاره به انجام بازجویی از متهم گفت: این فرد در ابتدا مدعی بوده در کانالش صرفاً فیلتر شکن می فروشد و به ازای فروش فیلترشکن صرفا مبلغی بین پنج تا پنجاه هزار تومان دریافت کرده است اما در ادامه تحقیقات با توجه به مشاهده شواهد و ادله لب به اعتراف گشود و گفت که خریداران فیلترشکن را به شرکت در فعالیتهای شرط بندی ترغیب کرده و از این طریق مبالغی را به دست آورده است.</p>
      <p>کاظمی با اشاره به گردش مالی متهم گفت: تنها در مدت کوتاهی این فرد حدود ۷۰۰ میلیون ریال از طریق تراکنش‌های ناشی از سایت درآمد داشته است.</p>
      <p>به گفته رییس پلیس فتای تهران بزرگ، متهم دستگیر شده برای ادامه روند رسیدگی به جرم به همراه پرونده تشکیل شده روانه دادسرا شد.</p>
    </article>
  </body>
</html>