<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.mediagol.it/notizie/palermo-bomber-ricciardo-otto-gol-e-scettro-di-capocannoniere-cozza-puo-superare-il-suo-record-di-20-reti/"/>
    <meta property="og:site_name" content="Mediagol"/>
    <meta property="article:published_time" content="2019-11-05T09:08:29+00:00"/>
    <meta property="og:title" content="Palermo, bomber Ricciardo: otto gol e scettro di capocannoniere. Cozza: “Può superare il suo record di 20 reti”"/>
    <meta property="og:description" content="L'attaccante messinese ha messo a segno con la maglia rosanero tre doppiette, tutte in casa. Il suo ex allenatore, Ciccio Cozza:"/>
  </head>
  <body>
    <article>
      <h1>Palermo, bomber Ricciardo: otto gol e scettro di capocannoniere. Cozza: “Può superare il suo record di 20 reti”</h1>
      <h2>L’attaccante messinese ha messo a segno con la maglia rosanero tre doppiette, tutte in casa. Il suo ex allenatore, Ciccio Cozza: “A Lentini era contestato e voleva andarsene, poi diventò il miglior marcatore”</h2>
      <address><time datetime="2019-11-05T09:08:29+00:00">05 Nov 2019, 09:08</time> by <a rel="author" href="https://www.mediagol.it/author/radicini/" target="_blank">Mediagol92</a></address>
      <p>05 novembre 2019 - 09:08</p>
      <p>“<i>Otto gol in nove presenze e lo scettro di capocannoniere nel Girone I. Il digiuno di Ricciardo, sempre che di digiuno si possa parlare, è durato solo due settimane</i>“.</p>
      <p>Apre così l’edizione odierna de I<i>l Giornale di Sicilia</i>, parlando di <b>Giovanni Ricciardo</b>, attaccante del <b>Palermo</b>, autore fin qui di otto reti in nove gare di campionato. Senza i suoi gol la squadra <i>rosanero</i> ha sconfitto ugualmente Nola e Licata, ma dopo questo breve stop di marcature, il bomber messinese contro il Corigliano ha messo a segno la sua terza doppietta personale, portandosi in vetta alla classifica cannonieri.</p>
      <p>Il suo ex tecnico ai tempi della <b>Sicula Leonzio</b>, dove ha siglato 15 reti, trascinando i lenitesi tra i professionisti, si è espresso così in merito al centravanti messinese: “<b><i>Quando arrivai a Lentini era contestato e voleva andarsene, poi diventò il miglior marcatore</i></b> – ha raccontato Ciccio Cozza, ex fantasista della Reggina, che lo ha allenato nella stagione 2016/17 -. <i>Gli ho detto semplicemente di giocare più vicino allo specchio della porta, lui si è messo a disposizione e ho adattato la squadra su di lui. Ne abbiamo vinte quindici di fila e siamo stati promossi</i>“.</p>
      <p>
        <a href="https://www.mediagol.it/palermo/palermo-corigliano-6-0-le-pagelle-dei-quotidiani-pergolizzi-10-e-lode-ricciardo-bomber-martin-e-ficarrotta-incantano-il-barbera/">Palermo-Corigliano 6-0: le pagelle dei quotidiani. Pergolizzi 10 e lode: Ricciardo bomber, Martin e Ficarrotta incantano il “Barbera”</a>
      </p>
      <p>Il record di gol di Giovanni Ricciardo è di 20 reti con la maglia del Cesena, dopo nove gare in rosanero il numero 9 del Palermo ha già siglato 8 reti: “<i>Da un attaccante come lui</i> – ha proseguito Cozza – <b><i>mi aspetto sempre di più, soprattutto in una squadra come il Palermo. Dal mio punto di vista, può anche superare i venti gol</i></b>“. Un gol col Savoia, prossimo impegno dei rosanero domenica prossima al <i>Barbera</i>, gli permetterebbe di portarsi già a metà strada dal traguardo.</p>
      <p>Anche dopo la splendida stagione con i romagnoli, però, il club <i>bianconero</i> non ha puntato su di lui per il campionato di Serie C, ma Cozza ha la sua idea: “<i>Si è adattato a questa categoria</i> – ha concluso Cozza – <i>e sa di essere probabilmente il giocatore più importante, ovunque vada a giocare. <b>In Serie C però il Palermo può puntare su di lui, sicuramente. Ci sta alla grande in questa categoria</b></i>“.</p>
      <p>
        <a href="https://www.mediagol.it/tag/cesena/">#cesena</a>
        <a href="https://www.mediagol.it/tag/cozza/">#Cozza</a>
        <a href="https://www.mediagol.it/tag/leonzio/">#leonzio</a>
        <a href="https://www.mediagol.it/tag/palermo/">#palermo</a>
        <a href="https://www.mediagol.it/tag/ricciardo/">#ricciardo</a>
        <a href="https://www.mediagol.it/tag/serie-d/">#serie d</a>
      </p>
    </article>
  </body>
</html>