<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/a-bors-utanajart-hiaba-szep-megoli-az-elovilagot-a-kavicstorony/185874"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-05T09:30:00+00:00"/>
    <meta property="og:title" content="A Bors utánajárt: hiába szép, megöli az élővilágot a kavicstorony"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A Bors utánajárt: hiába szép, megöli az élővilágot a kavicstorony</mark>
      </h1>
      <address><time datetime="2019-11-05T09:30:00+00:00">05 Nov 2019, 09:30</time> by <a rel="author">H. N. Zs.</a></address>
      <p>
        <b>Mindegy, hogy hegyi patak, széles folyó vagy az Adria partján sétál az ember, gyakran botlik mesebeli apró – vagy nem is olyan apró – kavicstornyokba. Ezek még varázslatosabbá teszik a tájat, de jobb tudni, hogy komoly károkat okoz vele az ember. </b>
        <b>Mindegy, hogy hegyi patak, széles folyó vagy az Adria partján sétál az ember, gyakran botlik mesebeli apró – vagy nem is olyan apró – kavicstornyokba. Ezek még varázslatosabbá teszik a tájat, de jobb tudni, hogy komoly károkat okoz vele az ember.</b>
      </p>
      <h3>Hajdani idők navigációja</h3>
      <p>A vízpartokon felépített kavicstornyok tényleg szépek, sokan előszeretettel készítenek róla tökéletes szögben beállított fotót is. Ezek régen más – nem művészi, esztétikai – célt szolgáltak: zarándokútvonalakat, túraútvonalakat jelöltek az építményekkel.</p>
      <h3>Újabban több hazai nemzeti park igazgatósága is arra kéri a kirándulókat, túrázókat, hogy szakítsanak ezzel a tevékenységgel.</h3>
      <p>Ma már a térképek, turistajelzések és a GPS miatt ezek funkciójukat vesztették. És kevesen gondolnak csak bele, hogy micsoda károkat okozhat az ember, ha meggondolatlanul cselekszik és nyomot hagy maga után. Sőt mi több, arra hívják fel a figyelmet, hogy igyekezze­nek minél kevesebb jelet hagyni a természetben.</p>
      <figure>
        <embed-post data-src="https://www.instagram.com/p/B4DLPIoocF7" data-service="Instagram"/>
      </figure>
      <h3>Ne hagyj nyomot! mozgalom</h3>
      <p>A Balaton-felvidéki Nemzeti Park Igazgatósága kiadott egy közleményt, amelyben mindenkit megpróbálnak lebeszélni a kétségtelenül sokak kreativitását és ügyességét megmozgató szokásról. Ők egyenesen tiltják a kőtornyok építését. Persze, ez egy világméretű probléma. Hazánkban a népszerű kirándulóhelyeken, túraútvonalak menti patakok partján szinte mindenhol vannak kisebb-nagyobb tornyocskák, más országokban a népszerű tengerpartokon, turisták által felkapott helyeken ta­pasztalható a jelenség. A spanyolországi Kanári-szigeteken internetes kampányt is indítottak „Ne hagyj nyomot!” – spanyolul: Pasa Sin Huella! – jelszóval és hashteggel. Céljuk lerombolni a már felépített alkotásokat, és hosszú távon megelőzni az újabbak építését.</p>
      <figure>
        <img src="http://media.borsonline.hu/cikk/20/191426/gallery-picture/645w/2014130_keretes-botoskolonte-shutterstock-700400329.jpg"/>
        <figcaption>A botos kölönte hímje © Shutterstock</figcaption>
      </figure>
      <blockquote><b>Nekik is ártunk </b><br/>A pisztrángos hegyi vizekben gyakori botos kölönte (képünkön) hímje a kövek és a nagyobb kavicsok alá barlangszerű üreget készít. A nőstény ennek a tetejére ragasztja fel íváskor a beérlelt, mintegy 100–200 ikraszemet. A megtermékenyített ikrát a hím őrzi. Az angolna különösen kedveli a kisebb-nagyobb kövekkel, iszappal borított aljzatot. Nappal rendszerint a kövek közt vagy a homokba, iszapba fúródva rejtőzködik, s csak alkonyat után indul táplálkozó útjára. A sügér nősténye mintegy 300 ezer ikrát rak természetes rejtekhelyekre: vízinövények, elsüllyedt ágak, kövek közé. Általában sekély helyekre, ahol a víz gyorsan felmelegszik. A vésett ajkú paduc a Magyarországi folyókban gyakori. Rendszerint a fenék közelében, a gyengén elöntött kavicszátonyok felett tartózkodik, csak télen húzódik a folyó mélyebb részeibe.</blockquote>
      <h3>Rejtőzködnek, szaporodnak alattuk</h3>
      <p>Magyarországon a Balaton-felvidéki mellett a Duna Ipoly Nemzeti Park Igazgatósága (DINPI) is felfigyelt a problémára, amit szeretnének orvosolni. Az élőhelyek átalakítását semmilyen formában nem támogatják, és mindenkit arra buzdítanak, hogy ne alakítsák át a természet által megalkotott élőhelyeket. Arra kérik a kirándulókat, hogy a természetet próbálják meg a maga érintetlenségében élvezni.</p>
      <figure>
        <embed-post data-src="https://www.instagram.com/p/B4U0iY3AyCU" data-service="Instagram"/>
      </figure>
      <p>– Igazgatóságunk nem támogatja és nem helyesli ezeknek a kőtornyoknak a felépítését semmilyen folyóvíz mellett. A legnagyobb gondot elsősorban a kisebb hegyi patakok élővilágának okozunk a kőtornyokkal. Különösen akkor, ha kiemeljük a vízből a köveket. Ilyenkor ugyanis akarva-akaratlanul a szárazföldre kerülnek a patakban lévő élőlények, amelyek így elpusztulhatnak – mondta a Borsnak a DINPI kommunikációs referense, Kálmán Gergely.</p>
      <p>Ezek a kisebb kövek az állatok búvóhelyei, szaporodóhelyei, így az életben maradásukat segítik. A kiemelésükkel az ember nemcsak beleavatkozik, de tönkre is teszi a folyami állatok élőhelyét.</p>
    </article>
  </body>
</html>