<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/majkrosoft-testva-4-dnevna-rabotna-sedmica-produktivnostta-skochila-s-40.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T09:08:00+00:00"/>
    <meta property="og:title" content="„Майкрософт“ тества 4-дневна работна седмица, продуктивността скочила с 40%"/>
    <meta property="og:description" content="Японският клон на компанията тествал този вариант през август тази година"/>
  </head>
  <body>
    <article>
      <h1>„Майкрософт“ тества 4-дневна работна седмица, продуктивността скочила с 40%</h1>
      <h2>Японският клон на компанията тествал този вариант през август тази година</h2>
      <address><time datetime="2019-11-05T09:08:00+00:00">05 Nov 2019, 09:08</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Японският клон на технологичния гигант „Майкрософт“ тества четиридневна работна седмица и установи, че продуктивността на служителите е скочила с цели 40%, предаде Си Ен Ен Бизнес.</p>
      <p>Четиридневната работна седмица е типична за по-малки компании. Психолози смятат, че тридневната почивка е от голяма полза за служителите, тъй като те могат да се съсредоточават много по-добре в работните си задължения след това.</p>
      <p>Японският „Майкрософт“ тествал този вариант през август 2019 г. Целия месец всички служители почивали петък, събота и неделя. Работното време било драстично намалено, но резултатите на служителите се подобрили. Продажбите на отделен служител скочили с 40% в сравнение със същия период за предходната година.</p>
      <p>Освен намаленото работно време мениджърите ограничили времето, което всички служители прекарват в работни срещи и отговаряне на служебни имейли. Работните събирания били намалени до максимум 30 минути, като вместо имейли и лична комуникация, служителите използвали чат програма.</p>
      <p>От допитване станало ясно, че 90% от работниците в „Майкрософт“ Япония се чувствали по-добре след този един месец.</p>
      <p>По-кратката работна седмица довела и до други ползи за компанията, като пестене на електричество, например.</p>
      <p>В Япония подобна инициатива е изключително наложителна. Това е държавата, в която служителите работят най-много извънработно време. Японците дори имат специален термин – <i>кароши, </i>който означава „смърт от преработване, стрес и депресия“.</p>
      <p>От „Майкрософт“ планират още няколко тестови месеца, като този път ще поискат от служителите си в Япония да дадат свои идеи как да се подобри балансът между работно време и ефективност.</p>
    </article>
  </body>
</html>