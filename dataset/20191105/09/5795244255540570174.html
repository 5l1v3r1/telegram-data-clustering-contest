<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/nove-britanske-kino-programa-festivalyu-50051636.html"/>
    <meta property="og:site_name" content="НВ"/>
    <meta property="article:published_time" content="2019-11-05T09:06:00+00:00"/>
    <meta property="og:title" content="Трилер про Гарета Джонса та остання робота Пітера Джексона. Оголошено програму фестивалю Нове британське кіно"/>
    <meta property="og:description" content="19-й фестиваль Нове британське кіно відбудеться з 28 листопада по 4 грудня. Стало відомо, які фільми у рамках його програми можна буде переглянути цього разу."/>
  </head>
  <body>
    <article>
      <h1>Трилер про Гарета Джонса та остання робота Пітера Джексона. Оголошено програму фестивалю Нове британське кіно</h1>
      <h2>19-й фестиваль Нове британське кіно відбудеться з 28 листопада по 4 грудня. Стало відомо, які фільми у рамках його програми можна буде переглянути цього разу.</h2>
      <address>
        <time datetime="2019-11-05T09:06:00+00:00">05 Nov 2019, 09:06</time>
      </address>
      <p>Цьогорічне Нове британське кіно незмінно насичене — призери Канн, фаворити британських премій та фестивальні хіти.</p>
      <p>Почесною гостею фестивалю стане режисерка Аґнешка Голланд, триразова номінантка на премію Оскар, сценаристка фільмів Кшиштофа Кесльовського та Анджея Вайди, режисерка епізодів культових серіалів <i>Дроти, Картковий будинок та Вбивство.</i> Вона відвідає Київ, щоб особисто представити історичний трилер <i><b>Ціна правди</b></i> українським глядачам. Фільм спільного виробництва Великої Британії, України та Польщі розповідає історію валлійського репортера Гарета Джонса, який вперше в західній пресі заявив про український Голодомор. У головних ролях — Джеймс Нортон (<i>Війна і мир</i>) та Ванесса Кірбі (<i>Корона</i>).</p>
      <p>У програмі фестивалю на глядачів чекає також нова робота ветерана британського кіно Кена Лоуча — соціальна драма <i><b>Вас не було на місці</b></i>. Світова прем'єра стрічки відбулася в рамках основної конкурсної програми Каннського кінофестивалю. За традицією, Лоуч фокусується на соціальній критиці на прикладі сім'ї кур'єра-роботяги, які намагаються звести кінці з кінцями в сучасній Англії.</p>
      <p>З основної програми Каннського кінофестивалю до програми відібрано науково-фантастичну драму <b><i>Малюк Джо</i></b>. Стрічка режисерки Джессіки Гауснер, знята у найкращих традиціях серіалу <i>Чорне дзеркало</i>, розповідає про корпорацію, яка займається виведенням нових видів рослин. Головні ролі у стрічці виконали Бен Вішоу та Емілі Бічем, яка була відзначена премією Каннського кінофестивалю за найкращу жіночу роль.</p>
      <p><b><i>Дієго Марадона </i></b>— документальний хіт про зірку світового футболу, одіозного Дієго Марадону. Стрічка дає глядачам можливість оцінити на великому екрані архівні відеозаписи, які вперше побачать світ у фільмі. Режисер Азіф Кападіа — дворазовий лауреат премії BAFTA за найкращий документальний фільм.</p>
      <p>Остання робота Пітера Джексона (<i>Володар перснів</i>) — документальна стрічка <b><i>Вони не постаріють</i></b>. В її основу лягли кадри Першої світової війни з архіву Імперського військового музею в Лондоні - понад 100 годин зйомок на чорно-білу плівку, які було відреставровано, переведено у колір та озвучено (до 100-річчя завершення війни 1918−2018).</p>
      <p>Пристрасна мелодрама <b><i>Тільки ти</i></b> — дебютний повнометражний фільм режисерки Гаррі Вутліфф. Головні ролі у романтичній історії однієї ночі, яка переросла у стосунки, зіграли Лая Коста (<i>Вікторія</i>) та Джош О’Коннор (<i>Корона</i>).</p>
      <p>Щорічний фестиваль <i>Нове британське кіно</i> пройде у кінотеатрі Жовтень з 28 листопада по 4 грудня. Всі фільми фестивалю демонструються мовою оригіналу з субтитрами.</p>
      <p>Читайте також:<br/><a href="https://style.nv.ua/ukr/kultura/garet-dzhons-film-pro-golodomor-kupili-dlya-pokazu-v-ssha-50038918.html">&amp;nbspГарет Джонс. Американці купили права на прокат українського історичного трилера про Голодомор</a></p>
    </article>
  </body>
</html>