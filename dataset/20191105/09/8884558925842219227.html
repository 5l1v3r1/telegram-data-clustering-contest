<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/pri-sosedih/izginila-tudi-partnerka-75-letnega-pokojnika"/>
    <meta property="og:site_name" content="Primorske novice"/>
    <meta property="article:published_time" content="2019-11-05T09:29:44+00:00"/>
    <meta property="og:title" content="Izginila tudi partnerka 75-letnega pokojnika"/>
    <meta property="og:description" content="Šele rezultati obdukcije, ki jih pričakujejo v prihodnjih dneh, naj bi pokazali, kaj se je dejansko zgodilo v stanovanju v tretjem nadstropju poslopja podjetja za ljudske gradnje Ater v Ul. del Veltro 45, kjer so 2. novembra zvečer našli mrtvega 75-letnega L. F.."/>
  </head>
  <body>
    <article>
      <h1>Izginila tudi partnerka 75-letnega pokojnika</h1>
      <address><time datetime="2019-11-05T09:29:44+00:00">05 Nov 2019, 09:29</time> by <a rel="author">Spletno uredništvo</a></address>
      <p>
        <b>Šele rezultati obdukcije, ki jih pričakujejo v prihodnjih dneh, naj bi pokazali, kaj se je dejansko zgodilo v stanovanju v tretjem nadstropju poslopja podjetja za ljudske gradnje Ater v Ul. del Veltro 45, kjer so 2. novembra zvečer našli mrtvega 75-letnega L. F..</b>
      </p>
      <figure>
        <img src="https://static.primorske.si/foto/highres/gnweb/718438_254-ulica.jpg"/>
        <figcaption>Šele rezultati obdukcije, ki jih pričakujejo v prihodnjih dneh, naj bi pokazali, kaj se je dejansko zgodilo v stanovanju v tretjem nadstropju poslopja podjetja za ljudske gradnje Ater v Ul. del Veltro 45. Foto: Vir:Primorski dnevnik/FotoDamjan</figcaption>
      </figure>
      <p><b>TRST</b> &gt; Po pisanju <a href="https://www.primorski.eu/trzaska/kaj-se-je-sploh-zgodilo-v-ul-veltro-AI381130">Primorskega dnevnika</a> so preiskovalci sicer precej previdni glede tega, ali je pri smrti 75-letnika, ki so ga našli zavitega v najlonski vreči, šlo dejansko za umor ali kaj drugega. Smrt je namreč po ugotovitvah preiskovalcev nastopila pred dvema ali tremi tedni, dodali pa so samo še to, da so truplo pokojnika našli v dveh plastičnih vrečah: ena je ovijala trup, druga pa glavo. Tožilstvo je prepričano, da je šlo za uboj na krut način (75-letnik je imel ureznine na vratu) in po pisanju časnika zagotavlja hitro rešitev primera.</p>
      <p>Do grozljivega odkritja je prišlo v soboto zvečer, ko so okoli 19.40 v Ul. del Veltro, ki so jo zaprli za promet, prišli pripadniki državne policije, gasilci in forenziki, potem ko so jih poklicali sosedje, ki 75-letnega soseda že dalj časa niso videli. Ko so s pomočjo gasilcev stopili v stanovanje, jih je pričakal grozljiv prizor: truplo 75-letnika je bilo, kot omenjeno, v najlonskih vrečah in po znakih razpadanja preiskovalci sklepajo, da je bilo tam že dva ali tri tedne. Na truplu so našli znake, ki bi lahko kazali na to, da je pokojnik umrl nasilne smrti. V stanovanju, ki naj bi bilo urejeno in počiščeno, ni bilo nikogar.</p>
      <p>L. F. je že več let živel s 65-letno ukrajinsko državljanko O. L., ki pa je po pisanju Primorskega dnevnika že več tednov ni na spregled, odkar so nekateri sosedje iz njunega stanovanja slišali kričanje in klice na pomoč. Vendar, kot pravi ena od sosed, se je 75-letnika pred tem slišalo kričati že večkrat. Po njenih besedah naj bi bil L. F. precej živčen, menda zaradi nesreče, ki jo je doživel pred leti. Zato, ko so ga zadnjič slišali kričati, se verjetno sosedi niso preveč menili za to, še dodaja časnik.</p>
    </article>
  </body>
</html>