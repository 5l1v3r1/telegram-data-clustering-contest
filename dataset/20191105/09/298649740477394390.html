<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/scienza-e-innovazione/2019/11/05/spazio-a-napoli-germogliano-le-piante-per-viaggi-interplanetari-pn_20191105_00063/"/>
    <meta property="og:site_name" content="Askanews"/>
    <meta property="article:published_time" content="2019-11-05T09:47:48+00:00"/>
    <meta property="og:title" content="Spazio, a Napoli germogliano le piante per viaggi interplanetari"/>
    <meta property="og:description" content="Roma, 5 nov. (askanews) – È stato inaugurato a Napoli presso la sede del Dipartimento di Agraria dell’Università degli Studi Federico II, il primo laboratorio in Europa, interamente dedicato alla caratterizzazione delle piante per i sistemi rigenerativi di supporto alla vita. L’individuazione delle piante sarà fondamentale per il sostentamento degli equipaggi che, in un futuro […]"/>
  </head>
  <body>
    <article>
      <h1>Spazio, a Napoli germogliano le piante per viaggi interplanetari</h1>
      <h2>All'Università Federico II laboratorio per la caratterizzazione</h2>
      <address>
        <time datetime="2019-11-05T09:47:48+00:00">05 Nov 2019, 09:47</time>
      </address>
      <figure>
        <img src="http://www.askanews.it/wp-content/uploads/2019/11/20191105_104736_0DE45B1D.jpg"/>
      </figure>
      <p>Roma, 5 nov. (askanews) – È stato inaugurato a Napoli presso la sede del Dipartimento di Agraria dell’Università degli Studi Federico II, il primo laboratorio in Europa, interamente dedicato alla caratterizzazione delle piante per i sistemi rigenerativi di supporto alla vita. L’individuazione delle piante sarà fondamentale per il sostentamento degli equipaggi che, in un futuro non molto lontano, saranno impegnati in viaggi interplanetari.</p>
      <p>Alla cerimonia inaugurale, svoltasi il 4 novembre, hanno partecipato il presidente dell’Agenzia spaziale italiana Giorgio Saccoccia, Gaetano Manfredi, Rettore dell’Ateneo Federico II, Matteo Lorito Direttore del Dipartimento, Valeria Fascione, Assessore con delega alle Startup, Innovazione e Internazionalizzazione, Maria Rosaria Cirillo del Comune di Portici e Jose Gavira Izquierdo, Direttore Tecnico European Space Agency.</p>
      <p>Il laboratorio – spiega l’Asi in una nota – nasce dalla collaborazione tra l’Agenzia Spaziale Europea (ESA) e il gruppo di ricerca, nell’ambito del programma MELiSSA (Micro-Ecological Life Support System Alternative). Il programma di ricerca MELiSSA studia da oltre 30 anni i sistemi di supporto alla vita a ciclo completamente chiuso con un approccio di tipo ecosistemico. Obiettivo principale è quello di analizzare e sviluppare sistemi e tecnologie per produrre cibo, rigenerare risorse vitali (acqua e ossigeno) e riciclare rifiuti organici di varia natura in previsione di missioni spaziali di lunga durata.</p>
      <p>Il consorzio MELiSSA, gestito dall’ESA, è frutto di una partnership internazionale che comprende università, centri di ricerca e PMI operanti nel campo delle tecnologie e delle strutture. Ai partecipanti al consorzio, che hanno sottoscritto un Memorandum of Understanding, si affiancano numerosi partner istituzionali e industriali. In totale, oltre 40 soggetti provenienti da 13 diversi Paesi europei costituiscono la comunità di MELiSSA, che può inoltre contare su una Fondazione e due società spin-off.</p>
      <p>“L’espansione dell’uomo nello spazio oltre l’orbita bassa richiede lo sviluppo di sistemi capaci di fornire acqua, aria e cibo per gli astronauti e i futuri viaggiatori spaziali. – ha commentato il presidente dell’Asi Saccoccia – Se oggi infatti possiamo rifornire facilmente da Terra la Stazione Spaziale Internazionale, non altrettanto sarà possibile sia per il futuro avamposto lunare, ma ancor di più per i prossimi viaggi interplanetari. L’Italia con l’ASI è uno dei paesi più impegnati nel settore di sviluppo dei sistemi di supporto per la vita nello spazio ed è quindi con favore che salutiamo la nascita di strutture di ricerca e sviluppo come quella che abbiamo inaugurato oggi”.</p>
    </article>
  </body>
</html>