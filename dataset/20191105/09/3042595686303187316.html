<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mann-siktet-for-drap-pa-sin-15-ar-gamle-sonn/71784266"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T09:57:34+00:00"/>
    <meta property="og:title" content="Mann siktet for drap på sin 15 år gamle sønn"/>
    <meta property="og:description" content="15-åringen som ble utsatt for grov vold av sin far har kjempet for livet på Ullevål sykehus. I går måtte han gi tapt."/>
  </head>
  <body>
    <article>
      <h1>Mann siktet for drap på sin 15 år gamle sønn</h1>
      <h2>15-åringen som ble utsatt for grov vold av sin far har kjempet for livet på Ullevål sykehus. I går måtte han gi tapt.</h2>
      <address><time datetime="2019-11-05T09:57:34+00:00">05 Nov 2019, 09:57</time> by <a rel="author">Øistein Norum Monsen</a></address>
      <p>9. oktober fant politiet en 15 år gammel gutt livløs på gulvet i sitt eget hjem. Han var offer for grov vold.</p>
      <p>Mannen i 40-åra ble pågrepet uten dramatikk noen hundre meter fra familien hus på Kapp i Østre Toten. Politiet holdt 15-åringen i live med hjertestarter og førstehjelp frem til luftambulansen ankom og fraktet offeret til Ullevål sykehus. Etter å ha kjempet for livet sitt i nesten en måned, ble 15-åringen erklært død i går kveld.</p>
      <figure>
        <img src="https://dbstatic.no/71784555.jpg?imageId=71784555&amp;width=512&amp;height=308"/>
        <figcaption><b>INFORMERTE:</b> Etterforskningsleder John Eivind Melbye og politijurist Mari Lauritzen Hasle informerte pressen om utvikling i den tragiske saken. Foto: Øistein Norum Monsen / Dagbladet. Vis mer</figcaption>
      </figure>
      <p>- Familien er i dyp sorg, sier Inger Marie Støen, som er bistandsadvokat for familien.</p>
      <p>Støen sier til Dagbladet at familien får oppfølging og at de har mange rundt seg.</p>
      <h3>Rekonstruksjon</h3>
      <p>I etterkant av dødsfallet kom politiet i dag med ny informasjon om hendelsen.</p>
      <p>Faren til gutten er nå siktet for drap på sin 15 år gamle sønn samt seksuell omgang med barn under 14 år. 15-åringen er offeret i begge siktelsene</p>
      <p>- Siktede er avhørt to ganger. I det siste avhøret ble det gjennomført en rekonstruksjon på åstedet med bistand fra Kripos, sier etterforskingsleder John Eivind Melbye.</p>
      <p>Politiet vil begjære forlenget varetektsfengsling av mannen.</p>
      <p>Melbye forklarte at politiet har jobbet hardt for å unngå tunnelsyn i etterforskinga av saken, og opplyste under pressekonferansen at etaten hele tiden har jobbet med flere hypoteser.</p>
      <h3>Frihetsberøvelse</h3>
      <p>Faren i 40-åra har tidligere erkjent det som da var et drapsforsøk, og sitter for tida varetektsfengslet. Ifølge hans forsvarer har han gitt detaljerte forklaringer og samarbeidet med politiet i etterforskningen.</p>
      <p>
        <b>21. oktober opplyste politiet at <a href="https://www.dagbladet.no/nyheter/utvider-siktelsen-mot-15-aringens-far/71730659">siktelsen ble utvidet</a>. Faren er nå også siktet for seksuell omgang med barn under 14 år. </b>
        <b>Han er i tillegg siktet for frihetsberøvelse av mora til den 15 år gamle sønnen, og har erkjent dette.</b>
      </p>
      <p>- Bakgrunnen for at siktede er siktet for frihetsberøvelse av guttens mor, er at hun skal ha blitt låst inne på et soverom i huset da drapshandlingen skjedde den 9. oktober. Hun kom seg til slutt ut på balkongen og fikk varslet en person som var i nærheten, sier politijurist Hasle.</p>
    </article>
  </body>
</html>