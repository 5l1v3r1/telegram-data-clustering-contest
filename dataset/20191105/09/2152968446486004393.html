<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/eu/2019/11/05/nasledstvo-ot-gdr-germanskata-silicieva-dolina-v-saksoniia.428586"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T09:30:00+00:00"/>
    <meta property="og:title" content="Наследство от ГДР: Германската &quot;Силициева долина&quot; в Саксония"/>
    <meta property="og:description" content="Специалистите са много добре обучени заради &quot;обратното инженерство&quot; | Dnes.bg"/>
  </head>
  <body>
    <article>
      <h1>Наследство от ГДР: Германската "Силициева долина" в Саксония</h1>
      <h2>Специалистите са много добре обучени заради "обратното инженерство"</h2>
      <address><time datetime="2019-11-05T09:30:00+00:00">05 Nov 2019, 09:30</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>През 90-те години, след като се настанява в бившата Източна Германия, американският гигант в производството на микропроцесори AMD изпраща около 200 инженери в Тексас за обучение в офисите на компанията, пише Франс прес.</p>
      <p>"За по-малко от два дни те обясниха функционирането на чиповете почти по-добре от специалистите в централата", спомня си Карин Ратс, която вече над 20 години работи в завода в Дрезден – той в момента е собственост на американците от Globalfoundries.</p>
      <p>Падането на Берлинската стена доведе до деиндустриализация и масова безработица в източната част на Германия, но специалистите в областта на електрониката останаха един от скритите козове на региона.</p>
      <p>В производителя на микропроцесори от Дрезден Robotron работеха до 70 000 души.</p>
      <p>Тези специалисти са невероятно добре обучени благодарение на годините на ГДР и "обратното инженерство", тоест умението, развито от комунистическия режим да копира западните технологии, разказва Карин Ратс.</p>
      <p>Тъй като снабдяването със западно оборудване е било незаконно, бавно и скъпо, научните сътрудници в ГДР са разработили през 80-те години чип, който предшества този на големия им западен конкурент Siemens. Този чип е можел да побере впечатляващите 60 страници текст, но никога не е бил произвеждан серийно.</p>
      <p>След обединението на Германия през 1990 година първото регионално правителство на Саксония бързо е признало потенциала на сектора.</p>
      <p>Все повече западни компании, привлечени от евтините инвестиции и изобилието от добре обучени служители, са се настанили успоредно до бившите инженери от Robotron, които сега са станали предприемачи в сферата на високите технологии.</p>
      <p>Секторът, за който в момента работят 65 000 служители, е сравним с мащаба на някогашния Robotron. Благодарение на него брутният вътрешен продукт на човек от населението на Саксония е 31 000 евро, повече от четирите други провинции на бившата Източна Германия.</p>
      <p>Globalfoundries и бившата марка на Siemens Infineon произвеждат тук компоненти за автомобили и смартфони или по-специфични чипове за паспорти или електрически трансформатори.</p>
      <p>Специалистите са "много важен ресурс за нас, който си оспорваме" с 2000 компании в региона, твърди Томас Моргенщерн, директор на завода Globalfoundries.</p>
      <p>Гигантите Infineon и Globalfoundries наемат десетки стажанти годишно, а инженерите излизат от престижния Технически университет в Дрезден или от други изследователски институти в региона.</p>
      <p>Населението на Германия обаче застарява.</p>
      <p>Страховете от липса на квалифицирана работна ръка наистина съществуват и има много да неща, които трябва да направим, посочва Ралк Бретшнайдер, директор в Infineon, който отговаря за операциите в Дрезден.</p>
      <p>/БТА/</p>
    </article>
  </body>
</html>