<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-43/artist-talk-cu-dan-perjovschi-la-comuniteca-152553.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T09:49:00+00:00"/>
    <meta property="og:title" content="Artist Talk cu Dan Perjovschi, la Comuniteca"/>
    <meta property="og:description" content="În 16 noiembrie, la ora 17, în spaţiul Comuniteca amenajat de Fundaţia Comunitară Oradea în incinta Crişul Shopping Center la etajul 1, ne bucurăm să vă invităm la o întâlnire cu artistul Dan Perjovschi. Desenator, ilustrator, scriitor, jurnalist şi autor de performance român, Dan Perjovschi trăieşte la Bucureşti şi Sibiu. Desenează cu umor direct pe pereţii muzeelor din toată lumea comentând politic, social şi cultural cotidianul societăţii globale. Desenele lui sunt o sinteză între desenul de presă, graffiti, comix şi artă brută."/>
  </head>
  <body>
    <article>
      <h1>Artist Talk cu Dan Perjovschi, la Comuniteca</h1>
      <address>
        <time datetime="2019-11-05T09:49:00+00:00">05 Nov 2019, 09:49</time>
      </address>
      <figure>
        <img src="https://www.ebihoreanul.ro/modules/news/files/artisttalk04112019.jpg"/>
      </figure>
      <p>
        <b>În 16 noiembrie, la ora 17, în spaţiul Comuniteca amenajat de Fundaţia Comunitară Oradea în incinta Crişul Shopping Center la etajul 1, ne bucurăm să vă invităm la o întâlnire cu artistul Dan Perjovschi.</b>
      </p>
      <p>Desenator, ilustrator, scriitor, jurnalist şi autor de performance român, Dan Perjovschi trăieşte la Bucureşti şi Sibiu. Desenează cu umor direct pe pereţii muzeelor din toată lumea comentând politic, social şi cultural cotidianul societăţii globale. Desenele lui sunt o sinteză între desenul de presă, graffiti, comix şi artă brută.</p>
      <p>A avut expoziţii personale la Tate Modern Londra, MoMA New York, Macro Roma, Moderna Museet Stockholm, Reykyavik Art Museum, Vannabbe Eindhoven sau Kiasma Helsinki şi expoziţii de grup la Centre Pompidou Paris, Tate Liverpool, Castello di Rivoli Torino, MoMA San Francisco, MUAC Mexico, MAM Varsovia, MCBA Lausanne sau MOT Tokyo.</p>
      <p>A participat la bienalele de artă Manifesta, Istanbul, Veneţia, Sao Paulo, Moscova, Sydney, Lyon, Dublin, Timişoara şi Jakarta, a primit premiul George Maciunas în 2004, premiul ECF Principesa Margriet, Amsterdam 2012 (cu Lia Perjovschi) şi în 2016 premiul Rosa Schapire Kunsthalle Hamburg.</p>
      <p>Dan Perjovschi este laureatul Fundaţiei pentru drepturile omului Gheorghe Ursu 1999 şi al Galei Societăţii Civile CERE Participare 2016. Dan Perjovschi ilustrează din 1991 săptămânal Revista 22 Bucureşti.</p>
      <p>Participarea este gratuită însă locurile sunt limitate aşadar este necesară înregistrarea în prealabil. Vă rugăm să vă rezervaţi un loc accesând <a href="https://www.eventbrite.com/e/artist-talk-cu-dan-perjovschi-tickets-78385084899">acest link.</a></p>
      <p>Fundaţia Comunitară Oradea este o organizaţie nonguvernamentală, apolitică şi nonprofit, care îşi propune îmbunătăţirea vieţii locuitorilor din judeţul Bihor prin mobilizarea şi distribuirea de resurse pentru iniţiative locale. Facem posibil acest lucru prin încurajarea spiritului filantropic şi de responsabilitate socială al organizaţiilor nonguvernamentale, companiilor şi persoanelor fizice/grupurilor de iniţiativă, cu scopul de a acoperi nevoile mereu în schimbare ale comunităţii.<br/> <br/>Fundaţia Comunitară Oradea face parte din programul naţional de "Fundaţii Comunitare", iniţiat de Asociaţia pentru Relaţii Comunitare, în parteneriat cu Fundaţia Pentru Parteneriat şi Fundaţia Pact, cu sprijinul financiar al Charles Stewart Mott Foundation, Trust for Civil Society in Central and Eastern Europe şi Romanian-American Foundation. <br/><br/><i><b>Claudia Abrudan<br/>Director Executiv</b></i></p>
    </article>
  </body>
</html>