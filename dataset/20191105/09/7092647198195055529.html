<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39609/%D8%B1%DB%8C%DB%8C%D8%B3-%D9%85%D8%AC%D9%84%D8%B3-%D9%88-%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%88%D8%A7%D8%B1%D8%AF-%D8%A7%D8%B1%D9%88%D9%85%DB%8C%D9%87-%D8%B4%D8%AF%D9%86%D8%AF"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-05T09:11:00+00:00"/>
    <meta property="og:title" content="رییس مجلس و وزیر نیرو وارد ارومیه شدند"/>
    <meta property="og:description" content="رییس مجلس شورای اسلامی با همراهی رضا اردکانیان وزیر نیرو در آغاز سفری یکروزه برای افتتاح طرح‌های حوزه آب وارد فرودگاه ارومیه شدند."/>
  </head>
  <body>
    <article>
      <h1>رییس مجلس و وزیر نیرو وارد ارومیه شدند</h1>
      <address><time datetime="2019-11-05T09:11:00+00:00">05 Nov 2019, 09:11</time> by <a rel="author">پایگاه خبری صنعت برق - برق نیوز BarghNews</a></address>
      <p>
        <i>رییس مجلس شورای اسلامی با همراهی رضا اردکانیان وزیر نیرو در آغاز سفری یکروزه برای افتتاح طرح‌های حوزه آب وارد فرودگاه ارومیه شدند.</i>
      </p>
      <figure>
        <img src="https://barghnews.com/files/fa/news/1398/8/14/83355_461.jpg"/>
      </figure>
      <p>به گزارش <a href="http://www.barghnews.com/">برق نیوز</a>، علی لاریجانی رییس مجلس شورای اسلامی و رضا اردکانیان وزیر نیرو دقایقی پیش با استقبال مسئولان استان آذربایجان غربی وارد ارومیه شدند.<br/>در جریان سفر وزیر نیرو و رئیس مجلس شورای اسلامی به آذربایجان‌غربی نیروگاه برق‌آبی سردشت با اعتباری بالغ بر ۳۹۰ میلیارد تومان به بهره‌برداری خواهد رسید. این نیروگاه دارای سه واحد ۵۰ مگاواتی و خط انتقال برق به طول ۲۰ کیلومتر است که افتتاح این مجموعه تولید ۴۲۱ گیگاوات ساعت انرژی برق‌آبی را در سال به همراه خواهد داشت. همچنین در این سفر تصفیه‌خانه آب مهاباد نیز با اعتباری بالغ بر ۶۳ میلیارد تومان توسط رضا اردکانیان، وزیر نیرو و علی لاریجانی، رئیس مجلس شورای اسلامی به بهره‌برداری خواهد رسید. این مجموعه جمعیت ۲۴۶ هزار نفری را تحت پوشش قرار داده و موجب افزایش ظرفیت تامین و بهبود وضعیت کنونی آب شرب مهاباد خواهد شد. بر اساس برنامه‌ریزی صورت گرفته در این سفر، تصفیه‌خانه آب پلدشت نیز به بهره‌برداری خواهد رسید. این مجموعه به روش RO احداث شده و با افتتاح این واحد جمعیت ۱۲ هزار نفری در شهرستان پلدشت تحت پوشش آب شرب پایدار، بهداشتی و سالم قرار خواهند گرفت. همچنین در جریان سفر وزیر نیرو به استان آذربایجان‌غربی تصفیه‌خانه فاضلاب گلمان نیز افتتاح خواهد شد. این تصفیه‌خانه با اعتباری بالغ بر ۴۰ میلیارد تومان و ظرفیت ۶۸۴۰ مترمکعب در شبانه‌روز، جمعیت ۴۵ هزار نفری شهرستان ارومیه را تحت پوشش قرار می‌دهد و مزیت‌هایی از قبیل استفاده از پساب برای احیای دریاچه ارومیه و افزایش سطح بهداشت و رفاه عمومی منطقه را به همراه خواهد داشت.</p>
    </article>
  </body>
</html>