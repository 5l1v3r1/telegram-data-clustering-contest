<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/polsky-zakon-o-soudcich-odporuje-unijnimu-pravu-rozhodl-soud-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T09:38:00+00:00"/>
    <meta property="og:title" content="Polský zákon o odchodu soudců do důchodu odporuje unijnímu právu, rozhodl soud"/>
    <meta property="og:description" content="Polský zákon snižující důchodový věk soudců je v rozporu s unijním právem. Rozhodl o tom dnes Soudní dvůr Evropské unie, podle něhož může norma vyvolávat pochybnosti o nezávislosti soudců. Soud rovněž označil zákon za diskriminační, neboť zavedl rozdílný věk pro odchod do penze u žen a mužů. Nejvyšší justiční orgán unie vyhověl žalobě Evropské komise, která proti Polsku vede řízení kvůli několika částem sporné justiční reformy."/>
  </head>
  <body>
    <article>
      <h1>Polský zákon o odchodu soudců do důchodu odporuje unijnímu právu, rozhodl soud</h1>
      <address><time datetime="2019-11-05T09:38:00+00:00">05 Nov 2019, 09:38</time> by <a rel="author">ČTK</a></address>
      <p>Polská vláda prosadila předloni v parlamentu zákon, který snížil do té doby jednotný důchodový věk soudců ze 67 let u mužů o dva a u žen o sedm roků.</p>
      <p>Soud v Lucemburku dnes konstatoval, že stanovením rozdílného věku zákon porušuje unijní pravidla proti diskriminaci na základě pohlaví. Problematický je podle unijní justice rovněž fakt, že polský ministr spravedlnosti může u některých soudců na základě jejich žádosti nástup do důchodu odložit.</p>
      <figure>
        <img src="https://g.denik.cz/1/18/fo03000404_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/cesko-nemecke-forum-pripomnelo-rok-1989-20191104.html">Česko-německé fórum připomnělo rok 1989 Přečíst článek ›</a>
      </aside>
      <p>"Kritéria, na základě kterých má ministr přijmout rozhodnutí, jsou totiž příliš vágní a neověřitelná; uvedené rozhodnutí nemusí být odůvodněno a nelze jej napadnout soudní žalobou," zdůvodnil unijní soud své rozhodnutí v tiskové zprávě.</p>
      <h3>Obavy z ohrožení vlády práva</h3>
      <p>Komise v souvislosti s justičními zákony vede s Polskem téměř dva roky řízení kvůli obavám z ohrožení vlády práva v zemi. Procedura může teoreticky skončit až odebráním hlasovacích práv Polsku v Radě EU, avšak kvůli nutnému jednomyslnému souhlasu ostatních států a přislíbené podpoře od Maďarska je tento závěr nepravděpodobný.</p>
      <p>Již v červnu soud na podnět komise rozhodl, že proti unijnímu právu je i norma, jež umožňuje vládě zasahovat do složení nejvyššího soudu a která snižuje důchodový věk u členů nejvyššího soudu.</p>
      <p>V říjnu zase EK zažalovala Varšavu kvůli novému disciplinárnímu řádu, který umožňuje trestat soudce na základě jejich rozhodnutí a tím podle komie omezuje jejich nezávislost.</p>
      <figure>
        <img src="https://g.denik.cz/1/f8/migranti-more-lod_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/kudy-pujdou-priste-eu-sleduje-migranty-pres-web-20191104.html">Kudy půjdou příště? EU sleduje migranty přes web Přečíst článek ›</a>
      </aside>
      <p>Polská vláda odmítá postup komise jako neoprávněné zasahování do vnitřních věcí, přesto však po tlaku z Bruselu učinila některé změny v kritizovaných zákonech. Podle EK však nebyly dostatečně. Pokud komise dospěje k závěru, že se Varšava verdiktem soudu neřídí, může podat novou žalobu se žádostí o udělení finanční sankce.</p>
      <p>Podle kritiků se polská vláda snaží omezit nezávislost soudů a získat nad nimi kontrolu. Konzervativně nacionalistická vládní strana Právo a spravedlnost, která v říjnu vyhrála druhé volby v řadě a má opět většinu v dolní parlamentní komoře, reformu vysvětluje jako snahu zefektivnit práci justice a zbavit se soudců spojovaných ještě s komunistickým režimem před rokem 1989.</p>
    </article>
  </body>
</html>