<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/za-ostannyu-dobu-na-kijivshchini-stalosya-chotiri-smertelni-dtp-foto-637772.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T09:57:24+00:00"/>
    <meta property="og:title" content="За останню добу на Київщині сталося чотири смертельні ДТП (фото)"/>
    <meta property="og:description" content="У Київській області сталося шість автопригод з потерпілими"/>
  </head>
  <body>
    <article>
      <h1>За останню добу на Київщині сталося чотири смертельні ДТП (фото)</h1>
      <address>
        <time datetime="2019-11-05T09:57:24+00:00">05 Nov 2019, 09:57</time>
      </address>
      <h4>У Київській області сталося шість автопригод з потерпілими</h4>
      <p>Внаслідок ДТП на дорогах Київської області сьогодні вранці та понеділок, 4 листопада, загинуло четверо людей.</p>
      <p>Про це повідомляє пресслужба Головного управління Нацполіції в Київській області.</p>
      <p>Одна зі смертельних аварій сталася сьогодні вранці у м. Бровари. Водій легковика з незрозумілих причин <a href="https://glavcom.ua/kyiv/news/pid-kijevom-peugeot-na-rosiyskih-nomerah-vlashtuvav-smertelnu-dtp-video-637756.html">виїхав на зустрічну смугу, де зіткнувся з іншим автомобілем</a>, водій якого загинула на місці. Іншого керманича госпіталізовано.</p>
      <p>Фатальні наслідки мала аварія, яка трапилася вчора на автодорозі Біла Церква - Тараща. Там водій позашляховика допустив наїзд на пішохода, який рухався у попутному напрямку по приїжджій частині. Від отриманих травм 58-річний чоловік загинув на місці події.</p>
      <p>В с. Зеленьки Миронівського району місцевий житель не впорався з керуванням автівки, сталося зіткнення з відбійником, від удару водій загинув. </p>
      <p>На Білоцерківщині, у м. Узин, у 69-річного водія сталося різке погіршення самопочуття, коли він виїжджав з прибудинкової території. Чоловік не впорався з керуванням автомобіля та зіткнувся з деревом, внаслідок чого загинув.</p>
      <slideshow>
        <figure>
          <img src="https://glavcom.ua/img/gallery/6377/72/667669_big.jpeg"/>
          <figcaption>За останню добу на Київщині сталося чотири смертельні ДТП (фото)</figcaption>
        </figure>
        <figure>
          <img src="https://glavcom.ua/img/gallery/6377/72/667670_big.jpeg"/>
          <figcaption>За останню добу на Київщині сталося чотири смертельні ДТП (фото)</figcaption>
        </figure>
        <figure>
          <img src="https://glavcom.ua/img/gallery/6377/72/667671_big.jpeg"/>
          <figcaption>За останню добу на Київщині сталося чотири смертельні ДТП (фото)</figcaption>
        </figure>
      </slideshow>
      <p>Ще одна ДТП, де водій також не впорався з керуванням, сталася у с. Білогородка Києво-Святошинського району. Автомобіль ВАЗ-2109 з'їхав з проїжджої частини та зіткнувся із бетонним парканом. Водія та його пасажира госпіталізували до лікарні з тілесними ушкодженнями різного ступеня тяжкості. Попередньо, обидва чоловіки були напідпитку.</p>
      <p>У м. Вишневе водій, виїжджаючи з прибудинкової території, не надав перевагу в русі іншому легковику, сталося зіткнення. В результаті водій першого та пасажири обох автомобілів потрапили до лікарні із забоями та саднами.</p>
      <p>За всіма фактами поліція Київщини відкрила кримінальні провадження, обставини аварій з’ясовуються.</p>
      <related>
        <a href="https://glavcom.ua/kyiv/news/pid-kijevom-peugeot-na-rosiyskih-nomerah-vlashtuvav-smertelnu-dtp-video-637756.html"/>
        <a href="https://glavcom.ua/kyiv/news/na-okruzhniy-v-kijevi-fura-probila-vidbiynik-i-viletila-z-dorogi-video-637747.html"/>
        <a href="https://glavcom.ua/kyiv/news/sumna-statistika-zi-stolichnih-dorig-za-tizhden-stalosya-ponad-800-dtp-637714.html"/>
      </related>
    </article>
  </body>
</html>