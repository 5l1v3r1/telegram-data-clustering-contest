<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/izverg-izmchva-kuche-kray-stara-zagora-405906.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T09:23:42+00:00"/>
    <meta property="og:title" content="Изверг измъчва куче край Стара Загора"/>
    <meta property="og:description" content="Садистът може да получи ефективна присъда до 3 години извън глобата до 5 хил. лв."/>
  </head>
  <body>
    <article>
      <h1>Изверг измъчва куче край Стара Загора</h1>
      <address>
        <time datetime="2019-11-05T09:23:42+00:00">05 Nov 2019, 09:23</time>
      </address>
      <p>Ефективна присъда до 3 години извън глобата до 5 хил. лв. може да получи 32-годишния Ангелин, измъчвал куче по особено жесток начин, ако вината му бъде доказана в съда.</p>
      <p>На видеоклип, публикуван в социалните мрежи, се вижда как мъжът хвърля животното, натиска го и пълни устата му с пясък. Вчера Ангелин беше задържан от полицията.</p>
      <p>Христо Петров от РУ-Казанлък обясни пред бТВ, че арестуваният е разказал подробно къде и кога се е случило събитието. Освен това е познат на органите на реда за други престъпления. По думите на Петров той е изтърпявал наказанията си. Той подчерта, че от други публикации в интернет има сигнали за жестокост към други животни от страна на Ангелин. По случая не е установено той да е употребявал алкохол.</p>
      <p>Петров обясни, че вероятна причина за жестокостта е това, че извършителят е бил ухапан от кучето по време на игра с него.</p>
      <p>Ивелина Недкова от организацията Animal Hope в Казанлък изтъкна, че подобни случаи продължават, защото няма ефективни присъди върху извършителите.</p>
      <p>Други хора имат съмнения, че спасеното куче, което беше прегледано от ветеринари, не е същото от клипа в социалните мрежи.</p>
      <p>Припомняме, че Районна прокуратура - Казанлък образува досъдебно производство за това, че на неустановена дата през 2019 г. е била проявена жестокост към гръбначно животно – куче, като му е причинено тежко или трайно увреждане - престъпление по чл.325б, ал.1 от Наказателния кодекс.</p>
      <p>На 4 ноември 2019 г. в Районна прокуратура-Казанлък са постъпили 17 сигнала от граждани и организации по повод разпространен в социалните мрежи видеоклип, от който е видно как мъж малтретира куче, като го хвърля върху насип от селскостопанска продукция - слънчогледови семена, вероятно в района на гр. Мъглиж, обл. Стара Загора. До момента е установено, че извършител е А.А., на 32 г., който е задържан за срок от 24 часа по Закона за МВР и предстои да бъде привлечен като обвиняем по горепосочения текст от Наказателния кодекс. </p>
      <p>Разпоредени са незабавни действия по установяване на състоянието на малтретираното животно, извършване на ветеринарно – медицинска експертиза и предприемане на мярка по предаване на кучето в специализирана организация, както и установяване на точното място на извършване на деянието.</p>
      <p>Под ръководството на Районна прокуратура-Казанлък  продължават процесуално - следствените действия по случая, пресцентъра на Апелативна прокуратура - Пловдив.</p>
    </article>
  </body>
</html>