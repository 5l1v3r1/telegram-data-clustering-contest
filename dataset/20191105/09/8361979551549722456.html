<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/vidobutok-vugillya-minenergo-proti-ob-yednannya-derzhavnih-shaht-novini-ukrajini-50051653.html"/>
    <meta property="og:site_name" content="НВ"/>
    <meta property="article:published_time" content="2019-11-05T09:39:00+00:00"/>
    <meta property="og:title" content="Міненерго проти об'єднання державних вугільних шахт в один холдинг — Оржель"/>
    <meta property="og:description" content="Об'єднання прибуткових шахт зі збитковими неефективно, тому що не дозволяє розібратися, що необхідно модернізувати, а що ліквідувати, — міністр енергетики"/>
  </head>
  <body>
    <article>
      <h1>Міненерго проти об'єднання державних вугільних шахт в один холдинг — Оржель</h1>
      <h2>Об'єднання прибуткових шахт зі збитковими неефективно, тому що не дозволяє розібратися, що необхідно модернізувати, а що ліквідувати, — міністр енергетики</h2>
      <address>
        <time datetime="2019-11-05T09:39:00+00:00">05 Nov 2019, 09:39</time>
      </address>
      <p>Міністр енергетики та захисту навколишнього середовища України <a href="https://nv.ua/ukr/tags/Oleksiy-Orzhel.html">Олексій Оржель</a> вважає недоцільним об'єднувати державні вугільні активи в рамках одного холдингу. Про це повідомляє <a href="http://interfax.com.ua/">Інтерфакс-Україна</a>.</p>
      <p>«Ми не підтримали логіку створення Національної вугільної компанії. Скажемо відверто: коли ми об'єднуємо щось прибуткове з чимось збитковим, воно стає більш неефективним, і там важко розібратися, що необхідно побудувати, модернізувати або ліквідувати», — сказав міністр.</p>
      <p>Оржель зазначив, що нове керівництво міністерства розуміє проблему зловживань і непрозорості в закупівлях держшахтами, що призводить до їх збитковості та завищення собівартості видобутку вугілля.</p>
      <p>Кабінет міністрів України під керівництвом Володимира Гройсмана 6 грудня 2017 року <a href="https://nv.ua/ukr/biz/markets/v-ukrajini-stvorili-nacionalnogo-vugilnogo-giganta-2326926.html">створив державне підприємство Національна вугільна компанія</a>, яке мало об'єднати більшість державних активів галузі. Повноцінно функціонувати підприємство так і не почало.</p>
    </article>
  </body>
</html>