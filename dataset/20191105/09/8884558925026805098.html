<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/bryan-adams-danes-praznuje-60-rojstni-dan"/>
    <meta property="og:site_name" content="Primorske novice"/>
    <meta property="article:published_time" content="2019-11-05T09:01:22+00:00"/>
    <meta property="og:title" content="Bryan Adams danes praznuje 60. rojstni dan"/>
    <meta property="og:description" content="Kanadski glasbenik Bryan Adams danes praznuje 60. rojstni dan. Z glasbo se je začel resneje ukvarjati sredi 70. let, v začetku 80. je s tretjim albumom Cuts Like a Knife zaslovel v Severni Ameriki, svetovno slavo pa mu je leta 1984 prinesla četrta plošča Reckless. Marca letos je izdal najnovejši album Shine A Light, ki ga predstavlja na turneji."/>
  </head>
  <body>
    <article>
      <h1>Bryan Adams danes praznuje 60. rojstni dan</h1>
      <address><time datetime="2019-11-05T09:01:22+00:00">05 Nov 2019, 09:01</time> by <a rel="author">STA</a></address>
      <p>
        <b>Kanadski glasbenik Bryan Adams danes praznuje 60. rojstni dan. Z glasbo se je začel resneje ukvarjati sredi 70. let, v začetku 80. je s tretjim albumom Cuts Like a Knife zaslovel v Severni Ameriki, svetovno slavo pa mu je leta 1984 prinesla četrta plošča Reckless. Marca letos je izdal najnovejši album Shine A Light, ki ga predstavlja na turneji.</b>
      </p>
      <figure>
        <img src="https://static.primorske.si/foto/highres/gnweb/718435_254-adams.jpg"/>
        <figcaption>Kanadski glasbenik Bryan Adams danes praznuje 60. rojstni dan. Foto: Vir: Wikipedia</figcaption>
      </figure>
      <p><b>TORONTO</b> &gt; Pevec, tekstopisec, kitarist in producent s pravim imenom <b>Bryan Guy Adams</b> velja za enega najbolje prodajanih kanadskih glasbenikov vseh časov. Rodil se je britansko-kanadskim imigrantom v Kingstonu v kanadski provinci Ontario, prvo pogodbo z založbo pa je leta 1978 podpisal za dolar. "Pogodbe morajo imeti vrednost, ki velja naprej in nazaj, da so zakonite. Ker mi niso želeli dati denarja, je bil dolar minimalni znesek, da je bila pogodba pravno zavezujoča," je leta 2015 povedal za revijo Rolling Stone.</p>
      <p>Album Reckless, ki mu je prinesel globalni sloves, je bil po pisanju omenjene revije prvi album kanadskega umetnika, ki je v domači državi dosegel milijon prodanih izvodov, poleg tega je bil dva tedna številka ena na ameriški Billboardovi lestvici, šest pesmi pa se je uvrstilo med 15 najboljših singlov. Na njem so uspešnice, kot so Run to You, Heaven, Summer of 69 in It's Only Love v duetu s <b>Tino Turner</b>. Prav te je leta 2014 obudil pred slovenskimi poslušalci v Stožicah, kjer se je ustavil v sklopu turneje ob 30. obletnici albuma.</p>
      <blockquote>Letno izvede več kot 100 koncertov. Trenutno je na turneji Shine A Light, na kateri predstavlja istoimenski studijski album, 14. po vrsti. Začel jo je maja v Severni Ameriki, prvi koncert v Evropi pa ima napovedan v petek v Celovcu. V Ljubljani je nazadnje koncertiral novembra lani v sklopu turneje The Ultimate Tour. Adams se posveča tudi fotografiji, filantropiji in aktivizmu. Fotografija mu pomeni vzporedno kariero. Napravil je portrete vplivnih ameriških žensk, britanskih pevk, med njimi Amy Winehouse, s katero je tudi prijateljeval. Njegove podobe rock zveznikov in manekenk redno objavljajo modne revije, kot so Vogue, Interview in Zoo. Predstavil jih je tudi na številnih razstavah, poleg tega je s fotografskimi knjigami zbiral sredstva za različne namene, denimo za vojne ranjence in za raziskave o raku dojk.</blockquote>
      <figure>
        <iframe src="https://www.youtube.com/embed/eFjjO_lhf9c" width="560" height="315" data-service="Youtube" scrolling="no"/>
      </figure>
      <p>Svojo največjo uspešnico, (Everything I Do) I Do It For You, nastalo za film Robin Hood: Princ tatov iz leta 1991, je ustvaril v manj kot uri. Za to je moral "tekmovati" z <b>Annie Lennox</b>, <b>Kate Bush</b> in <b>Petrom Cetero</b>. A je skladatelj glasbe za film <b>Michael Kamen</b> presodil, da Adams s svojim glasom premore dovolj robatosti, da bo balada prepričljiva in romantična, ne da bi postala pocukrana, navaja Rolling Stone.</p>
    </article>
  </body>
</html>