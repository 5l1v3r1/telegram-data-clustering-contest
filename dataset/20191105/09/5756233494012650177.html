<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/619954/%D8%A8%D9%87-%D8%AC%D8%A7%DB%8C-%D8%AA%D8%A8%D9%84%DB%8C%D8%BA-%DA%86%D9%86%D8%AF%D9%87%D9%85%D8%B3%D8%B1%DB%8C-%DA%86%D8%B1%D8%A7-%D8%B4%D8%B1%D8%A7%DB%8C%D8%B7-%D8%A7%D8%B2%D8%AF%D9%88%D8%A7%D8%AC-%D9%85%D8%AC%D8%B1%D8%AF%D9%87%D8%A7-%D8%B1%D8%A7-%D9%81%D8%B1%D8%A7%D9%87%D9%85-%D9%86%D9%85%DB%8C%E2%80%8C%DA%A9%D9%86%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T09:11:00+00:00"/>
    <meta property="og:title" content="به جای تبلیغ چندهمسری چرا شرایط ازدواج مجردها را فراهم نمی‌کنید؟"/>
    <meta property="og:description" content="یک وکیل دادگستری با چندش آور خواندن تبلیغ چند همسری گفت: چرا به جای تبلیغ چند همسری شرایط را برای ازدواج مجردها فراهم نمی‌کنید؟"/>
  </head>
  <body>
    <article>
      <h1>به جای تبلیغ چندهمسری چرا شرایط ازدواج مجردها را فراهم نمی‌کنید؟</h1>
      <h2>یک حقوقدان:</h2>
      <address>
        <time datetime="2019-11-05T09:11:00+00:00">05 Nov 2019, 09:11</time>
      </address>
      <p>
        <i>یک وکیل دادگستری با چندش آور خواندن تبلیغ چند همسری گفت: چرا به جای تبلیغ چند همسری شرایط را برای ازدواج مجردها فراهم نمی‌کنید؟</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نعمت احمدی در واکنش به تبلیغات چند همسری که این روزها باب شده است، گفت: اگر شما به استناد قانون حرکت کنید، قانون تعدد زوجات را پذیرفته و تا ۴ همسر را مجاز شمرده است، پس تعدد زوجات خلاف قانون نیست و قانون آن را به عنوان یک اصل کلی پذیرفته است، اما فی‌الواقع اکنون درد مردم، جامعه و معضلات زنان ما این نیست.</p>
      <p>این حقوقدان با بیان اینکه «از نظر عملی امکان پیاده شده همان چهارهمسری که قانون گفته است نیز وجود ندارد» افزود: یک فرد می‌تواند چهار همسر داشته باشد اما باید میان آن‌ها عدالت را رعایت کند و از نظر اقتصادی نیز اداره‌شان کند که البته امکان تحقق آن به لحاظ اقتصادی نیز وجود ندارد.</p>
      <p>وی با اشاره به مشکلات حاصل از چند همسری گفت: سوابق نشان می‌دهد خانواده‌هایی که دچار این بلا شده‌اند و قضیه دو همسری پیش آمده است، استحکام ازدواج اول بهم خورده است و رقابت و دشمنی بین فرزندان حاصل از دو ازدواج به وجود آمده است و پرونده‌های عدیده‌ای نیز دراین زمینه وجود دارد.</p>
      <p>این وکیل دادگستری در پایان با بیان اینکه «تبلیغات چند همسری کج سلیقه‌ای است» خاطرنشان کرد: در جامعه تنها دو گروه مردان متاهل و زنان مجرد وجود ندارند. مردان مجرد هم هستند. باید شرایط را برای مردان مجرد فراهم کنیم که مردان مجرد بتوانند ازدواج کنند، نه اینکه برای هوس مردان متاهل و پا به سن گذاشته که شرایط اقتصادیشان تغییر کرده امکانات را فراهم کنیم و بگوییم آن‌ها می‌توانند زن بگیرند.</p>
      <p>احمدی با چندش آور خواند تبلیغ چندهمسری گفت: گفت: امروزه که شهرها گسترش ارتفاع پیدا کرده‌اند و خانه‌ها به متراژ ۶۰-۷۰ متری رسیده‌اند، چطور می‌توان از چند همسری صحبت کرد؟ در گذشته یک خانه بزرگی بود و سه چهار نسل خانواده درآن زندگی می‌کرد اما اکنون امکان تحقق آن نیست که در زندگی شهری و امروزی چنین شرایطی را به وجود آورید.</p>
      <p>این وکیل دادگستری افزود: آیا در حال حاضر خواسته زنان مجرد این است که آقا بالاسرداشته باشند یا اینکه می‌خواهند تشکیل زندگی دهند؟ اصل مطلب هم این است که ببینیم درصد مردان و زنان مجرد چقدر است؟ آیا همه ماجرا فقط این است که ما بیاییم زنان مجرد را از چاله دربیاوریم و در چاه بیندازیم؟</p>
      <p>در روزهای اخیرتبلیغات چند همسری در برخی رسانه‌ها انجام شده است و انتشار یک پوستر برگزاری کارگاه‌های آموزشی «مهارت‌های ارتباطی خانواده‌های چند همسری» در فضای مجازی، واکنش‌های زیادی را به همراه داشت.</p>
    </article>
  </body>
</html>