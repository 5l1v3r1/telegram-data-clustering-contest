<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/peksa-rezignoval-na-post-mistopredsedy-piratu-reagoval-tak-na-setrvani-michalka-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T09:44:00+00:00"/>
    <meta property="og:title" content="Peksa rezignoval na post místopředsedy Pirátů. Reagoval tak na setrvání Michálka"/>
    <meta property="og:description" content="Piráti přišli o jednoho ze svých místopředsedů. Europoslanec Mikuláš Peksa se s okamžitou platností vzdal svého místa ve vedení strany. Peksa již dříve avizoval, že pokud nebude v celostranickém hlasování odvolán z postu místopředsedy Jakub Michálek, rezignuje na svou funkci. "/>
  </head>
  <body>
    <article>
      <h1>Peksa rezignoval na post místopředsedy Pirátů. Reagoval tak na setrvání Michálka</h1>
      <address><time datetime="2019-11-05T09:44:00+00:00">05 Nov 2019, 09:44</time> by <a rel="author">Tereza Polaczyková ,ČTK</a></address>
      <p>„Avizoval jsem svou rezignaci na druhou půlku listopadu. Vzhledem k rozhodnutí Celostátního fóra a skutečnosti, že jsem byl v neděli zvolen předsedou Evropské pirátské strany, necítím potřebu čekání prodlužovat a tímto se s okamžitou platností vzdávám funkce místopředsedy České pirátské strany,“ uvedl Peksa na <a href="https://forum.pirati.cz/viewtopic.php?f=75&amp;t=49473">pirátském fóru</a>. </p>
      <figure>
        <img src="https://g.denik.cz/1/16/pirati-03-jakub-michalek_denik-150-3x2.jpg"/>
      </figure>
      <aside>
        <a href="https://www.denik.cz/z_domova/michalek-zustava-mistopredsedou-piratu-hlasovani-o-odvolani-ustal-20191104.html">Michálek zůstává místopředsedou Pirátů. Hlasování o odvolání ustál Přečíst článek ›</a>
      </aside>
      <p>Internetového hlasování o odvolání Michálka se zúčastnilo 770 z 1 008 členů strany. Proti jeho odvolání se postavilo přibližně 48 procent hlasujících (371), pro odvolání bylo 294 členů a pro odročení rozhodnutí 184 hlasů. Aby se jedna z variant stala platnou, musela by získat 386 hlasů. Hlasování tak zůstalo bez usnesení. </p>
      <h3>Nařčení ze šikany</h3>
      <p>"V médiích se v posledních týdnech objevila řada spekulací, že se Piráti štěpí. Je to nesmysl. Problémy, které máme, si musíme vyřešit mezi sebou. Věřím, že nadcházející lednové Celostátní fórum zvolí nové Republikové předsednictvo. Zároveň se nám rozbíhá volba Republikového výboru, který je důležitou protiváhou Republikového předsednictva," dodal Peksa. </p>
      <figure>
        <img src="https://g.denik.cz/1/d6/jakub-michalek-pirati_denik-150-3x2.jpg"/>
      </figure>
      <aside>
        <a href="https://www.denik.cz/z_domova/pirat-michalek-celi-obvineni-ze-sikany-mam-vysoke-naroky-na-vykon-lidi-haji-se-20191023.html">Pirát Michálek čelí obvinění ze šikany. Mám vysoké nároky na výkon lidí, hájí se Přečíst článek ›</a>
      </aside>
      <p>Podnětem k vyvolání hlasování se stal příspěvek Jany Koláříkové na stranickém fóru, v němž zmínila Michálkovo arogantní jednání a psychickou šikanu podřízených. Michálek následně nařčení ze šikany odmítl, přičemž se bránil tím, že má vysoké nároky na spolupracovníky. </p>
      <p>Šéf pirátských poslanců Michálek už dříve oznámil, že na lednovém fóru v Ostravě na pozici místopředsedy znovu kandidovat nebude. Odůvodnil to mimo jiné tím, že jej práce ve Sněmovně naplňuje a plně vytěžuje.</p>
      <p> </p>
      <p> </p>
    </article>
  </body>
</html>