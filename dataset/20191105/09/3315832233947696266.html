<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/ed18b94d16e078fe/politica-fiscala-si-vamala-pentru-2020-2022-in-republica-moldova-va-fi-introdus-principiul-taxarii-inverse.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T09:35:56+00:00"/>
    <meta property="og:title" content="Politica fiscală și vamală pentru 2020-2022: În Republica Moldova va fi introdus principiul taxării inverse"/>
    <meta property="og:description" content="Suma Taxei pe Valoare Adăugată achitată pentru proprietatea gajată, ipotecată, sechestrată sau pentru bunurile întreprinderilor declarate în proces de insolvabilitate va fi transferată în mod prioritar bugetului. Guvernul intenționează să introducă principiului taxării inverse în documentul de politici fiscale și vamale pentru perioada 2020-2022, anunță Ministerul Finanțelor."/>
  </head>
  <body>
    <article>
      <h1>Politica fiscală și vamală pentru 2020-2022: În Republica Moldova va fi introdus principiul taxării inverse</h1>
      <address><time datetime="2019-11-05T09:35:56+00:00">05 Nov 2019, 09:35</time> by <a rel="author">Jurnal.md</a></address>
      <p>
        <b>Suma Taxei pe Valoare Adăugată achitată pentru proprietatea gajată, ipotecată, sechestrată sau pentru bunurile întreprinderilor declarate în proces de insolvabilitate va fi transferată în mod prioritar bugetului.</b>
      </p>
      <p>
        <b>Guvernul intenționează să introducă principiului taxării inverse în documentul de politici fiscale și vamale pentru perioada 2020-2022, anunță Ministerul Finanțelor.</b>
      </p>
      <p>Subiectul a fost discutat în cadrul unei ședințe de lucru organizată de Ministerul Finanțelor cu reprezentanți ai Serviciului Fiscal de Stat, Băncii Naționale a Moldovei, mediului de afaceri, instituțiilor bancare și patronatelor.</p>
      <p>Potrivit ministrului Finanțelor, Natalia Gavrilița, prin introducerea principiului taxării inverse se va evita prejudicierea bugetului de stat.</p>
      <p>„Este o practică internațională. Noi propunem introducerea principiului de taxare inversă pentru companiile care se află în insolvabilitate, sau în contextul comercializării gajului. Având în vedere incapacitatea de plată a vânzătorului, de multe ori suma TVA aferentă bunului vândut nu se achită la buget și în acest sens are loc deducerea sumei TVA care în realitate nu ajunge la buget”, a declarat ministrul Finanțelor.</p>
      <p>Potrivit principiului taxării inverse, în cazul vânzării bunului de către agentul economic insolvabil (vânzător) unui alt agent economic (cumpărător), acesta din urmă calculează și achită suma TVA la buget, având ulterior dreptul la deducere.</p>
      <p>Precizăm că, Ministerul Finanțelor a lansat o serie de consultări privind documentul de politici fiscale și vamale pentru următoarea perioadă. Până în prezent, conducerea Ministerului Finanțelor a discutat la acest subiect cu asociațiile de business, reprezentanții autorităților publice locale și centrale, patronatele și sindicatele.</p>
    </article>
  </body>
</html>