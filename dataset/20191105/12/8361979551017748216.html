<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/komitet-radi-rekomenduvav-shvaliti-noviy-zakon-pro-plast-novini-ukrajini-50051702.html"/>
    <meta property="og:site_name" content="НВ"/>
    <meta property="article:published_time" content="2019-11-05T12:35:00+00:00"/>
    <meta property="og:title" content="Раді рекомендували прийняти закон про Пласт з правками Зеленського"/>
    <meta property="og:description" content="Комітет Ради з питань молоді та спорту рекомендував прийняти законопроект Про державне визнання і підтримку Пласту в новій редакції з пропозиціями президента Володимира Зеленського."/>
  </head>
  <body>
    <article>
      <h1>Раді рекомендували прийняти закон про Пласт з правками Зеленського</h1>
      <h2>Комітет Ради з питань молоді та спорту рекомендував прийняти законопроект Про державне визнання і підтримку Пласту в новій редакції з пропозиціями президента Володимира Зеленського.</h2>
      <address>
        <time datetime="2019-11-05T12:35:00+00:00">05 Nov 2019, 12:35</time>
      </address>
      <p>Про це <a href="https://iportal.rada.gov.ua/news/Novyny/183940.html">повідомляє</a> прес-служба парламенту.</p>
      <p>Після доопрацювання законопроект регламентує діяльність як пластових, так і скаутських громадських об'єднань. Питання визнання історичного вкладу Пласту відображений в преамбулі.</p>
      <p>У статті 1 додані визначення скаутського руху, пластового та скаутського методу, пластової, скаутської освітньої (навчальної) програми, пластових, скаутських громадських об'єднань.</p>
      <p>Закон передбачає розробку органами виконавчої влади та органами місцевого самоврядування державних та місцевих програм стосовно дітей та молоді з урахуванням пропозицій пластових, скаутських громадських об'єднань, а також можливість залучення пластових, скаутських громадських об'єднань (за їх згодою) до реалізації державних та місцевих програм.</p>
      <p>Також законом визначено, що органи виконавчої влади та органи місцевого самоврядування надають матеріальну, фінансову, інформаційну, консультаційну підтримку діяльності пластових, скаутських громадських об'єднань.</p>
      <p>При затвердженні державного та місцевих бюджетів можуть передбачатися видатки на підтримку програм, проектів, спрямованих на досягнення пластової, скаутської освітньої (навчальної) програми у межах повноважень, визначених законом.</p>
      <p>Закон передбачає, що Центральні органи виконавчої влади відповідно до закону сприяють розвитку пластового, скаутського руху за межами України та створенню і функціонуванню за межами України інфраструктури пластового, скаутського руху, в якій освіта та виховання здійснюються українською мовою або вивчається українська мова.</p>
      <p>Закон підтримано представниками Міністерства фінансів, Міністерства освіти і науки, Міністерства культури, молоді та спорту.</p>
      <p>4 вересня <a href="https://nv.ua/ukr/ukraine/events/zelenskiy-vetuvav-zakon-pro-derzhpidtrimku-skautiv-plastu-novini-ukrajini-50040845.html">Зеленський повернув до Верховної Ради зі своїми пропозиціями прийнятий парламентом 30 травня</a> законопроект № 10 184 про державне визнання і підтримку Пласту.</p>
    </article>
  </body>
</html>