<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T12:58:00+00:00"/>
    <meta property="og:title" content="نقوی‌حسینی: دعوت اصولگرایان از قالیباف برای حضور در انتخابات مجلس"/>
    <meta property="og:description" content="مشرق نوشت: سخنگوی کمیسیون امنیت ملی و سیاست خارجی مجلس شورای اسلامی درمورد حضور قالیباف در لیست اصولگرایان برای انتخابات مجلس گفت: «بسیاری از شخصیت‌ها و گروه‌های اصولگرا از قالیباف درخواست کردند که به انتخابات مجلس ورود کند و محتمل است بتوانند او را راضی کنند، قالیباف یک مدیر اجرایی بسیار توانمند است از همین رو به دغدغه ها و معضلات اجرایی جامعه واقف است و می‌تواند از این نظر در بهتر شدن قانون‌گذاری‌ها کمک شایانی برای مجلس جدید باشد."/>
  </head>
  <body>
    <article>
      <h1>نقوی‌حسینی: دعوت اصولگرایان از قالیباف برای حضور در انتخابات مجلس</h1>
      <address>
        <time datetime="2019-11-05T12:58:00+00:00">05 Nov 2019, 12:58</time>
      </address>
      <p>سخنگوی کمیسیون امنیت ملی با بیان اینکه بسیاری از شخصیت‌ها و گروه‌های اصولگرا از قالیباف درخواست و دعوت کردند که به انتخابات مجلس ورود کند گفت: مذاکرات زیادی دراین‌باره با قالیباف صورت گرفته است، اما هنوز خبر رسمی دراین‌باره اعلام‌نشده و همچنان این گفت‌وگوها ادامه دارد.</p>
      <p>مشرق نوشت: سخنگوی کمیسیون امنیت ملی و سیاست خارجی مجلس شورای اسلامی درمورد حضور قالیباف در لیست اصولگرایان برای انتخابات مجلس گفت: «بسیاری از شخصیت‌ها و گروه‌های اصولگرا از قالیباف درخواست کردند که به انتخابات مجلس ورود کند و محتمل است بتوانند او را راضی کنند، قالیباف یک مدیر اجرایی بسیار توانمند است از همین رو به دغدغه ها و معضلات اجرایی جامعه واقف است و می‌تواند از این نظر در بهتر شدن قانون‌گذاری‌ها کمک شایانی برای مجلس جدید باشد.</p>
      <p>وی در ادامه افزود: متاسفانه برخی از نماینده های مجلس با واقعیت های جامعه بیگانه هستند و همین موضوع باعث می‌شود تا مجلس در تشخیص اولویت های مهم جامعه دچار مشکل شود. حضور افرادی همچون قالیباف می‌تواند این ضعف های مجلس را برطرف کند.</p>
      <p>سیدحسین نقوی حسینی، سخنگوی کمیسیون امنیت ملی و سیاست خارجی مجلس شورای اسلامی در مورد حضور قالیباف در لیست اصولگرایان برای انتخابات مجلس گفت: «باتوجه به اهمیت قوه مقننه و نقش مجلس شورای اسلامی که انتظار می‌رود مجلس در رأس امور باشد بسیاری از شخصیت‌ها و گروه‌های اصولگرا از قالیباف درخواست و دعوت کردند که به انتخابات مجلس ورود کند.»</p>
      <p>
        <b>* احتمال دارد قالیباف در انتخابات مجلس حضور پیداکند</b>
      </p>
      <p>وی افزود: «مذاکرات زیادی دراین‌باره با او صورت گرفته است، اما هنوز خبر رسمی دراین‌باره اعلام‌نشده و همچنان این گفت‌وگوها ادامه دارد، احتمال دارد اصولگرایان و شخصیت‌هایی که با قالیباف گفت‌وگو کردند بتوانند او را به ورود در انتخابات مجلس راضی کنند.»</p>
      <p>نقوی حسینی در واکنش به این‌که با توجه به سوابق قالیباف ورود او به مجلس را چطور ارزیابی می‌کنید؟ تأکید کرد: «قالیباف یک مدیر اجرایی بسیار توانمند است. جدای از انتخابات ریاست جمهوری سال ۹۶، ‌که عده زیادی معتقد بودند قالیباف ایثار بزرگی کرد و رأی قابل‌توجهی داشت و بسیاری از مردم نیز ‌گفتند ما می‌خواستیم به او رأی دهیم اما کناره‌گیری کرد، می‌توان گفت او از لحاظ شخصیت سیاسی و مدیریت اجرایی، فرد بسیار توانمندی است.»</p>
      <p>سخنگوی کمیسیون امنیت ملی مجلس ضمن اشاره به خدمات قالیباف در شهرداری تهران، ادامه داد: «خدمات او در تمام مناطق تهران به‌وضوح مشخص است. اکنون نزدیک به ۴ سال از دوره پنجم شورای شهر گذشته و شهرداری در اختیار تیم جدید شوراست، چه اتفاقی در تهران افتاد؟ یک دوره از شورا درحال اتمام است و هیچ اتفاقی نیفتاده است.»</p>
      <p>وی در ادامه گفت: «چه زمانی قرار است بزرگراه امام علی(ع)، تونل صدر و دو طبقه شدن خیابان صدر، تونل توحید و برج میلاد تکمیل و ساخته شوند؟ در زمان باقی‌مانده غیرممکن است. حتی زمینه این کارها هم وجود ندارد و فراهم نشده است، قالیباف کار بسیار عظیمی در تهران کرد.»</p>
      <p>
        <b>* مردم به نقش قالیباف در تحولات تهران توجه دارند</b>
      </p>
      <p>عضو هیات رئیسه کمیسیون امنیت ملی مجلس با بیان این‌که قالیباف در انتخابات مجلس رأی بسیار خوبی خواهد داشت، گفت: «به نظر می‌رسد قالیباف در انتخابات مجلس در تهران رأی بسیار خوبی می‌آورد و جایگاه خوبی خواهد داشت. او باتوجه به ایده و برنامه‌ها و رقابت و انتقادی که با وضعیت موجود داشته در مجلس موفق می‌شود، قالیباف از کسانی بود که به شرایط حاکم معترض و چنین شرایطی را پیش‌بینی می‌کرد.»</p>
      <p>سخنگوی کمیسیون امنیت مجلس درپایان ابراز کرد: «قالیباف همواره تأکید داشت که با مدیریت نادرست چنین فسادهایی رخ می‌دهد، او درمورد پروژه‌های عمرانی و اجرایی معتقد بود که این دولت نمی‌تواند تحولاتی ایجاد کند. ازآنجاکه منتقد جدی دولت بوده و فرد با برنامه‌ای است به نظرمی رسد استقبال خوبی از او شود.»</p>
    </article>
  </body>
</html>