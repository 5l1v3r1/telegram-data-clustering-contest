<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/voyadzher-2-peredav-dani-z-mizhzoryanogo-prostoru-328520_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T12:04:00+00:00"/>
    <meta property="og:title" content="&quot;Вояджер-2&quot; передав дані з міжзоряного простору"/>
    <meta property="og:description" content="Фахівці NASA зможуть отримати більш докладні дані про форму геліосфери."/>
  </head>
  <body>
    <article>
      <h1>"Вояджер-2" передав дані з міжзоряного простору</h1>
      <h2>Фахівці NASA зможуть отримати більш докладні дані про форму геліосфери.</h2>
      <address>
        <time datetime="2019-11-05T12:04:00+00:00">05 Nov 2019, 12:04</time>
      </address>
      <p>Апарат NASA <a href="https://dt.ua/TECHNOLOGIES/nasa-vidklyuchilo-odin-z-obigrivachiv-aparata-voyadzher-2-317023_.html"><b>"Вояджер-2"</b></a> передав на Землю дані, які йому вдалося зібрати в міжзоряному просторі. Як повідомляє <a href="https://www.theguardian.com/science/2019/nov/04/nasa-voyager-2-sends-back-first-signal-from-interstellar-space">The Guardian</a>, апарат подолав кордон геліосфери через 40 років після запуску і зібрав дані за її межами.</p>
      <p>"Вояджер-2" - другий апарат, якому вдалося вийти за межі оболонки, яка оточує Сонячну систему. Незважаючи на те, що він був запущений на кілька місяців раніше, ніж його "близнюк", "Вояджер-1", він вийшов у міжзоряний простір більш ніж на шість років пізніше, зробивши "тур" по Сонячній системі і отримавши неймовірні знімки Урана і Нептуна.</p>
      <p>Тепер же "Вояджер-2" передав на Землю найбільш детальну інформацію про межі Сонячної системи. І це незважаючи на те, що вчені NASA не були впевнені в тому, що йому вдасться вижити і подолати цю межу.</p>
      <p>"Ми не знали, наскільки велика "бульбашка" і ми точно не були впевнені в тому, що апарат зможе прожити достатньо довго для того, щоб досягти кордонів "бульбашки" і вийти в міжзоряний простір", - заявив професор Ед Стоун з Каліфорнійського технологічного інституту, який працює на місію з дня запуску у 1977 році.</p>
      <p>Геліосферу можна розглядати як космічний погодний фронт: це межа, де заряджені частинки, які рухаються від Сонця, зустрічаються з більш холодним міжзоряним вітром. Раніше вчені вважали, що сонячні вітри поступово згасають з відстанню. Але "Вояджер-1" підтвердив, що існує межа, в якій температура різко падає, а щільність заряджених частинок збільшується, утворюючи плазму.</p>
      <p>Вимірювання, проведені "Вояджер-2", дали вченим нові уявлення про межі геліосфери, оскільки інструменти "Вояджер-1", необхідні для прямих вимірів, вийшли з ладу ще у 1980 році.</p>
      <p>Виявилося, що "Вояджер-2" зафіксував більш тонку межу геліосфери, ніж його близнюк. Можливо, це пов'язано з тим, що перший апарат проходив кордон у фазі максимальної активності Сонця. Або ж з тим, що "Вояджер-1" проходив кордон по іншій траєкторії, а значить, на його подолання потрібно більше часу.</p>
      <p>Крім того, нові дані допомогли дослідникам визначити форму геліосфери. На їхню думку, межа Сонячної системи схожа на тупу кулю. "З цього випливає, що геліосфера симетрична. Принаймні, в двох точках, де апарати "Вояджер" перетнули її", - сказав Білл Курт з Університету Айови.</p>
      <p>Дані "Вояджер-2" також надали додаткові відомості про межі геліопаузи – зовнішнього регіону геліосфери і точки, в якій сонячний вітер зустрічається зі зустрічними вітрами з міжзоряного простору.</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p>"Вояджер-2" є першим і єдиним апаратом, що досягнув Урану (у січні 1986 року) і Нептуна (в серпні 1989 року). У загальній складності з обох космічних апаратів було передано на Землю 625 Гігабайт даних. За останніми даними, "Вояджер-1" пішов на 20,8 млрд км від Землі і на 20,9 млрд км від Сонця. За розрахунками вчених, запаси палива (енергію він отримує від радіоізотопних генераторів, які працюють на плутонії-238), дозволять апаратів серії "Вояджер" залишатися працездатними ще протягом десяти років. Потім зв'язок з Землею буде втрачений.</p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>