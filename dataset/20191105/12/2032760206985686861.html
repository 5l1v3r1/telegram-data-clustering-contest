<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88747"/>
    <meta property="og:site_name" content="Denník politika"/>
    <meta property="article:published_time" content="2019-11-05T12:35:10+00:00"/>
    <meta property="og:title" content="Fico bude rešpektovať každé rozhodnutie Glváča, jeho zotrvanie vo funkcii aj odchod"/>
    <meta property="og:description" content="5.11.2019 (Webnoviny.sk) – Predseda Smeru-SD Robert Fico bude rešpektovať každé rozhodnutie Martina Glváča (Smer-SD) – jeho zotrvanie na poste podpredsedu parlamentu i jeho odchod. Fico to povedal na utorňajšej tlačovej besede. Tvrdil, že médiá „vyvodzujú voči predstaviteľom Smeru selektívnu mieru zodpovednosti, ktoré je neakceptovateľná“."/>
  </head>
  <body>
    <article>
      <h1>Fico bude rešpektovať každé rozhodnutie Glváča, jeho zotrvanie vo funkcii aj odchod</h1>
      <address><time datetime="2019-11-05T12:35:10+00:00">05 Nov 2019, 12:35</time> by <a rel="author">Webnoviny</a></address>
      <p>5.11.2019 (Webnoviny.sk) – Predseda Smeru-SD Robert Fico bude rešpektovať každé rozhodnutie Martina Glváča (Smer-SD) – jeho zotrvanie na poste podpredsedu parlamentu i jeho odchod. Fico to povedal na utorňajšej tlačovej besede. Tvrdil, že médiá <i>„vyvodzujú voči predstaviteľom Smeru selektívnu mieru zodpovednosti, ktoré je neakceptovateľná“</i>.</p>
      <p>Glváč čelí tlaku na odstúpenie od 21. októbra pre jeho údajnú komunikáciu s Marianom Kočnerom cez aplikáciu Threema. Ďalšiu údajnú komunikáciu medzi Glváčom a Kočnerov z rokov 2014 až 2016 cez aplikáciu Viber zverejnil líder opozičného hnutia Obyčajní ľudia a nezávislé osobnosti (OĽaNO) Igor Matovič.</p>
      <p>Glváč tvrdil, že ho zverejnená komunikácia nijako nediskvalifikuje ani nepoukazuje na žiadne porušenie zákona či zneužívanie postavenia verejného činiteľa. S Kočnerom sa vraj nestretol od roku 2012 a Matovičovi hrozil trestným oznámením.</p>
      <p>Opozícia sa preto 29. októbra pokúsila odvolať Glváča z funkcie podpredsedu Národnej rady SR. Parlament však neschválil program mimoriadnej schôdze, keďže za hlasovalo 67 z 138 prítomných poslancov. Glváč v reakcii na to v ten deň vyhlásil, že sa v krátkom čase rozhodne, či odstúpi z funkcie podpredsedu parlamentu.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a>, <a href="https://www.webnoviny.sk/tag/podpredseda-narodnej-rady-sr-nr-sr/"><u>podpredseda Národnej rady SR (NR SR)</u></a>, <a href="https://www.webnoviny.sk/tag/podpredseda-strany-smer-sd/"><u>podpredseda strany Smer-SD</u></a>, <a href="https://www.webnoviny.sk/tag/predseda-strany-smer-sd/"><u>predseda strany Smer-SD</u></a><br/>Zdroj: Webnoviny.sk – <a href="https://www.webnoviny.sk/fico-bude-respektovat-kazde-rozhodnutie-glvaca-aj-jeho-zotrvanie-vo-funkcii-aj-odchod/"><u>Fico bude rešpektovať každé rozhodnutie Glváča, jeho zotrvanie vo funkcii aj odchod</u></a> © SITA Všetky práva vyhradené.</p>
    </article>
  </body>
</html>