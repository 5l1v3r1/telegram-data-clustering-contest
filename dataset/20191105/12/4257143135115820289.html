<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/fejlesztokozpontot-alakitanak-ki-autistaknak-a-heim-pal-korhazban"/>
    <meta property="og:site_name" content="infostart"/>
    <meta property="article:published_time" content="2019-11-05T12:20:00+00:00"/>
    <meta property="og:title" content="Fejlesztőközpontot alakítanak ki autistáknak a Heim Pál kórházban"/>
    <meta property="og:description" content="Autista gyerekeket és családjukat segítő fejlesztő- és módszertani központot alakítanak ki a Heim Pál kórház egyik épületében. Az új intézmény létrehozását a Mol Nyrt., fesztiválozó fiatalok közreműködésével, tízmillió forinttal támogatta - ismertették kedden Budapesten."/>
  </head>
  <body>
    <article>
      <h1>Fejlesztőközpontot alakítanak ki autistáknak a Heim Pál kórházban</h1>
      <address><time datetime="2019-11-05T12:20:00+00:00">05 Nov 2019, 12:20</time> by <a rel="author">Infostart / MTI</a></address>
      <h3>Autista gyerekeket és családjukat segítő fejlesztő- és módszertani központot alakítanak ki a Heim Pál kórház egyik épületében. Az új intézmény létrehozását a Mol Nyrt., fesztiválozó fiatalok közreműködésével, tízmillió forinttal támogatta - ismertették kedden Budapesten.</h3>
      <p>Az Út a Mosolyért Alapítvány vezetői a koncepcióismertető sajtótájékoztatón azt is elmondták, hogy a jövőben Együtt az Autistákért Alapítvány néven működnek majd, gyűjtik a támogatásokat.</p>
      <p>Szijjártó-Nagy Szilvia, az alapítvány elnöke közölte: az Autista Mintaház elnevezésű fejlesztő- és módszertani központ a XIII. kerületben, a Heim Pál Országos Gyermekgyógyászati Intézet Gyermek téri épületében kap majd helyet.</p>
      <blockquote>Fontos, hogy az autizmussal élők minél hamarabb hozzájussanak a fejlesztésekhez, a családok el tudják fogadni helyzetüket, valamint az is, hogy a társadalom megértse, mit jelent az autizmus és miként tudnak segíteni autista embertársaikon.</blockquote>
      <p>Hozzátette: ehhez szükség van a programok bővítésére és arra, hogy elérhetők is legyenek a családok számára.</p>
      <p>Szollár Domonkos, a Mol kommunikációs igazgatója nyári támogató programjukat felidézve elmondta, a Mol az #együttazautistákért hashtaggel a közösségi médiában posztoló fiatalok egy-egy képe után 500-500 forint támogatást adott az alapítvány céljára.</p>
      <p>Nagy Anikó, a Heim Pál gyermekgyógyász főigazgatója azt közölte,</p>
      <blockquote>az új intézményben elsősorban három-nyolc év közötti gyerekeket várják, akiket autizmus spektrumzavarral diagnosztizáltak;</blockquote>
      <p>az ő korai fejlesztésüket, terápiájukat dolgozzák ki egy komplex, sok szakemberből álló csapattal.</p>
      <p>Nyakas Laura, az alapítvány kuratóriumának tagja elmondta, hogy az alapítvány idén is elindítja Süti Shop elnevezésű kampányát, amelyet december 14-én és 15-én tartanak meg a Szent István Bazilika előtti adventi vásárban. A jótékonysági sütivásáron hazai hírességektől, köztük sportolóktól, művészektől lehet majd megvásárolni a különleges édességeket, az eladott süteményekből befolyt összeget pedig szintén az épület átalakítására fordítják majd.</p>
      <p>
        <i>Nyitókép: Pixabay</i>
      </p>
    </article>
  </body>
</html>