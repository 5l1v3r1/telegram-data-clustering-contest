<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-putina-vvazhayut-shcho-normandskoji-zustrichi-cogo-roku-ne-bude--637826.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T12:24:07+00:00"/>
    <meta property="og:title" content="У Путіна вважають, що «нормандської зустрічі» цього року не буде"/>
    <meta property="og:description" content="Речник Путіна відмовився уточнити, що повинно міститися в документі за підсумками саміту «нормандської четвірки»"/>
  </head>
  <body>
    <article>
      <h1>У Путіна вважають, що «нормандської зустрічі» цього року не буде</h1>
      <address>
        <time datetime="2019-11-05T12:24:07+00:00">05 Nov 2019, 12:24</time>
      </address>
      <h4>Речник Путіна відмовився уточнити, що повинно міститися в документі за підсумками саміту «нормандської четвірки»</h4>
      <p>У Кремлі заявили, що поки зарано говорити про проведення зустрічі лідерів «нормандської четвірки» до кінця року.</p>
      <p>Про це заявив прессекретар президента Росії Дмитро Пєсков, передають російські ЗМІ.</p>
      <p>Він зазначив, що позиція президента РФ Володимира Путіна щодо «нормандського формату» «є незмінною, послідовною і гранично зрозумілою».</p>
      <p>На запитання про те, чи бачать в Кремлі шанси провести саміт до кінця року, Пєсков відповів: «Поки передчасно говорити. Поки як і раніше дуже багато питань залишається на порядку денному».</p>
      <p>Він додав, що Кремль «дуже уважно відстежує ситуацію».</p>
      <p>«Безумовно, будь-які повідомлення про те, то розведення сил зривається, викликає глибоку стурбованість. Ми сподіваємося, що, попри труднощі, процес буде завершений», — зазначив Пєсков.</p>
      <p>Водночас він відмовився уточнити, що повинно міститися в документі за підсумками саміту «нормандської четвірки». </p>
      <p>«Не можу сказати, ведеться така дискретна підготовча робота, було б неправильно вести її в публічному режимі, це не сприяло б процесу підготовки та якнайшвидшого проведення зустрічі», — сказав Пєсков.</p>
      <p>Як відомо, сьогодні <a href="https://glavcom.ua/news/okupanti-z-granatometiv-obstrilyali-poziciji-ukrajinciv-pid-vodyanim-y-lebedinskim-637808.html">російські окупанти від початку доби тричі обстріляли</a> українські позиції на Донбасі.</p>
      <p>Зазначимо, раніше з’явилось відео, як <a href="https://glavcom.ua/country/incidents/rosiyskiy-deputat-vzhe-oshivajetsya-u-zolotomu-i-rozhvalyuje-zelenskogo-video-637467.html">депутат російської Держдуми, голова партії «Родіна» Олексій Журавльов</a> відвідав Золоте після розведення сил. Журавльов незаконно приїхав на позиції російсько-терористичних сил у Золотому, через непідконтрольну ділянку кордону з Росією, стверджуючи, що це в нього такий «робочий візит».</p>
      <p>Також нагадаємо, що окупанти поширюють <a href="https://glavcom.ua/news/okupanti-poshiryuyut-feykovi-zayavi-pro-rozvedennya-bilya-petrivskogo-637453.html">фейкові заяви про розведення біля Петрівського</a>.</p>
      <p>Як повідомлялося, <a href="https://glavcom.ua/news/shtab-oos-rozvedennya-sil-v-zolotomu-zavershilosya--637097.html">у Золотому-4 завершився етап розведення сил і засобів з обох сторін</a>.</p>
      <p>3 листопада <a href="https://glavcom.ua/country/incidents/vid-zavtra-v-rajoni-rozvedennja-v-zolotomu-mozhna-bude-vilno-peremishchatisja-general-mikats-637234.html">скасували режим обмежень</a> на переміщення в районі розведення в Золотому.</p>
      <related>
        <a href="https://glavcom.ua/news/pristayko-nazvav-novu-datu-mozhlivogo-rozvedennya-na-donbasi-637587.html"/>
        <a href="https://glavcom.ua/news/rosiya-visuvaje-novi-vimogi-shchodo-normandskoji-zustrichi-mzs-637551.html"/>
        <a href="https://glavcom.ua/tv/istorik-poyasniv-chomu-putin-vzyavsya-buduvati-ruskiy-mir-same-na-donechchini--637793.html"/>
      </related>
    </article>
  </body>
</html>