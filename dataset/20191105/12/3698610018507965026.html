<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/ECONOMICS/zbut-ukrayinskoyi-produkciyi-do-nimechchini-za-5-rokiv-zris-na-38-328522_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T12:51:00+00:00"/>
    <meta property="og:title" content="Збут української продукції до Німеччини за 5 років зріс на 38%"/>
    <meta property="og:description" content="Цьому сприяло збільшення продажів електричних машин на 42%, експорту насіння олійних культур — на 251, зерна — на 157% тощо."/>
  </head>
  <body>
    <article>
      <h1>Збут української продукції до Німеччини за 5 років зріс на 38%</h1>
      <h2>Цьому сприяло збільшення продажів електричних машин на 42%, експорту насіння олійних культур — на 251, зерна — на 157% тощо.</h2>
      <address>
        <time datetime="2019-11-05T12:51:00+00:00">05 Nov 2019, 12:51</time>
      </address>
      <p>За 2013–2018 рр., а особливо з моменту підписання Угоди про вільну торгівлю між Україною та ЄС, що набула чинності з 1 січня 2016-го, відбулося переорієнтування товарної продукції українського експорту. Збут української продукції до Німеччини за цей період зріс на 38%. Цьому сприяло збільшення продажів електричних машин на 42%, експорту насіння олійних культур — на 251, зерна — на 157% тощо. Також більш як удвічі зріс експорт руди, шлаків і золи.</p>
      <p>Про це у своїй статті для <a href="https://dt.ua/">DT.UA</a> пише Ірина Титарчук, кандидатка економічних наук, доцентка НУБіП України, заступниця виконавчої директорки ITFC. За її словами, окрім експорту на німецький ринок, є й інші форми двостороннього співробітництва між нашими країнами, наприклад у вигляді локалізації німецьких підприємств в Україні та надходження приватних іноземних інвестицій в окремі галузі економіки. І це стосується всього Європейського Союзу, адже його країни-члени — найбільші інвестори в економіку України та активні партнери на світовому ринку товарів і послуг.</p>
      <p>Автор вказує, що у 2017 р. 68% німецьких фірм (згідно з опитуванням Німецько-Української промислово-торговельної палати щодо ведення бізнесу) схвально оцінили перспективи інвестицій в Україну, а 78% респондентів очікували її прискореного економічного зростання. У 2018 р. Німецькою консультативною групою було видано пропозиції від німецького бізнесу для покращення інвестиційного клімату в Україні, що відповідають запитам бізнесу і можуть бути порівняно легко впроваджені. Серед них найважливіші — питання приєднання до електромереж і логістичні проблеми, які мають безпосередній вплив на ділову активність та інвестиції в Україні.</p>
      <p>"Багато проєктів, які підтримує Німеччина, мають на меті запровадження дуальної системи освіти в Україні, щоб створення робочих місць у державних органах влади та переробних виробничих потужностях супроводжувалося заповненням їх відповідно навченими кадрами", — зазначає економістка.</p>
      <p>Також, за її словами, в Україні працюють виробничі потужності німецьких компаній Leoni, Elektrokontakt, Bader, Bayer та інших. Концерн Leoni є одним із найбільших у світі виробників кабельної продукції, серед його клієнтів такі виробники, як General Motors, BMW, Volkswagen, Audi, Volvo, Lamborghini, Cummins, Caterpillar, DAF та інші.</p>
      <p>"Це одне з найбільших підприємств за капіталовкладеннями і рівнем виробництва серед підприємств Львівщини — в нього інвестовано 65 млн євро, — пише доцентка НУБіП України. — Чи не найважливішим питанням для подібних компаній є наявність кваліфікованих робітників. У 2017 р. Leoni відкрив другий завод в Україні з виробництва кабельної продукції для європейських автовиробників на 5 тисяч робочих місць, і проблеми трудової міграції тут не на останньому місці. Працівників компанії забезпечують транспортом, безплатно навчають і соціально підтримують".</p>
      <p>Авторка підкреслює, що держава повинна сприяти діалогу та співпраці провідних українських учених і винахідників, розробників стартапів, представників вітчизняного та зарубіжного бізнесу, навчальних установ з бізнес-асоціаціями, венчурними та фінансовими компаніями, органами влади та інноваційними технічними парками щодо спільних проектів, створення центрів розробки та впровадження сучасних технологій за Tech- та Fintech-напрямами. </p>
      <p>Детальніше про нарощування товарообігу з Німеччиною читайте в статті Ірина Титарчук "<a href="https://dt.ua/macrolevel/u-poshukah-investoriv-328188_.html"><b>У пошуках інвесторів</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>