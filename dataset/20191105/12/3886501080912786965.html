<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118895-bastac-policija-najnormalnije-usla-u-prostorije-opstine-gledaju-predmete-a-mene-nisu-trazili?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T12:40:11+00:00"/>
    <meta property="og:title" content="Bastać: Policija najnormalnije ušla u prostorije opštine, gledaju predmete a mene nisu tražili"/>
    <meta property="og:description" content=" Predsednik opštine Stari grad Marko Bastać potvrdio je da su pripadnici MUP-a danas ušli u prostorije te beogradske opštine i da &quot;gledaju predmete&quot; ali je i dodao da ne zna &quot;na osnovu čega su došli&quot;.Bastać je agenciji Beta rekao da policajci sa njim nisu komunicirali jer u to vreme nije bio u opštinskim prostorijama.&quot;Nema ničeg spornog oko toga. Ljudi su ušli najnormalnije, legitimisali su se i gledaju predmete. Nisam bio tamo pa ne mogu da komentarišem šta gledaju, ali mene nisu tražili&quot;, rekao je Bastać koji je i predsednik beogradskog odbora Stranke slobode i pravde.On je dodao da ne zna da li su policajci došli po nalogu tužilaštva a u vezi sa navodima bivšeg funkcionera opštine Stari grad Lazara Lešnjaka o korupciji u toj beogradskoj opštini.Ministarstvo unutrašnjih poslova potvrdilo je ranije danas da su pripadnici policije ušli u zgradu beogradske opštine Stari grad kako bi prikupili dokumentaciju povodom istrage o mogućim zloupotrebama u toj opštini.Kako se navodi, policija je u zgradu opštine ušla po…"/>
  </head>
  <body>
    <article>
      <h1>Bastać: Policija najnormalnije ušla u prostorije opštine, gledaju predmete a mene nisu tražili</h1>
      <address>
        <time datetime="2019-11-05T12:40:11+00:00">05 Nov 2019, 12:40</time>
      </address>
      <p> Predsednik opštine Stari grad Marko Bastać potvrdio je da su pripadnici MUP-a danas ušli u prostorije te beogradske opštine i da "gledaju predmete" ali je i dodao da ne zna "na osnovu čega su došli".<br/><br/>Bastać je agenciji Beta rekao da policajci sa njim nisu komunicirali jer u to vreme nije bio u opštinskim prostorijama.<br/><br/>"Nema ničeg spornog oko toga. Ljudi su ušli najnormalnije, legitimisali su se i gledaju predmete. Nisam bio tamo pa ne mogu da komentarišem šta gledaju, ali mene nisu tražili", rekao je Bastać koji je i predsednik beogradskog odbora Stranke slobode i pravde.<br/><br/>On je dodao da ne zna da li su policajci došli po nalogu tužilaštva a u vezi sa navodima bivšeg funkcionera opštine Stari grad Lazara Lešnjaka o korupciji u toj beogradskoj opštini.<br/><br/>Ministarstvo unutrašnjih poslova potvrdilo je ranije danas da su pripadnici policije ušli u zgradu beogradske opštine Stari grad kako bi prikupili dokumentaciju povodom istrage o mogućim zloupotrebama u toj opštini.<br/><br/>Kako se navodi, policija je u zgradu opštine ušla po nalogu Višeg javnog tužilaštva.<br/><br/>MUP je podsetio da Više javno tužilaštvo u Beogradu vodi predistražni postupak povodom navoda bivšeg funkcionera opštine Stari grad Lazara Lešnjaka o korupciji u toj beogradskoj opštini.<br/><br/>Lešnjak je optužio svog kuma i predsednika te opštine Marka Bastaća da je uzimao novac od nelegalnih investitora i da ga je Bastać jednom prilikom fizički maltretirao celu noć kada je propustio da mu donese jedan koverat sa novcem.</p>
    </article>
  </body>
</html>