<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/parnoto-v-sofiya-trgva-ot-dnes-405927.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T12:48:00+00:00"/>
    <meta property="og:title" content="Парното в София тръгва от днес"/>
    <meta property="og:description" content="Първо топлото ще потече в детските градини, учебните и здравните заведения, след това в жилищните сгради и накрая в администртивните сгради"/>
  </head>
  <body>
    <article>
      <h1>Парното в София тръгва от днес</h1>
      <address><time datetime="2019-11-05T12:48:00+00:00">05 Nov 2019, 12:48</time> by <a rel="author">Стандарт</a></address>
      <p>От днес "Топлофикация София" започва включването на отоплението в столицата. Първо то ще бъде включено в детските градини, учебните и здравните заведения, след тях жилищните сгради и накрая административните сгради и стопанските потребители.</p>
      <p>"Напомняме на клиентите да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение. В случай, че дисплеят им е угаснал, клиентите трябва незабавно да потърсят съдействие от обслужващата ги фирма – топлинен счетоводител", напомнят от столичната "Топлофикация".</p>
      <p>Там, където вътрешната инсталация не е запълнена, отоплението няма да бъде включено, защото това означава, че в някое жилище ремонтът още не е приключил.</p>
      <p>"Топлофикация София” дава възможност на клиентите, които желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.</p>
      <p>За допълнителна информация във връзка с началото на отоплителния сезон и за въпроси, свързани с топлоподаването, клиентите могат да се свържат с кол центъра на компанията на тел. 0700 11 111.</p>
    </article>
  </body>
</html>