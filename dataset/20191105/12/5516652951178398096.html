<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425187/telh-kykloforias-taxisnet-pote-tha-anarththoyn-ti-plhrwnoyme"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T12:20:02+00:00"/>
    <meta property="og:title" content="Τέλη κυκλοφορίας - Taxisnet: Πότε θα αναρτηθούν, τι πληρώνουμε"/>
    <meta property="og:description" content="Τα τέλη κυκλοφορίας για το 2020 θα αναρτηθούν στο Taxisnet έως και τις 15 Νοεμβρίου, με τους ιδιοκτήτες των οχημάτων να μην βλέπουν διαφορά στα ποσά που θα κληθούν να πληρώσουν σε σχέση με το προηγούμενο έτος, καθώς οι όποιες αλλαγές θα γίνουν από την επόμενη χρονιά."/>
  </head>
  <body>
    <article>
      <h1>Τέλη κυκλοφορίας - Taxisnet: Πότε θα αναρτηθούν, τι πληρώνουμε</h1>
      <address>
        <time datetime="2019-11-05T12:20:02+00:00">05 Nov 2019, 12:20</time>
      </address>
      <p>
        <b>Τα τέλη κυκλοφορίας για το 2020 θα αναρτηθούν στο Taxisnet έως και τις 15 Νοεμβρίου, με τους ιδιοκτήτες των οχημάτων να μην βλέπουν διαφορά στα ποσά που θα κληθούν να πληρώσουν σε σχέση με το προηγούμενο έτος, καθώς οι όποιες αλλαγές θα γίνουν από την επόμενη χρονιά.</b>
      </p>
      <p>Όπως ήδη έχει προαναγγείλει ο υπουργός Οικονομικών Χρήστος Σταϊκούρας οι νέες αλλαγές θα γίνουν από το 2021 στο πλαίσιο εναρμόνισης της ελληνικής νομοθεσίας με την αντίστοιχη ευρωπαϊκή.</p>
      <p>
        <b>Τέλη κυκλοφορίας 2020: Τι θα πληρώσουν οι ιδιοκτήτες</b>
      </p>
      <p>Και φέτος δεν θα υπάρξει καμία ελάφρυνση, αφού στα ταμεία του Δημοσίου υπολογίζεται ότι θα εισρεύσουν 1,2 δισ. ευρώ καθώς οι ιδιοκτήτες των οχημάτων καλούνται να πληρώσουν από 22 ευρώ έως 1.380 ευρώ ανάλογα με τον τύπο και το έτος ταξινόμησης.</p>
      <p>Υπενθυμίζεται ότι για όσους θα πληρώσουν μέσω web banking απαιτείται μόνο η Ταυτότητα Οφειλής που αναγράφεται στο ειδοποιητήριο, ενώ οι κάτοχοι πιστωτικών καρτών με επαρκές πιστωτικό υπόλοιπο μπορούν να εξοφλήσουν τα τέλη κάνοντας χρήση προγραμμάτων έως και 12 άτοκων δόσεων.</p>
      <p>Επισημαίνεται ότι από τα μέσα Νοεμβρίου οι φορολογούμενοι θα μπορούν με τη χρήση των κωδικών τους στο Taxisnet ή απλά με τη χρήση του αριθμού φορολογικού μητρώου τους και τον αριθμό κυκλοφορίας του οχήματός τους να εισέλθουν στο δικτυακό τόπο www.aade.gr και να πληροφορηθούν το ακριβές ποσό που αναλογεί στο όχημά τους.</p>
      <p>
        <b>Τα πρόστιμα</b>
      </p>
      <p>Τα τέλη κυκλοφορίας θα πρέπει να πληρωθούν έως το τέλος του έτους, όπως κάθε χρόνο. Σε διαφορετική περίπτωση η εκπρόθεσμη πληρωμή συνεπάγεται πρόστιμο στο 100% των τελών που αναλογούν στο όχημα.</p>
      <p>
        <b>Κατάθεση πινακίδων</b>
      </p>
      <p>Όπως κάθε χρόνο, δεν θα πληρώσουν τέλη κυκλοφορίας όσοι καταθέσουν τις πινακίδες μέχρι τις 31 Δεκεμβρίου θέτοντας το όχημά τους σε ακινησία.</p>
      <p>Όσοι υποβάλουν δηλώσεις ακινησίας και καταθέσουν τις πινακίδες των οχημάτων τους στις ΔΟΥ μέχρι τις 31-12-2019 θα αποφύγουν την πληρωμή των τελών κυκλοφορίας για το 2020, τον φόρο πολυτελούς διαβίωσης που πληρώνουν οι κάτοχοι Ι.Χ. κυβισμού 1.929 κυβικών εκατοστών και άνω, αλλά και τα τεκμήρια διαβίωσης.</p>
      <p>Πηγή: protothema.gr</p>
    </article>
  </body>
</html>