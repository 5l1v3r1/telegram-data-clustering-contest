<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701452"/>
    <meta property="og:site_name" content="De Standaard"/>
    <meta property="article:published_time" content="2019-11-05T12:56:00+00:00"/>
    <meta property="og:title" content="Rafael Nadal denkt ATP Finals te kunnen spelen"/>
    <meta property="og:description" content="Rafael Nadal gaat ervan uit dat hij toch kan meedoen aan de ATP Finals in Londen. De 33-jarige Spanjaard moest zich zaterdag met een buikspierblessure afme..."/>
  </head>
  <body>
    <article>
      <h1>Rafael Nadal denkt ATP Finals te kunnen spelen</h1>
      <address>
        <time datetime="2019-11-05T12:56:00+00:00">05 Nov 2019, 12:56</time>
      </address>
      <p>
        <b>Rafael Nadal gaat ervan uit dat hij toch kan meedoen aan de ATP Finals in Londen. De 33-jarige Spanjaard moest zich zaterdag met een buikspierblessure afmelden voor de halve finales van het Masters 1.000 in Parijs. Maar hij is na een onderzoek op Mallorca positief over zijn speelkansen op de Masters (10-17 november).</b>
      </p>
      <p>“Ik heb een klein scheurtje in een buikspier. Ik zal daarom toch naar Londen reizen. Donderdag of vrijdag start ik weer met trainen. Het idee is dat ik dan kan meedoen aan ATP Finals”, laat Nadal dinsdag weten in een bericht op Instagram.</p>
      <p>Hoewel hij de halve eindstrijd in Parijs tegen de Canadees Denis Shapovalov moest laten schieten, staat Nadal sinds maandag voor het eerst dit jaar op de eerste plaats van de wereldranglijst. Hij nam de koppositie over van Novak Djokovic. De Serviër won het toernooi in Parijs, maar omdat hij vorig jaar ook in de finale stond en Nadal geen punten te verdedigen had, passeerde de Spanjaard Djokovic.</p>
      <p>Rafael Nadal won in zijn indrukwekkende carrière al 84 titels maar nog nooit de Masters. In 2010 (tegen Roger Federer) en 2013 (tegen Novak Djokovic) werd hij runner-up.</p>
    </article>
  </body>
</html>