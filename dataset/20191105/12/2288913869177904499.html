<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701449"/>
    <meta property="og:site_name" content="De Standaard"/>
    <meta property="article:published_time" content="2019-11-05T12:55:00+00:00"/>
    <meta property="og:title" content="Clottemans vraagt beperkte detentie en wil opleiding volgen"/>
    <meta property="og:description" content="Els Clottemans, de vrouw die tot 30 jaar cel veroordeeld werd in de zaak van de zogenaamde parachutemoord, vraagt beperkte detentie aan de Gentse strafuitv..."/>
  </head>
  <body>
    <article>
      <h1>Clottemans vraagt beperkte detentie en wil opleiding volgen</h1>
      <address>
        <time datetime="2019-11-05T12:55:00+00:00">05 Nov 2019, 12:55</time>
      </address>
      <p>
        <b>Els Clottemans, de vrouw die tot 30 jaar cel veroordeeld werd in de zaak van de zogenaamde parachutemoord, vraagt beperkte detentie aan de Gentse strafuitvoeringsrechtbank (SURB) en wil een opleiding volgen. Dat heeft haar advocaat Katrien Van der Straeten gezegd voor aanvang van de zitting van de SURB in de gevangenis van Gent.</b>
      </p>
      <p>Nu Clottemans een derde van haar straf heeft uitgezeten, komt ze in aanmerking voor vervroegde vrijlating. Ze vraagt beperkte detentie, bevestigt haar advocaat Katrien Van der Straeten. ‘Dat wil zeggen dat ze overdag de gevangenis zou verlaten, en dat ze ‘s avonds terugkomt naar de gevangenis om er te overnachten. De bedoeling is dat ze een opleiding zou volgen en in een vast stramien terechtkomt, maar meer details kan ik daar nog niet over geven.’</p>
      <p>Als de strafuitvoeringsrechtbank Clottemans beperkte detentie toestaat, mag ze de gevangenis maximaal 16 uur verlaten en moet ze opgevolgd worden door een justitieassistent. Het is niet noodzakelijk dat Clottemans bekentenissen zou afleggen, zegt Van der Straeten. ‘Er is daar veel over gezegd en geschreven. Gaat ze nu bekennen of niet? Ik denk niet dat we het proces helemaal moeten overdoen. Dat is niet de bedoeling van de strafuitvoeringsrechtbank.’</p>
      <p>Jef Vermassen, de advocaat van de nabestaanden van het slachtoffer, verwacht geen bekentenissen. ‘Ze heeft nog wat familie en kennissen achter haar staan. Als ze nu bekent, is ze die ook kwijt’, zegt Vermassen. ‘Het is slim om beperkte detentie te vragen. Moest ze nu haar vrijheid vragen, zou het antwoord wellicht nee zijn, omdat ze geen respect heeft voor het slachtoffer en nabestaanden zelfs heeft beschuldigd.’</p>
      <p>De uitspraak van de strafuitvoeringsrechtbank valt op 18 november.</p>
      <p>
        <b>Parachutemoord</b>
      </p>
      <p>Speurders stonden voor een raadsel toen Els Van Doren (37) op 18 november 2006 in Opglabbeek te pletter stortte na een sprong uit een vliegtuig. Els Clottemans (22), lid van dezelfde parachuteclub en liefdesrivale van het slachtoffer, blijft lange tijd buiten schot in de zaak. De politie vond geen wapen, geen DNA, geen vingerafdrukken, geen ooggetuigen, geen bekentenis. Maar er was wel een overduidelijk gesaboteerde parachute.</p>
      <p>De hele zaak draait rond een buitenechtelijke romance met een Nederlandse parachutist, Marcel Somers. De twee vrouwen waren verliefd op dezelfde man, en er was heel veel jaloezie bij de vijftien jaar jongere Clottemans. Hoewel ze jarenlang haar ­onschuld uitschreeuwt, brengt het ­gerecht haar in 2010 toch voor assisen. Het wordt het meest gemedia­tiseerde assisenproces uit de ­recente geschiedenis.</p>
      <p>Clottemans breekt niet en verschuilt zich achter het gebrek aan materieel bewijs. Toch oordeelt de jury dat er geen twijfel is over haar schuld. Uiteindelijk wordt ze op 21 oktober 2010 door het Limburgse hof van assisen tot 30 jaar cel veroordeeld voor de moord op Els Van Doren. Ze wordt naar de Gentse gevangenis gestuurd.</p>
    </article>
  </body>
</html>