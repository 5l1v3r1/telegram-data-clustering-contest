<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/mobil/slik-sletter-du-fitbit-dataene-dine-for-google-tar-over/71783943"/>
    <meta property="og:site_name" content="Dinside"/>
    <meta property="article:published_time" content="2019-11-05T12:57:03+00:00"/>
    <meta property="og:title" content="Slik sletter du Fitbit-dataene dine før Google tar over"/>
    <meta property="og:description" content="Oppkjøpet har fått personvernlampene til å blinke hos teknologieksperter."/>
  </head>
  <body>
    <article>
      <h1>Slik sletter du Fitbit-dataene dine før Google tar over</h1>
      <h2>Oppkjøpet har fått personvernlampene til å blinke hos teknologieksperter.</h2>
      <address><time datetime="2019-11-05T12:57:03+00:00">05 Nov 2019, 12:57</time> by <a rel="author">Martin Kynningsrud Størbu</a></address>
      <p>Før helgen ble det kjent at <a href="https://www.dinside.no/mobil/dette-kan-oppkjopet-bety-for-deg/71780152">Google har kjøpt opp Fitbit for nærmere 20 milliarder kroner</a>. Nyheten har ikke bare fått positive tilbakemeldinger, flere teknologieksperter <a href="https://www.nettavisen.no/okonomi/eksperter-advarer-etter-googles-fitbit-oppkjop---jeg-tar-ikke-sjansen/3423872764.html">Nettavisen har snakket med</a> er skeptiske til at helsedataene blir tilgjengelig hos Google.</p>
      <p>Søkeselskapet ble blant annet i starten av året <a href="https://www.dinside.no/okonomi/far-en-halv-millard-i-bot/70684166">ilagt en bot på hele 500 millioner kroner for brudd på GDPR i Europa</a>, i tillegg har <a href="https://www.forbrukerradet.no/siste-nytt/klager-inn-aktivitetsarmband-for-brudd-pa-norsk-lov/">Fitbit i Norge blitt klaget inn til Datatilsynet av Forbrukerrådet</a> for brudd på norsk forbruker- og personvernlovgivning.</p>
      <p>I et <a href="https://www.blog.google/products/hardware/agreement-with-fitbit">blogginnlegg forsikrer Rick Osterloh</a>, senior visepresident for enheter og tjenester i Google, Fitbit-brukerne at de aldri vil videreselge personlig informasjon.</p>
      <p>«Fitbit-helse- og videodata vil ikke brukes for Google-annonser, og vi vil gi Fitbit-brukerne valget om å gjennomgå, flytte eller slette dataene deres», skriver han.</p>
      <related>
        <a href="https://www.dinside.no/mobil/betale-uten-kort-her-er-mulighetene/70947351"/>
      </related>
      <h3>Last ned dataene</h3>
      <p>Hvis du allikevel ønsker å kvitte deg med Fitbit-kontoen, tross lovnadene om at dataene er trygge og ikke skal selges, kan du slette kontoen din før oppkjøpet er gjennomført. Du kan også laste ned dataene dine og overføre dem til en annen plattform – blant annet støtter <a href="https://support.garmin.com/nb-NO/?faq=HfJ4xPchdD3cmZ2qtDpOR8">Garmin import av Fitbit-data</a>.</p>
      <p>Slik laster du ned Fitbit-dataene dine:</p>
      <ul>
        <li>Logg inn på Fitbits nettsider</li>
        <li>Trykk på tannhjulet øverst til høyre og deretter Settings</li>
        <li>I menyen til venstre finner du Data Export</li>
        <li>Her kan du velge hva du ønsker å laste ned, innenfor hvilken tidsperiode og hvilket filformat</li>
      </ul>
      <p>Filen lagrer du på PC-en din, og du kan eksportere den til andre helserelaterte tjenester som støtter importering av Fitbit-data (som det brått kan bli flere av etter at oppkjøpet ble kjent). Hvis du ønsker <i>hele</i> Fitbit-historikken din må du trykke på «Request Data».</p>
      <figure>
        <img src="https://dbstatic.no/71784371.jpg?imageId=71784371&amp;x=0&amp;y=0&amp;cropw=100&amp;croph=100&amp;width=641&amp;height=566"/>
      </figure>
      <h3>Slett kontoen</h3>
      <p>Når det er gjort, kan du slette Fitbit-kontoen din. Du har forresten syv dager på å gjøre om slettingen av kontoen, hvis du skulle ombestemme deg.</p>
      <p>Slik sletter du Fitbit-kontoen din:</p>
      <ul>
        <li>Fra hovedmenyen i innstillingene trykker du på Delete Account og bekrefter ved å taste inn passordet ditt.</li>
      </ul>
      <p>Dette kan du også gjøre via mobilappen:</p>
      <ul>
        <li>Trykk på Today og deretter profilbildet ditt</li>
        <li>Rull ned til og trykk på Manage Data</li>
        <li>Velg Delete Account og bekreft ved å taste inn passordet</li>
      </ul>
      <figure>
        <img src="https://dbstatic.no/71784377.jpg?imageId=71784377&amp;x=0&amp;y=0&amp;cropw=100&amp;croph=100&amp;width=641&amp;height=256"/>
      </figure>
      <p>Hvis du skulle ombestemme deg og ønsker å bruke Fitbit igjen, kan du som nevnt reaktivere kontoen igjen i løpet av syv dager. Eventuelt bruke datafilen du lastet ned og importere i en ny konto.</p>
      <related>
        <a href="https://www.dinside.no/fritid/aktivitetsklokker-slaktes-i-svensk-test/70850320"/>
      </related>
    </article>
  </body>
</html>