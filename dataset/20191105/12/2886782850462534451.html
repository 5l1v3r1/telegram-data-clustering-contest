<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/megvan-a-roman-biztosjelolt"/>
    <meta property="og:site_name" content="euronews"/>
    <meta property="article:published_time" content="2019-11-05T12:12:15+00:00"/>
    <meta property="og:title" content="Megvan a román biztosjelölt"/>
    <meta property="og:description" content="Egy EP-képviselőt, Siegfried Mureșant nevezte meg az új kormány."/>
  </head>
  <body>
    <article>
      <h1>Megvan a román biztosjelölt</h1>
      <address><time datetime="2019-11-05T12:12:15+00:00">05 Nov 2019, 12:12</time> by <a rel="author">Pálfi Rita</a></address>
      <p>A néppárti Siegfried Mureșant jelöli a román kormány biztosnak. Ha Ursula von der Leyen megválasztott bizottsági elnök elfogadja, akkor már csak a brit biztos kérdésében kell dönteni.</p>
      <p>Még kedden, vagy legkésőbb szerdán hivatalosan levélben értesítik Brüsszel a döntésről, közölték a Reutersszel Orban Ludovic új román miniszterelnök. Orban a konzervatív Nemzeti Liberális Párt elnöke, a pártnak 10 EP-képviselője van.</p>
      <p>Mureșan jelölése azt is jelenti, hogy Von der Leyen még messzebb kerül egyik első ígéretétől, mely szerint az Európai Bizottságban egyenlő arányban lesznek női és férfi biztosok. Most úgy néz ki, hogy 16 férfi biztos lesz és a bizottsági elnökkel együtt 11 nő. Ez azért (is) van, mert korábban Franciaország és Románia is női jelöltet nevezett meg.</p>
      <p>Az Európai Bizottság eredetileg november elsején kezdte volna meg a munkát. A késés első számú oka három biztosjelölt személye. A magyar és a román jelöltek az európai parlamenti szakbizottsági meghallgatások előtt elbuktak, ugyanis a jogi ügyekkel foglalkozó szakbizottság (JURI) összeférhetetlenséget állapított meg az esetükben, és nem engedték őket tovább.</p>
      <p>A francia biztosjelölt a meghallgatáson vérzett el.</p>
      <p>Mindhárom ország vezetőjétől két új nevet kért Ursula von der Leyen. Orbán Viktor és Emmanuel Macron egy-egy nevet adott meg, Várhelyi Olivér és Thierry Breton a két új jelölt. Mindkettejüket elfogadta Von der Leyen.</p>
      <p>Thierry Bretont ugyanazzal a portfólióval bízta meg a megválasztott bizottsági elnök, mint a korábbi jelöltet. Várhelyi esetében azonban ez egyelőre nem biztos, elképzelhető, hogy elveszik a Trócsányi Lászlónak "adott" bővítés- és szomszédpolitikát.</p>
      <p>A román biztosjelölt megnevezése a kormányválság miatt csúszott idáig. Miután hétfőn a román törvényhozás bizalmat szavazott Orban Ludovicnak és kormányának, eljött az ideje a biztosjelölt javasolásának is.</p>
      <p>Mindhárom új biztosjelöltnek végig kell mennie a többiekhez hasonlóan a két lépcsős parlamenti eljáráson. Elsőként a JURI bizottság vizsgálja meg, hogy fennáll-e összeférhetetlenség. Majd a biztosokat a portfóliójuk területén illetékes szakbizottság, illetve bizottságok hallgatják meg.</p>
      <p>Ezután értékelik majd az összes meghallgatást, és szavaznak az egész bizottságról. Ha az Európai Parlament esetleg nem fogadja el a bizottságok, akkor még tovább csúszhat a munkába állása.</p>
    </article>
  </body>
</html>