<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dolenjskilist.si/2019/11/05/228132/novice/kronika/Izgubila_oblast_nad_vozilom/"/>
    <meta property="og:site_name" content="Dolenjski list"/>
    <meta property="article:published_time" content="2019-11-05T12:50:00+00:00"/>
    <meta property="og:title" content="Izgubila oblast nad vozilom"/>
    <meta property="og:description" content="Včeraj nekaj po 16. uri so policisti pod drobnogled vzeli prometno nesrečo pri Otočcu. Ugotovili so, da je nesrečo povzročila 52-letna voznica ..."/>
  </head>
  <body>
    <article>
      <h1>Izgubila oblast nad vozilom</h1>
      <address><time datetime="2019-11-05T12:50:00+00:00">05 Nov 2019, 12:50</time> by <a rel="author">M. Ž.</a></address>
      <p>Včeraj nekaj po 16. uri so policisti pod drobnogled vzeli prometno nesrečo pri Otočcu. Ugotovili so, da je nesrečo povzročila 52-letna voznica osebnega avtomobila, ki je vozila po lokalni cesti iz Rateža proti Otočcu. V ovinku je izgubila oblast nad vozilom, zapeljala levo in trčila v avtomobil, ki ga je iz nasprotne smeri pravilno pripeljal 29-letni voznik. Lažje poškodovano voznico so reševalci odpeljali v bolnišnico.</p>
      <p>
        <b>Po gorivo v tovornjake</b>
      </p>
      <p>Na parkirišču podjetja v Krškem je med 30. oktobrom in včerajšnjim dnem nekdo vlomil v rezervoarja dveh tovornih vozil in iztočil okoli 400 litrov goriva. Nepridiprav je gorivo med 28. oktobrom in ponedeljkom iztočil tudi iz dveh tovornjakov na parkirišču v Novem mestu in povzročil za okoli 400 evrov škode.</p>
      <p>
        <b>Podjetje ob 2000 evrov</b>
      </p>
      <p>Med 30. oktobrom in včerajšnjim dnem je na delovišču v Novem mestu nekdo vlomil v pomožni objekt ter odnesel električno ročno orodje in gradbeni material. Podjetje ocenjuje, da je oškodovano za okoli 2000 evrov.</p>
      <p>
        <b>Pijan in brez vozniške</b>
      </p>
      <p>Nekaj po 20. uri so policisti v Dolenjem Kamenju ustavili voznika osebnega avtomobila in mu zaradi očitnih znakov alkoholiziranosti odredili preizkus. 45-letni kršitelj, ki nima veljavnega vozniškega dovoljenja, je imel v litru izidhanega zraka 0,79 miligramov alkohola. Avtomobil so mu zasegli in o kršitvah z obdolžilnim predlogom seznanili sodišče.</p>
      <p>
        <b>Prijeli pet Alžircev</b>
      </p>
      <p>Policisti so na območju Dobove, Krškega in Brežic izsledili in prijeli pet državljanov Alžirije, ki so nezakonito prestopili državno mejo. Policijski postopki s tujci še potekajo.</p>
    </article>
  </body>
</html>