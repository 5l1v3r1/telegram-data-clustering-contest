<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/05/kuleba-u-bryusseli-nazvav-5-priorytetiv-integratsiyi-do-yes/"/>
    <meta property="og:site_name" content="Рубрика"/>
    <meta property="article:published_time" content="2019-11-05T12:53:27+00:00"/>
    <meta property="og:title" content="Кулеба у Брюсселі назвав 5 пріоритетів інтеграції до ЄС"/>
    <meta property="og:description" content="Віцепрем’єр-міністр з питань європейської і євроатлантичної інтеграції Дмитро Кулеба відкрив П’яте засідання Комітету асоціації Україна-ЄС, що розпочалося сьогодні в Брюсселі (Королівство Бельгія). Про це передає Офіс віцепрем’єра з питань європейської та євроатлантичної інтеграції. Він нагадав, що нинішній уряд є першим в історії України, який включив у свою офіційну програму діяльності амбітну мету – досягти економічних […]"/>
  </head>
  <body>
    <article>
      <h1>Кулеба у Брюсселі назвав 5 пріоритетів інтеграції до ЄС</h1>
      <address><time datetime="2019-11-05T12:53:27+00:00">05 Nov 2019, 12:53</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/dmytro-kuleba-620x420.jpg"/>
      </figure>
      <p>
        <b>
          <b>Віцепрем’єр-міністр з питань європейської і євроатлантичної інтеграції Дмитро Кулеба відкрив П’яте засідання Комітету асоціації Україна-ЄС, що розпочалося сьогодні в Брюсселі (Королівство Бельгія).</b>
        </b>
      </p>
      <p>Про це <a href="https://www.facebook.com/UA.EU.NATO/posts/2576666882447916?__xts__%5B0%5D=68.ARCOEKE_LNB_cFQ8yUshbOhq9ddKzb4W5xfQQa-FRaQNKtahxR2z9GynoPT7ytHRfd-6RYmwA9VdUOPw8rfpVcXffcB6i7Zd4c4ONoaL8F3Yjjx6cd6LaS9ySooANCT4w23JXV5S33MDA5R7YKLAVHxXxxXpS1-iGIX6tn3_Li5wqdDgOJcjqZdYOHNaumL9s2rFCMJBMRrjV7E4EUMqSrCKLDoiIqa8Ml1x1OcEbQZEC6ztLLyFId8fxh3786Ju1f9bTSlZAJczBQy-CqRxNig_Lx5jE1PCY9uTZxE2_fEYH5AEpKVQAUdDonn35XeQMns9JKagA7DpC3Uu8lPYVG2yGA&amp;__tn__=-R">передає</a> Офіс віцепрем’єра з питань європейської та євроатлантичної інтеграції.</p>
      <p>Він нагадав, що нинішній уряд є першим в історії України, який включив у свою офіційну програму діяльності амбітну мету – досягти економічних копенгагенських критеріїв членства в ЄС протягом наступних п’яти років.</p>
      <p>За словами Дмитра Кулеби, Угода про асоціацію між Україною та ЄС є основою реформ в Україні. Однак значення та потенціал цієї Угоди значно більші, бо інтеграція України до ЄС на основі цієї угоди є також і шляхом до посилення Європейського Союзу.</p>
      <p>Він подякував ЄС за партнерство: «Ми цінуємо вашу тверду підтримку та солідарність в умовах триваючої російської агресії, оскільки Росія продовжує руйнувати нашу країну, незаконно окупувавши Крим та частину Донецької та Луганської областей, а також поширюючи дезінформацію та ненависть по всій країні», – наголосив Віцепрем’єр. Він також підкреслив, що Україна цінує підтримку ЄС в проведенні реформ в країні.</p>
      <figure>
        <img src="https://rubryka.com/wp-content/uploads/2019/11/1-16.jpg"/>
      </figure>
      <p>Дмитро Кулеба окреслив п’ять поточних пріоритетів інтеграції України до ЄС. Це, <b>по-перше, секторальна інтеграція.</b></p>
      <p>«Я закликаю вас розробити конкретні спільні кроки, дорожні карти, програми та плани дій для підтримки високої динаміки інтеграції України до цифрового та енергетичних ринків ЄС, спрощення митних формальностей у торгівлі з ЄС, а також у сфері юстиції, свободи та безпеки», – зазначив Віцепрем’єр.</p>
      <p>
        <b>Другим пріоритетом є подолання наслідків зміни клімату та енергоефективність.</b>
      </p>
      <p>«Я представляю Уряд, який сприймає проблему зміни клімату серйозніше, ніж будь-який попередній. Ми від щирого серця вітаємо Європейську Зелену Угоду. Україна готова стати надійним партнером ЄС в декарбонізації, включаючи спільну з ЄС енергетичну систему», – сказав представник українського Уряду.</p>
      <p><b>Третім пріоритетом</b> він назвав приведення положень Угоди про асоціацію у відповідність із реальним зростанням торгівлі, зокрема шляхом перегляду тарифів, безмитних квот та розширення потенціалу через укладення угоди ACAA («промисловий безвіз») після завершення відповідних двосторонніх процедур. Ми сподіваємось якнайшвидше зустріти в Києві місію оцінювання ЄС з питань ACAA», – зазначив Дмитро Кулеба.</p>
      <figure>
        <img src="https://rubryka.com/wp-content/uploads/2019/11/2-10.jpg"/>
        <figcaption>Фото faceboфok.com/UA.EU.NATO</figcaption>
      </figure>
      <p><b>Четвертим пріоритетом</b> є європейська інтеграція в регіонах України – так звана децентралізація євроінтеграції.</p>
      <p>«Минулого тижня в Маріуполі я брав участь у відкритті регіонального офісу ЄС. Ваше бачення такої присутності на місцях чудово відповідає баченню нашого Уряду в частині відкриття офісів європейської інтеграції у всіх регіонах України. Я був би дуже вдячний, якби Європейський Союз міг нас підтримати у цьому починанні. Я сподіваюся, ви розділяєте моє переконання, що в інтересах ЄС об’єднатися з Урядом з метою подальшого поширення європейських цінностей, стандартів, практик та інструментів, діяти узгоджено, глибше та ефективніше», – підкреслив Віцепрем’єр.</p>
      <figure>
        <img src="https://rubryka.com/wp-content/uploads/2019/11/1-16.jpg"/>
        <figcaption>Фото faceboфok.com/UA.EU.NATO</figcaption>
      </figure>
      <p>
        <b>П’ятим пріоритетом є відновлення інфраструктури Донбасу.</b>
      </p>
      <p>Кулеба зазначив, що на шляху досягнення цих цілей є багато обмежень як то бюрократія, фінансові та політичні потрясіння, відсутність амбіцій чи надмірні амбіції. «Але слід пам’ятати вислів: якщо є воля, знайдеться і спосіб. Я розраховую на бажання обох наших сторін максимально використати Угоду про асоціацію для того, щоб разом рухатися вперед заради українського народу та Європи в цілому», – наголосив Віцепрем’єр.</p>
      <p>Він також закликав колег як з України, так і з Європейської Комісії скористатися можливостями цього візиту, щоб встановити прямі контакти: «Чим краще ми знаємо і розуміємо один одного, тим більше зможемо планувати і досягати разом».</p>
    </article>
  </body>
</html>