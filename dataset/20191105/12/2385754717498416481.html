<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/595792/metarrythmiseis-kypriako-kai-diavatiria-syzitise-me-ton-ptd-o-lillikas"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T12:15:00+00:00"/>
    <meta property="og:title" content="Μεταρρυθμίσεις, Κυπριακό και διαβατήρια συζήτησε με τον ΠτΔ ο Λιλλήκας"/>
    <meta property="og:description" content="Οι μεταρρυθμίσεις, οι εξελίξεις στο Κυπριακό ενόψει της τριμερούς συνάντησης στο Βερολίνο και το θέμα των διαβατηρίων συζητήθηκαν κατά τη συνάντηση που είχε..."/>
  </head>
  <body>
    <article>
      <h1>Μεταρρυθμίσεις, Κυπριακό και διαβατήρια συζήτησε με τον ΠτΔ ο Λιλλήκας</h1>
      <address><time datetime="2019-11-05T12:15:00+00:00">05 Nov 2019, 12:15</time> by <a rel="author">SigmaLive</a></address>
      <p>Οι μεταρρυθμίσεις, οι εξελίξεις στο Κυπριακό ενόψει της τριμερούς συνάντησης στο Βερολίνο και το θέμα των διαβατηρίων συζητήθηκαν κατά τη συνάντηση που είχε σήμερα ο Πρόεδρος της Δημοκρατίας Νίκος Αναστασιάδης με τον Πρόεδρο της Συμμαχίας Πολιτών Γιώργο Λιλλήκα, στο Προεδρικό Μέγαρο.</p>
      <p>Ο κ. Λιλλήκας προέβη σε δηλώσεις μετά τη συνάντηση, λέγοντας ότι κύριο αντικείμενό της ήταν οι μεταρρυθμίσεις που θέλει να υλοποιήσει η Κυβέρνηση και η επίσπευση της ψήφισης κάποιων νομοσχεδίων που εκκρεμούν στη Βουλή.</p>
      <p>Συνέχισε, λέοντας ότι η Συμμαχία Πολιτών υποστήριξε όλες τις προσπάθειες, καθώς «πιστεύουμε στη μεταρρύθμιση». «Η Κύπρος δεν χρειάζεται πλέον μικρά βήματα, έχουμε χάσει πολύτιμο χρόνο, πρέπει να γίνουν άλματα και τομές» πρόσθεσε.<br/><br/>Είπε ωστόσο ότι για να πετύχουν οι μεταρρυθμίσεις, θα πρέπει να υπάρχει και η πολιτική βούληση, καθώς «θα πρέπει και οι διορισμοί που θα γίνονται πλέον να έχουν το αξιοκρατικό κριτήριο και όχι το κομματικό κριτήριο».<br/><br/>Δεν μπορεί να φέρει αποτέλεσμα μια μεταρρύθμιση της Δημόσιας Υπηρεσίας αν οι διορισμοί στην ΕΔΥ γίνονται, για παράδειγμα, με βάση την κομματική ταυτότητα και όχι με βάση την αξία των μελών της ΕΔΥ, που θα εφαρμόσουν ουσιαστικά τη μεταρρύθμιση, συμπλήρωσε.<br/><br/>Όπως έγινε και με το ΓεΣΥ, συνέχισε ο κ. Λιλλήκας, με συγκεκριμένες προτάσεις είμαστε έτοιμοι να στηρίξουμε μεταρρυθμίσεις που θα εξυπηρετούν τον τόπο, αλλά αναμένουμε από την Κυβέρνηση ότι στους όποιους νέους διορισμούς θα λειτουργήσει αξιοκρατικά, με αντικειμενικά κριτήρια και όχι για την αντιμετώπιση των όποιων μικροκομματικών σκοπιμοτήτων.<br/><br/>Ο Πρόεδρος της Συμμαχίας Πολιτών είπε ακόμη ότι αντάλλαξαν απόψεις και για το Κυπριακό, ενώ ο Πρόεδρος τον ενημέρωσε για την προοπτική της τριμερούς συνάντησης στο Βερολίνο. «Του εξέφρασα και τις δικές μου ανησυχίες για το ενδεχόμενο μιας αρνητικής εξέλιξης από την τριμερή ή από μια άτυπη πενταμερή διάσκεψη όπως απαιτεί η Τουρκία» είπε.<br/><br/>Ανέφερε ακόμη ότι η Τουρκία βρίσκεται σήμερα στην πιο επιθετική διάταξη απέναντι σε όλους τους γείτονές της και ταυτόχρονα παίζει ένα παιχνίδι, που έχει φέρει κοντά της και την Ρωσία και τις ΗΠΑ.<br/><br/>Έχοντας ως δεδομένο ότι η Τουρκία έχει επεκτατικές βλέψεις και προς την Κύπρο και προς τους άλλους γείτονές της και τα δεδομένα με τις υπερδυνάμεις «το πιο πιθανό είναι ότι σε μια τέτοια διαδικασία, αν επαναληφθεί, θα βρεθούμε εμείς κάτω από αφόρητες πιέσεις» αλλά και απέναντι σε μια αδιάλλακτη Τουρκία, είπε.<br/><br/>Απαντώντας σε σχετική ερώτηση ο κ. Λιλλήκας είπε, εξάλλου, ότι «δεν μπορείς να αρνηθείς στον ΓΓ μια συνάντηση. Θα πρέπει όμως εκ τω προτέρων να γίνει μια διπλωματική ενημέρωση του ίδιου του ΓΓ για τις πραγματικές προθέσεις με πειστικό τρόπο». Εξέφρασε παράλληλα την εκτίμηση ότι «ο Πρόεδρος έχει πραγματικές θετικές προθέσεις για να επιτύχει μια τριμερής διάσκεψη».<br/><br/>Το δύσκολο, συνέχισε, είναι αν θα βγει αποτέλεσμα από μια τριμερή διάσκεψη και κατά πόσο θα μπορέσει ο κ. Ακιντζί να παραμείνει στη συμφωνία της 9ης Αυγούστου που είχε κάνει με τον Πρόεδρο Αναστασιάδη ή κατά πόσο, κάτω από τις πιέσεις της Άγκυρας, θα υπαναχωρήσει ο κ. Ακιντζι με αποτέλεσμα να μην υπάρξει θετική κατάληξη από την τριμερή.<br/><br/>«Αν δεν υπάρξει θετικό αποτέλεσμα από την τριμερή ελλοχεύουν κίνδυνοι», είπε.<br/><br/>Ερωτηθείς αν συζητήθηκε και το θέμα τω διαβατηρίων, ο κ. Λιλλήκας απάντησε θετικά, λέγοντας ότι θα πρέπει να υπάρξουν όσο το δυνατόν πιο διαφανείς διαδικασίες, αλλά θα πρέπει να στηθούν και μηχανισμοί ελέγχου.<br/><br/>«Θα πρέπει, πέραν της διαφάνειας, να υπάρχουν αποτελεσματικοί εσωτερικοί έλεγχοι, κάτι στο οποίο υστερεί το κράτος μας» είπε.<br/><br/>Ανέφερε, τέλος, ότι θέση του είναι ότι θα πρέπει επιτέλους να εισαχθεί και η προσωπική αστική ευθύνη για όσους διαχειρίζονται δημόσιο χρήμα ή ασκούν εξουσία.<br/><br/>Όσο αυτοί που παίρνουν αποφάσεις νιώθουν ότι στην περίπτωση καταδίκης θα την πληρώσει η Κυπριακή Δημοκρατία και όχι οι ίδιοι προσωπικά, συντηρούμε ένα σύστημα διαπλοκής, το οποίο μας εκθέτει και δεν αξίζει τον τόπο, κατέληξε.</p>
    </article>
  </body>
</html>