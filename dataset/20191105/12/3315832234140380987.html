<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/731949e71f57883e/guvernatorul-bancii-centrale-ungare-euro-a-fost-o-greseala-crearea-monedei-unice-a-reprezentat-o-capcana.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T12:20:19+00:00"/>
    <meta property="og:title" content="Guvernatorul băncii centrale ungare: Euro a fost o greşeală; Crearea monedei unice a reprezentat o capcană"/>
    <meta property="og:description" content="Într-o opinie publicată de Financial Times, şeful băncii centrale a Ungariei, Gyorgy Matolcsy, subliniază că introducerea monedei unice europene a reprezentat o greşeală şi cere înfiinţarea unui mecanism de exit."/>
  </head>
  <body>
    <article>
      <h1>Guvernatorul băncii centrale ungare: Euro a fost o greşeală; Crearea monedei unice a reprezentat o capcană</h1>
      <address><time datetime="2019-11-05T12:20:19+00:00">05 Nov 2019, 12:20</time> by <a rel="author">Jurnal.md</a></address>
      <p>
        <b>Într-o opinie publicată de Financial Times, şeful băncii centrale a Ungariei, Gyorgy Matolcsy, subliniază că introducerea monedei unice europene a reprezentat o greşeală şi cere înfiinţarea unui mecanism de exit.</b>
      </p>
      <p>„A venit vremea să căutăm o ieşire din capcana euro. Există o dogmă nocivă potrivit căreia euro a reprezentat pasul următor normal către unificarea Europei de Vest. Dar moneda unică europeană nu avut nimic normal pentru că niciuna dintre precondiţii nu a fost întrunită”, scrie Matolcsy.</p>
      <p>La două decenii după lansarea euro, continuă acesta, cea mai mare parte a pilonilor necesari unei monede globale de succes, un stat comun, un buget care să acopere cel puţin 15-20% din PIB-ul zonei euro, un ministru de finanţe al zonei şi un minister pentru acesta, sunt încă inexistenţi.</p>
      <p>Potrivit oficialului ungar, crearea monedei unice a reprezentat o capcană gândită de francezi. În contextul unifi­cării Germaniei, François Mitterand, preşedintele Franţei la acea vreme, se temea de o putere în creştere a Germaniei şi cre­dea că a convinge ţara să renunţe la moneda sa locală va fi sufi­cient pentru a evita o Europă germană. Cancelarul german de atunci, Helmut Kohl, a cedat, considerând euro preţul plătit pentru o Germanie unificată.</p>
      <p>Amândoi au greşit, susţine guvernatorul băncii centrale ungare. Acum avem o Germanie europeană, nu o Europă germană, iar euro nu a putut preveni apariţia unei noi puteri germane solide, scrie acesta.</p>
      <p>Însă nemţii au căzut la rândul lor în capcana euro, în opinia lui Matolcsy. Includerea economiilor sud-europene în zona euro a dus la un curs de schimb suficient de slab pentru a permite nemţilor să devină cea mai puternică maşinărie de export din UE, însă această oportunitate i-a făcut superficiali, neglijând să-şi upgradeze infrastructura sau să investească suficient în industrii ale viitorului, scrie Ziarul Financiar.</p>
      <p>Majoritatea ţărilor europene au dus-o mai bine înainte de euro decât cu moneda euro. Potrivit unei analize a Centre for European Policy, scrie guvernatorul, în primele două decenii de euro au fost puţini câştigători şi mulţi perdanţi. Moneda nu a fost necesară pentru poveşti de succes europene înainte de 1999, iar majoritatea statelor membre ale zonei euro nu au beneficiat de pe urma acesteia ulterior.</p>
      <p>A venit timpul să ne trezim din acest vis nociv şi zadarnic, scrie guvernatorul băncii ungare. Un bun punct de început ar fi recunoaşterea faptului că moneda unică este o capcană practic pentru toate statele membre, din motive diferite, şi nu o mină de aur.</p>
      <p>Statele UE, atât din interiorul, cât şi din afara zonei euro, ar trebui să recunoască faptul că euro a fost şi este o eroare strategică. Trebuie să determinăm cum să ne eliberăm din această capcană. Europenii trebuie să renunţe la fanteziile riscante de a crea o putere care să rivalizeze cu SUA.</p>
      <p>Ţărilor membre ale zonei euro ar trebui să li se permită să părăsească zona în următoarele decenii, iar cele care rămân ar trebui să clădească o monedă globală mai sustenabilă, scrie Matolcsy.</p>
    </article>
  </body>
</html>