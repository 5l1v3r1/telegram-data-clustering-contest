<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/gikk-ned-i-inntekt/71784239"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T12:40:57+00:00"/>
    <meta property="og:title" content="Gikk ned i inntekt"/>
    <meta property="og:description" content="Skattelistene for 2018 viser at Ole Gunnar Solskjær fortsetter å gå ned i inntekt."/>
  </head>
  <body>
    <article>
      <h1>Gikk ned i inntekt</h1>
      <h2>Skattelistene for 2018 viser at Ole Gunnar Solskjær fortsetter å gå ned i inntekt.</h2>
      <address><time datetime="2019-11-05T12:40:57+00:00">05 Nov 2019, 12:40</time> by <a rel="author">Håkon Østmoe Brandsnes</a></address>
      <p>Ole Gunnar Solskjær hadde en inntekt på 6,4 millioner kroner i 2018, noe som var en nedgang 600 000 kroner i forhold til 2017.</p>
      <p>Nedgangen er derimot langt ifra så stor som den var fra 2016 til 2017.</p>
      <p>
        <b>For tre år siden sto han oppført med en inntekt på nesten 16 millioner kroner, som falt med cirka ni millioner det påfølgende året.</b>
      </p>
      <p>På skattelistene er han oppført med en formue på 22 millioner kroner.</p>
      <p>For to år siden hevdet derimot fotballtidsskriftet <a href="https://www.tv2.no/a/9187961/">Josimar</a> at han har tjent 300 mill. kroner i løpet av karrieren.</p>
      <h3>Skal tjene fett</h3>
      <p>Det at han tok over som Manchester United-manager ved nyttårsskiftet, lar seg ikke vise på skattelistene.</p>
      <p>Ifølge tabloidavisa <a href="https://www.mirror.co.uk/sport/football/news/how-much-ole-gunnar-solskjaer-14197290">The Mirror </a>fikk Solskjær forhandlet fram en årslønn på 7,5 millioner pund da han ble fast ansatt i mars.</p>
      <p>
        <b>Så spørs det hva som står på skattelistene om ett år. Flere av de norske utenlandsproffene er oppført med null i inntekt ettersom de ikke skatter til Norge, men landet de spiller.</b>
      </p>
      <p>Dette gjør for eksempel at Bournemouth-spiller Joshua King, som samtidig kan skilte med en formue på cirka 4,3 millioner kroner.</p>
      <h3>Ødegaard-pengene</h3>
      <p>Ettersom inntektene i skattelistene er summen av skattepliktige inntekter minus fradrag, og at gjelden trekkes fra formue, kan enkelte ha en annen reell inntekt og formue enn hva Skattedirektoratets tall sier.</p>
      <p>
        <b>En annen England-proff - Markus Henriksen i Hull - er oppført med nesten 14 millioner i inntekt, og 15 millioner i formue. Skatten er derimot på bare 175 000 kroner.</b>
      </p>
      <p>Martin Ødegaard står heller ikke oppført med noen inntekt for 2018, men der formuen var på null i 2017, er den nå på 32 millioner kroner.</p>
      <p>Erling Braut Haaland - den andre store ledestjernen på det norske landslaget - står oppført med en inntekt på 1,5 million kroner, og nesten 900 000 i formue.</p>
    </article>
  </body>
</html>