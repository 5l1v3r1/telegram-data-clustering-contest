<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/nou-avis-del-constitucional-a-torrent-i-la-mesa-sobre-el-risc-penal-de-desobediencia/noticia/2961011/"/>
    <meta property="og:site_name" content="CCMA"/>
    <meta property="article:published_time" content="2019-11-05T12:04:00+00:00"/>
    <meta property="og:title" content="Torrent respon al Constitucional: &quot;No permetrem que entri la censura al Parlament&quot;"/>
    <meta property="og:description" content="El tribunal s'ha reunit d'urgència i ha admès a tràmit l'incident d'execució del govern espanyol contra les últimes resolucions de la mesa del Parlament"/>
  </head>
  <body>
    <article>
      <h1>Torrent respon al Constitucional: "No permetrem que entri la censura al Parlament"</h1>
      <h2>El tribunal s'ha reunit d'urgència i ha admès a tràmit l'incident d'execució del govern espanyol contra les últimes resolucions de la mesa del Parlament</h2>
      <address><time datetime="2019-11-05T12:04:00+00:00">05 Nov 2019, 12:04</time> by <a rel="author">Redacció 324</a></address>
      <p>El <b>Tribunal Constitucional</b> ha llançat un nou avís al president del Parlament, <b>Roger Torrent</b>, i a la resta d'<b>integrants de la mesa</b> sobre el <b>risc penal </b>que té el <b>delicte de desobediència</b> <b>si ignoren o eludeixen les seves resolucions</b>.</p>
      <p>Torrent ja ha respost, minuts després de saber-se l'acord del Constitucional, i ha reiterat aquest migdia que <b>la mesa del Parlament no pot censurar cap debat</b>.</p>
      <blockquote>"Hem dit infinitat de vegades, i ho direm tantes vegades com convingui, que la mesa del Parlament no pot censurar cap debat. La mesa del Parlament de Catalunya no pot limitar de cap manera els temes dels quals vulguin parlar, opinar i votar els grups parlamentaris, perquè són els temes que interessen al conjunt de la ciutadania." "Al Parlament de Catalunya no permetrem que hi entri la censura. El president del Parlament no pot permetre de cap manera que la censura entri per la porta d'aquesta institució. Un cop entra la censura, mai no sabem com i de què podem parlar i com això acaba limitant, acaba esfondrant els pilars del parlamentaris i, per tant, de la democràcia."</blockquote>
      <p>L'acord del TC recorda a la presidència i a la mesa de la cambra legislativa catalana "la <b>seva obligació d'impedir o paralitzar qualsevol iniciativa</b> que suposi ignorar" les suspensions acordades prèviament per l'alt tribunal. I també esmenta les "<b>eventuals responsabilitats, inclosa la penal</b>, en què podrien incórrer" Torrent i la mesa si no actuen en aquest sentit.</p>
      <p>Aquest tercer avís del Tribunal Costitucional al Parlament arriba després d'admetre a tràmit l'incident d'execució de sentència promogut pel govern espanyol -aprovat dijous passat pel Consell de Ministres- contra les resolucions de la mesa del Parlament del 22 i el 29 d'octubre, que <b>fan referència a la resposta a la sentència del judici per l'1-O i la defensa del dret d'autodeterminació</b>.</p>
      <p>Per fer-ho, l'alt tribunal s'ha<b> reunit amb caràcter d'urgència</b>, perquè el ple ordinari del Tribunal Constitucional estava previst per a dimarts que ve, després de les eleccions.</p>
      <p>La convocatòria d'aquest <b>ple extraordinari</b> l'ha fet <b>coincidir amb la campanya electoral </b>del 10N, fet que Torrent ha considerat una <b>"absoluta anormalitat"</b>. Assegura, a més, que s'ha convocat per "amenaçar de nou la mesa del Parlament i el president d'aquesta institució".</p>
      <p> </p>
      <figure>
        <iframe data-src="https://twitter.com/324cat/status/1191702765682208769?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Torrent considera que <b>la decisió del Constitucional és política</b>, i troba especialment preocupant que "ara, fins i tot, <b>es vol limitar el posicionament polític dels grups parlamentaris</b>".</p>
      <blockquote>"No podem parlar de la monarquia? No podem parlar de conceptes dels quals hem parlat moltes altres vegades al Parlament de Catalunya? Respecte al dret a l'autodeterminació, en aquest Parlament, n'hem parlat i hem aprovat resolucions des del 1989."</blockquote>
    </article>
  </body>
</html>