<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/verdt-n-milliard/71784979"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T12:05:09+00:00"/>
    <meta property="og:title" content="- Verdt én milliard"/>
    <meta property="og:description" content="Erling Braut Haaland blir koblet til alle verdens storklubber før kveldens Champions League-kamp."/>
  </head>
  <body>
    <article>
      <h1>- Verdt én milliard</h1>
      <h2>Erling Braut Haaland blir koblet til alle verdens storklubber før kveldens Champions League-kamp.</h2>
      <address><time datetime="2019-11-05T12:05:09+00:00">05 Nov 2019, 12:05</time> by <a rel="author">Magnus Gamlem</a></address>
      <ul>
        <li>
          <b>Napoli - Red Bull Salzburg, kl. 21.00</b>
        </li>
      </ul>
      <p>Erling Braut Haaland er toppscorer i Champions League, og i kveld har nordmannen muligheten til å notere seg for nye nettkjenninger.</p>
      <p>Red Bull Salzburg møter Napoli - et lag 19-åringen scoret to mål mot i forrige gruppespillskamp. Totalt har Haaland seks mål på tre kamper i den gjeve turneringen, men klubben ligger likevel på tredjeplass i gruppa - bak storfavorittene Napoli og Liverpool.</p>
      <p>I kveld har den østerrikske mesteren tatt turen til Italia, og italienske medier nevner nok en gang supertalentet i ryktespaltene.</p>
      <figure>
        <img src="https://dbstatic.no/71785117.jpg?imageId=71785117&amp;width=1024&amp;height=615"/>
      </figure>
      <h3>Går mot budkrig</h3>
      <p>Ifølge <a href="https://www.tuttosport.com/news/calcio/serie-a/juventus/2019/11/05-63041782/juve-haaland_il_salisburgo_vuole_100_milioni_e_asta_con_real_e_united/?a=2">Tuttosport</a> skal Salzburg være klar til å vurdere bud som kommer inn på nordmannen. Avisa spår en heftig priskrig mellom storklubbene, og nevner Real Madrid, Juventus og Manchester United.</p>
      <p>
        <b>Tuttosport mener at Haaland er den mest ettertraktede mannen på overgangsmarkedet, og hevder at klubbene må ut med om lag én milliard kroner om de skal få Salzburg til å selge. Ifølge The Guardian håper klubben at spissens verdi skal være i overkant av 600 millioner ved sesongslutt.</b>
      </p>
      <p>Haaland har ikke bare imponert i Champions League, men har også 12 mål i den østerrikske ligaen. Det gjør at han topper lista sammen med lagkamerat Patson Daka.</p>
      <h3>- Mye tull</h3>
      <p>Også kveldens motstander, Napoli, har blitt nevnt som en mulig destinasjon for Haaland. <a href="https://www.theguardian.com/football/2019/nov/01/juventus-and-manchester-united-among-20-clubs-watching-erling-braut-haaland">The Guardian</a> har tidligere meldt at hele 20 klubber skal ha tenåringen på ønskelista.</p>
      <p>Salzburg-direktør Cristoph Freud begynner å bli lei ryktene.</p>
      <p>- Det har blitt skrevet så vanvittig mye tull de siste ukene. Det jeg har lest har fått meg til å le, <a href="https://www.dagbladet.no/sport/langer-ut---mye-tull/71771756">sa han</a> forrige uke.</p>
      <h3>Drømmetrekning</h3>
      <p>Red Bull Salzburg har vært suveren i Østerrike de siste åra, og topper ligaen i skrivende stund også. I dag fikk de mer gledelige nyheter.</p>
      <p>Klubben er klar for kvartfinalen i den østerrikske cupen, og tirsdag ble det klart at Amstetten står på motsatt banehalvdel. De hører til på nivå to i Østerrike, og skal i utgangspunktet være lett match for Haaland og co.</p>
      <p>Slik spilles kvartfinalene:</p>
      <ul>
        <li>LASK – Sturm</li>
        <li>St. Pölten – Wacker Innsbruck</li>
        <li>Austria Lustenau – WSG Tirol</li>
        <li>Amstetten – Red Bull Salzburg</li>
      </ul>
    </article>
  </body>
</html>