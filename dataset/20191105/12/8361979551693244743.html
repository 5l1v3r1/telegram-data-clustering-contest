<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/putin-ta-malinov-nagorodzhennya-novini-svitu-50051578.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-05T12:32:00+00:00"/>
    <meta property="og:title" content="Обвинувачений у шпигунстві. Розповідаємо про головного русофіла Болгарії, який отримав орден від Путіна"/>
    <meta property="og:description" content="4 листопада президент Росії Володимир Путін нагородив орденом дружби голову болгарського руху Русофіли Ніколая Малінова."/>
  </head>
  <body>
    <article>
      <h1>Обвинувачений у шпигунстві. Розповідаємо про головного русофіла Болгарії, який отримав орден від Путіна</h1>
      <h2>4 листопада президент Росії Володимир Путін нагородив орденом дружби голову болгарського руху Русофіли Ніколая Малінова.</h2>
      <address><time datetime="2019-11-05T12:32:00+00:00">05 Nov 2019, 12:32</time> by <a rel="author">Анастасія Одінцова</a></address>
      <p>Незадовго до цього, на початку вересня, <a href="https://nv.ua/ukr/world/geopolitics/shpigunskiy-skandal-v-bolgariji-50042006.html">прокуратура Болгарії обвинуватила Малінова у шпигунстві на користь Росії</a>. На даний момент він звільнений під заставу із забороною покидати країну. Однак заради участі в заходах Російського фонду миру та Міжнародного слов’янського союзу суддя <a href="https://www.currenttime.tv/a/orden-putin-malinov-spy-bolgaria/30252732.html">дозволив йому покинути Болгарію</a> на період з 1 по 5 листопада.</p>
      <p>Читайте також:</p>
      <ul>
        <li>
          <a href="https://nv.ua/ukr/world/geopolitics/bolgariji-vikrili-rosiyskogo-diplomata-v-shpigunstvi-50050259.html">Влада Болгарії викрила російського дипломата у шпигунстві</a>
        </li>
        <li>
          <a href="https://nv.ua/ukr/world/countries/rosiyskiy-shpigun-v-bolgariji-shcho-vidomo-50050585.html">Болгарія дала підозрюваному в шпигунстві російському дипломату добу, щоб покинути країну</a>
        </li>
        <li>
          <a href="https://nv.ua/ukr/world/geopolitics/bolgariya-ne-vidala-vizu-viyskovomu-atashe-rf-50050730.html">Болгарія відмовила російському дипломату у візі</a>
        </li>
      </ul>
      <p>НВ розповідає, чим ще відомий скандальний русофіл.</p>
      <h3>Навчався в Києві і був депутатом-соціалістом</h3>
      <p>Ніколай Малінов народився 12 вересня 1968 року. Отримав вищу освіту за спеціальністю «історія» в Київському державному університеті (зараз — Київський національний університет ім. Тараса Шевченка).</p>
      <p>З жовтня 2008 по квітень 2015 був видавцем партійного друкованого органу Болгарської соціалістичної партії - газети <i>Дума</i> і болгарського видання <i>Монд діпломатік,</i> яке виходило як додаток до газети <i>Дума.</i> Був також видавцем болгарського політичного видання <i>Ново време,</i> яке заснував у 1897 році Дмитро Благоєв — болгарський політичний діяч, який поклав початок поширенню марксизму в цій країні.</p>
      <p>Малінов — представник у Болгарії російських телевізійних каналів Первый канал. Всемирная сеть, ТВ Центр, Охота и рыбалка, Дом кино, Время, Музыка, Карусель, Телекафе та інших.</p>
      <p>Входив до керівних структур БСП з 2009 по 2015 рік.</p>
      <p>У 2009 році недовго був депутатом парламентської групи Коаліція за Болгарію у 40-му скликанні болгарського парламенту — Народних зборів Болгарії.</p>
      <p>У 2013 році був обраний у 42-ге скликання Народних зборів Болгарії.</p>
      <p>У 2015 році Малінов вийшов з БСП.</p>
      <p>«Своїм хитким і часто суперечливим ставленням до таких проектів, як Белене та Південний потік, БСП відвернулася від болгарських інтересів та обслужила чужі геополітичні стратегії. Поведінка керівництва БСП щодо нинішнього геополітичного конфлікту між ЄС та США, з одного боку, і Росією, з іншого, є жалюгідною з точки зору моїх переконань. Неприпустимо, щоб БСП визнавала і співпрацювала з владою, яка прийшла з переворотом в Україні, у якої неофашистські настрої очевидні», — пояснював він це рішення.</p>
      <p>Малінов є головою болгарського руху Русофіли.</p>
      <h3>Скандальні заяви Малінова</h3>
      <p>Звинувачення української влади в «неофашистських настроях» було не єдиною скандальною заявою Малінова.</p>
      <p>18 березня 2014 року в передачі Референдум Болгарського національного телебачення Малінов <a href="https://www.mediapool.bg/chestitya-na-vsichki-pravoslavni-slavyani-pobedata-v-tretata-krimska-voina-idvat-balkanite-news218106.html">привітав</a> «православних слов’ян» з незаконною анексією Криму.</p>
      <p>«Я хочу привітати всіх православних слов’ян у світі з перемогою у Третій Кримській війні і хочу нагадати, що після Кримської [війни — ред.] приходить черга Балкан по південних шляхах. Я думаю, що ми можемо себе привітати, принаймні, русофіли за цим столом», — сказав він.</p>
      <p>9 травня 2014 року голова русофілів прийшов до пам’ятника Радянській армії в Софії з георгіївською стрічкою і <a href="http://rusofili.bg/%d0%bd%d0%b8%d0%ba%d0%be%d0%bb%d0%b0%d0%b9-%d0%bc%d0%b0%d0%bb%d0%b8%d0%bd%d0%be%d0%b2-%d1%81%d1%8a%d0%b2%d0%b5%d1%82%d1%81%d0%ba%d0%b0%d1%82%d0%b0-%d0%b0%d1%80%d0%bc%d0%b8%d1%8f-%d0%b5-%d0%bf%d0%be/">заявив</a>: «Є багато суперечок про Радянську армію. Дехто каже, що вона визволитель, а дехто каже, що вона завойовник. Я не знаю, хто правий, але в одному впевнений — Радянська армія переможець! З цього пам’ятника нас вітає з дружелюбно піднятим автоматом радянський солдат — переможець».</p>
      <p>Читайте також:<br/><a href="https://nv.ua/ukr/world/countries/mzs-rosiji-rozkritikuvav-bolgariju-za-rozmalovanij-znovu-pam-jatnik-radjanskoji-epohi-2118586.html">&amp;nbspМЗС Росії розкритикувало Болгарію за розмальований знову пам'ятник радянської епохи</a></p>
      <h3>Звинувачення у шпигунстві</h3>
      <p>9 вересня 2019 року в Софії <a href="https://www.ukrinform.ru/rubric-world/2811522-spionskij-skandal-v-bolgarii.html">відкрилася виставка</a> під назвою <i>Крихкий мир на порозі війни,</i> присвячена «75-річчю визволенню Східної Європи від нацистів». Експозиція представляла матеріали з музеїв та архівів РФ, що демонструють, як бійці Червоної армії звільняли від фашизму країни Східної Європи і допомагали місцевому населенню.</p>
      <p>Виставка, організована російськими дипломатами і болгарськими прихильниками «русского міра», зокрема рухом Малінова Русофіли, викликала протести, її також <a href="https://nv.ua/ukr/world/countries/bolgariya-nagadala-rf-pro-radyanski-represiji-50040758.html">різко засудили в МЗС Болгарії</a>.</p>
      <p>У день відкриття виставки, 9 вересня, Малінов був затриманий. Ще 15 членів руху Русофіли теж затримали або викликали на допит.</p>
      <p>Заступник головного прокурора Болгарії Іван Гешев повідомив, що Малінова обвинуватили у шпигунстві. За словами Гешева, в ході розслідування було встановлено, що він за певну плату передавав інформацію про болгарську зовнішню політику двом російським організаціям — Двоголовий орел та Російському інституту стратегічних досліджень.</p>
      <p>Під час обшуків у Малінова знайшли звіт про геополітичну переорієнтацію Болгарії в бік Росії, який був підготований російською мовою.</p>
      <p>У документі описується поточна ситуація в Болгарії і перераховуються заходи, які слід вжити для зміни геополітичного вектора в бік РФ.</p>
      <p>Серед кроків з геополітичної переорієнтації Болгарії вказані створення і підтримка веб-сайтів, створення впливового новинного каналу або інформаційного агентства, аналітичного центру та політичної партії. За словами Малінова, політичний вплив має здійснюватися «неявно».</p>
      <p>У документі також сказано, що проросійська партія повинна стати незаперечним фактором у парламенті Болгарії.</p>
      <p>Стаття про шпигунство в Болгарії передбачає від п’яти до 15 років ув’язнення. На даним момент Малінов вийшов під заставу у розмірі 50 тисяч левів (Близько 705 тисяч грн).</p>
      <h3>Зв’язок Малінова з Малофєєвим</h3>
      <p>Одна з організацій, якій, за інформацією прокуратури Болгарії, Малінов передавав інформацію про зовнішню політику своєї країни — Двоголовий орел. Її засновник — російський бізнесмен Костянтин Малофєєв. Після затримання Малінова болгарські ЗМІ повідомили, що <a href="https://dnes.dir.bg/politika/obvineniyata-sreshtu-malinov-ne-zasyagat-rusofili-dans-zabrani-i-na-malofeev-da-vliza-v-balgariya">Малофєєву заборонили в'їзд до Болгарії</a>.</p>
      <p>Малофєєв став відомим у зв’язку з російською агресією в Україні. Проти нього ще у 2014 році було відкрите кримінальне провадження за підозрою у фінансуванні проросійських бойовиків на Донбасі.</p>
      <figure>
        <embed-post data-src="https://facebook.com/arsen.avakov.1/posts/672885072801602" data-service="Facebook"/>
      </figure>
      <p>У 2017 році Малофєєва оголосили в міждержавний розшук на території країн СНД.</p>
      <figure>
        <img src="https://images.weserv.nl/?url=https://nv.ua/system/MediaPhoto/images/000/026/048/big/e4fb0abc506a578c7d9b9b43ceafd24e.png?stamp=20191105133352&amp;q=85&amp;output=jpg&amp;bg=white"/>
        <figcaption>Фото: pravda.com.ua</figcaption>
      </figure>
      <p>Малофєєв також є членом Патріаршої комісії з питань сім'ї та захисту материнства РПЦ і засновником російського пропагандистського каналу Царьград ТВ. Канал відомий своїми одіозними сюжетами, так, саме в його ефірі колишня «прокурор Криму» <a href="https://nv.ua/ukr/world/countries/zrada-ukrajini-mirotochashchij-bjust-mikoli-ii-i-sprobi-zaboroniti-film-matilda-chim-vidoma-natalija-poklonska-1277365.html">Наталія Поклонська заявила, що бюст Миколи II, встановлений у каплиці біля прокуратури в Сімферополі, замироточив</a>.</p>
      <p>Читайте також:<br/><a href="https://nv.ua/ukr/world/countries/chlen-gromadskoji-palati-rf-zaproponuvav-zakriti-vsi-teatri-i-zaboroniti-angliysku-video-novini-rosiji-50049355.html">&amp;nbspЧлен Громадської палати РФ запропонував закрити всі театри і заборонити англійську в школах</a></p>
      <p>Після затримання Малінова Малофєєв <a href="https://www.interfax.ru/world/676100">підтвердив</a>, що знайомий з ним і назвав звинувачення голови Русофілів у шпигунстві «замовленням західних спецслужб».</p>
    </article>
  </body>
</html>