<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/partiyata-na-slavi-mlchi-za-koalitsiya-s-manolova-405928.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T12:50:00+00:00"/>
    <meta property="og:title" content="Партията на Слави мълчи за коалиция с Манолова"/>
    <meta property="og:description" content="Сценаристът Тошко Йорданов внесе в съда документите за регистрация на &quot;Няма такава държава&quot;"/>
  </head>
  <body>
    <article>
      <h1>Партията на Слави мълчи за коалиция с Манолова</h1>
      <address><time datetime="2019-11-05T12:50:00+00:00">05 Nov 2019, 12:50</time> by <a rel="author">Стандарт, фото Нова тв</a></address>
      <ul>
        <li>
          <b>Сценаристът Тошко Йорданов внесе в съда документите за регистрация на "Няма такава държава"</b>
        </li>
      </ul>
      <p>Партията на Слави Трифонов мълчи по въпроса дали ще се коалира с новия проект на Мая Манолова. Сценаристът Тошко Йорданов, който внесе днес в съда документите за регистрация на "Няма такава държава", заяви пред медиите, че още е рано да се говори за това, както и каква ще бъде политиката на партията. С интервю на Мая Манолова, независим кандидат за кмет на София, подкрепена от БСП, снощи тръгна телевизията на Слави. Манолова бе гост в предаването "Студио Х" с водещ Тошко Йорданов. Той обясни, че я е поканил, защото е втора на изборите в София, а победителката Йорданка Фандъкова вече се била изявила в много медии. В изборната нощ самата Манолова даде заявка за нов политически проект. Ден по-късно уточни, че нямало да бъде партия.</p>
      <p>3 700 подписи депозираха в съда Йорданов и екипа на Слави Трифонов. Партията „Няма такава държава” беше учредена на 5 октомври. Сред основните цели на формацията, описани в учредителната декларация, са засилено участие на гражданите във взимането на решения чрез референдуми, смяна на пропорционалната избирателна система с мажоритарна, намаляване на депутатите от 240 на 120, както и възможност за дистанционно и електронно гласуване и въвеждане на задължително гласуване на избори и референдуми. Трифонов бе избран за председател на партията, а зам.-председатели са неговите сценаристи.</p>
    </article>
  </body>
</html>