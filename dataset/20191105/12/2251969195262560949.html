<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/torna-info-scuole-aperte-connessione-tra-medie-e-superiori/1321265/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T12:48:55+00:00"/>
    <meta property="og:title" content="Torna Info Scuole Aperte «Connessione tra medie e superiori»"/>
    <meta property="og:description" content="CIVITANOVA - Presentato questa mattina l'evento di orientamento che si terrà nei giorni 8, 9 e 10 novembre al CivitaExpo. E' organizzato dall’Assessorato alle Politiche Giovanili in collaborazione con Raffaella Biccirè"/>
  </head>
  <body>
    <article>
      <h1>Torna Info Scuole Aperte «Connessione tra medie e superiori»</h1>
      <h2>CIVITANOVA - Presentato questa mattina l'evento di orientamento che si terrà nei giorni 8, 9 e 10 novembre al CivitaExpo. E' organizzato dall’Assessorato alle Politiche Giovanili in collaborazione con Raffaella Biccirè</h2>
      <address><time datetime="2019-11-05T12:48:55+00:00">05 Nov 2019, 12:48</time> by <a rel="author">Federico De Marco</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Ftorna-info-scuole-aperte-connessione-tra-medie-e-superiori%2F1321265%2F">Condividi23</a><a href="https://twitter.com/intent/tweet?text=Torna+Info+Scuole+Aperte++%C2%ABConnessione+tra+medie+e+superiori%C2%BB&amp;url=https%3A%2F%2Fwww.cronachemaceratesi.it%2F2019%2F11%2F05%2Ftorna-info-scuole-aperte-connessione-tra-medie-e-superiori%2F1321265%2F">Tweet</a>Email23 Condivisioni</p>
      <p> </p>
      <p>
        <b>Che scuola scegliere? Come cambierà il mio futuro? Come faccio a decidere se non ho ancora ben chiaro cosa voglio fare da grande? A queste e a tante altre domande che ogni studente, alla fine del percorso della scuola media si pone, cercherà di rispondere Info Scuole Aperte. </b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/infoscuoleaperte-civitanova-FDM-4-325x217.jpg"/>
      </figure>
      <p>Presentato questa mattina, nella sala della Giunta comunale, l’evento dedicato all’orientamento alla scuola secondaria di secondo grado. Si tratta di uno spazio informativo, dedicato alle opportunità per i giovani e per il loro avvenire, una scelta dove fondare le radici per il futuro attraverso gli istituti tecnici e professionali, oppure preparare del buon terreno da essere seminato in tempi più maturi, attraverso i licei. Sono invitati tutti gli alunni della scuola secondaria di primo grado.<b>Info Scuole Aperte, che si terrà nei giorni 8, 9 e 10 novembre al CivitaExpo, è organizzato dall’Assessorato alle Politiche Giovanili del Comune di Civitanova in collaborazione con Raffaella Biccirè organizzatrice di eventi, patrocinato dalla Regione Marche, dalle Province di Macerata, Fermo, Ascoli Piceno, Ancona, Pesaro Urbino.</b> «Le famiglie – ha detto l’assessore al Commercio Pierpaolo Borroni – vivono nell’incertezza del domani dei loro ragazzi e attraverso colloqui diretti con le scuole possono avere maggiore chiarezza sulle scelte da consigliare ai loro figli. Connettere i due mondi delle scuole medie e delle superiori è importantissimo e Civitanova da questo punto di vista ha fatto da apripista a livello regionale e nazionale. Il nostro obiettivo è quello di offrire ai ragazzi il percorso migliore cercando di instradarli verso i corsi e le materie a loro più affini».</p>
      <figure>
        <img src="https://cdn.cronachemaceratesi.it/wp-content/uploads/2019/11/infoscuoleaperte-civitanova-FDM-2-276x400.jpg"/>
      </figure>
      <p>Il programma prevede la visita agli sportelli informativi delle scuole partecipanti e presentazioni degli istituti secondo il programma. La registrazione degli inscritti alla manifestazione verrà inviata alle scuole partecipanti e ai partner dell’evento, ottenendo così una banca dati di alunni da invitare ai loro OpenDay.<b>L’edizione 2019 si terrà dal 7 al 10 novembre al CivitaExpo nei seguenti orari: venerdì 8 dalle 8 alle 13, sabato 9 dalle 8 alle 13 e dalle 15 alle 20, domenica 10 dalle 10 alle 20.</b></p>
      <p>«Oggi più di ieri – ha dichiarato Biccirè – si sente la necessità di creare opportunità di lavoro concrete. La società presenta un quadro difficile di integrazione delle nuove e giovani forze lavoro: specializzazioni e master in settori che non hanno più possibilità di assunzioni. I ragazzi fanno pellegrinaggi infiniti per capire quale strada seguire. L’evento che organizziamo a Civitanova promuove una migliore consapevolezza per effettuare una scelta scolastica ponderata e valutata direttamente con la scuola, e offre la possibilità di conoscere l’offerta lavoro nel nostro territorio. Una guida condivisa dalla famiglia che sarà soddisfatta di scoprire le opportunità proposte dalla Regione Marche che ha un territorio ricchissimo, dalla montagna al mare, dove non ha più senso di parlare solo di calzatura».</p>
      <figure>
        <img src="https://cdn.cronachemaceratesi.it/wp-content/uploads/2019/11/infoscuoleaperte-civitanova-FDM-3-325x158.jpg"/>
      </figure>
      <p>Anche Legambiente ha aderito alla manifestazione. La presidente Francesca Pulcini terrà un corso di economia circolare per spiegare il recupero dei materiali usati.</p>
      <p>(Foto <b>Federico De Marco</b>)</p>
    </article>
  </body>
</html>