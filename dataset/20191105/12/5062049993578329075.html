<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10630--halepova-po-narocne-sezone-rozpadam-se-na-kousicky"/>
    <meta property="og:site_name" content="Tenisový svět"/>
    <meta property="article:published_time" content="2019-11-05T12:30:00+00:00"/>
    <meta property="og:title" content="Halepová po náročné sezoně: Rozpadám se na kousíčky"/>
    <meta property="og:description" content="Celkově úspěšná, ale zdravím ovlivněná sezona. Rok Simony Halepové nebyl úplně ideální. Rumunka se výsledkově v několika obdobích trápila, vše ovšem dokonale napravila triumfem ve slavném All England Clubu. Ne už tak dobré podzimní výkony ovšem byly ovlivněny i zdravotním stavem bývalé světové jedničky."/>
  </head>
  <body>
    <article>
      <h1>Halepová po náročné sezoně: Rozpadám se na kousíčky</h1>
      <address>
        <time datetime="2019-11-05T12:30:00+00:00">05 Nov 2019, 12:30</time>
      </address>
      <p>
        <b>Celkově úspěšná, ale zdravím ovlivněná sezona. Rok Simony Halepové nebyl úplně ideální. Rumunka se výsledkově v několika obdobích trápila, vše ovšem dokonale napravila triumfem ve slavném All England Clubu. Ne už tak dobré podzimní výkony ovšem byly ovlivněny i zdravotním stavem bývalé světové jedničky.</b>
      </p>
      <p>Srpnová skreč v Torontu kvůli achilovce, další skreč na turnaji ve Wu-chanu v září. Poslední měsíce Simony Halepové nepatřily k úplně nejvydařenějším. Po vítězství ve Wimbledonu, kde získala svůj jediný titul v sezoně, si dala téměř měsíční přestávku, ale pochroumané tělo si i přes turnajové volno vybralo svou daň.<br/>Halepová skrečovala čtvrtfinále v Torontu a ve zbytku sezony nedokázala vyhrát více než jeden zápas. To se nezměnilo ani na Turnaji mistryň, kde skončila už v základní skupině.<br/>„Ale nejsem ze sebe nebo z této sezony zklamaná,“ odmítla Halepová při své tiskové konferenci po konci sezony. „Dala bych ji hned vedle minulé sezony,“ připomněla úspěšný rok, během něhož se dostala do čela světového žebříčku na 48 týdnů a vyhrála French Open.<br/>„Potřebuji být jen trochu víc konzistentní v přípravě a zápasech. Tento rok byl takový nahoru dolů,“ potvrdila finalistka turnajů v Dauhá a Madridu, jež si připsala několik překvapivých a nečekaných porážek, včetně dvou vyřazení od Markéty Vondroušové v osmifinále Indian Wells a druhém kole v Římě.<br/>Její nečekané výpadky ovšem způsobily i zdravotní komplikace, které se objevily jak při sérii turnajů v Severní Americe, tak při asijské šňůře. „Rozpadám se na kousíčky. Všude mám něco. To je ale normální... Třeba v Asii jsem se zranila,“ připomněla vynucenou skreč ve Wu-chanu a trápení v Pekingu.<br/>„Možná to je kvůli tomu, že jsem šest let ve špičce a za tu dobu jsem neměla žádnou pauzu delší než tři týdny. Trochu to na fyzičce i psychice cítím,“ dodala Rumunka, jež své volno mezi turnaji zkracuje o období tréninku, při kterém patří k největším dříčům na ženském okruhu.<br/>Ani po skončení sezony nebude mít příliš času na odpočinek. Už v prosinci se bude muset připravovat na další ročník, ve kterém nebude obhajovat jen titul z Wimbledonu, ale bude usilovat i o návrat do čela ženského žebříčku.</p>
      <footer>Jan Vojkůvka, foto: Twitter: Simona Halepová</footer>
    </article>
  </body>
</html>