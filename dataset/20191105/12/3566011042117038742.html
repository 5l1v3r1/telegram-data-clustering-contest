<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545062.html/%D8%A7%D8%B3%D8%AA%D9%81%D8%A7%D8%AF%D9%87-%D9%86%D8%A7%D8%A8%D9%87-%D8%AC%D8%A7-%D8%A7%D8%B2-%D8%A7%D8%B3%D9%84%D8%AD%D9%87-%D8%A8%D8%A7%D8%B9%D8%AB-%D8%AA%D9%84%D8%AE%DB%8C-%DA%A9%D8%A7%D9%85-%D8%AE%D8%A7%D9%86%D9%88%D8%A7%D8%AF%D9%87-%D9%87%D8%A7-%D9%85%DB%8C-%D8%B4%D9%88%D8%AF-%D8%B6%D8%B1%D9%88%D8%B1%D8%AA-%D8%B1%DB%8C%D8%B4%D9%87-%DA%A9%D9%86%DB%8C-%D9%81%D8%B1%D9%87%D9%86%DA%AF-%D8%AA%DB%8C%D8%B1%D8%A8%D8%A7%D8%B1%D8%A7%D9%86-%D8%AF%D8%B1-%D8%A8%D9%84%D9%88%DA%86%D8%B3%D8%AA%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T12:18:00+00:00"/>
    <meta property="og:title" content="استفاده نابه جا از اسلحه باعث تلخی کام خانواده ها می شود/ضرورت ریشه کنی فرهنگ تیرباران در بلوچستان"/>
    <meta property="og:description" content="معاون سیاسی و امنیتی فرمانداری شهرستان ایرانشهر گفت: در بسیاری از جشن ها جوانان ایرانشهری با اسلحه تیراندازی می کنند و باعث آسیب زدن به مهمانان و تماشاگران می شوند که این امر شادی را به کام مردم تل می کند."/>
  </head>
  <body>
    <article>
      <h1>استفاده نابه جا از اسلحه باعث تلخی کام خانواده ها می شود/ضرورت ریشه کنی فرهنگ تیرباران در بلوچستان</h1>
      <h2>جشن عروسی با چاشنی مرگ؛</h2>
      <address>
        <time datetime="2019-11-05T12:18:00+00:00">05 Nov 2019, 12:18</time>
      </address>
      <p>معاون سیاسی و امنیتی فرمانداری شهرستان ایرانشهر گفت: در بسیاری از جشن ها جوانان ایرانشهری با اسلحه تیراندازی می کنند و باعث آسیب زدن به مهمانان و تماشاگران می شوند که این امر شادی را به کام مردم تل می کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://asrehamoon.ir/">عصرهامون،</a> تیراندازی در مراسمات عروسی یکی از پدیده های ناپسند جامعه است اما همچنان در مراسمات عروسی مشاهده می شود که نوجوانان و جوانان کم سن و سال با در دست داشتن انواع سلاح های جنگی و شکاری اقدام به تیراندازی کرده و هیچ برخورد جدی نیز با آنان نمی شود که باعث بروز مشکلات بسیار و آسیب دیدگی مردم بیگناه می شود.</p>
      <p><b>تیراندازی در عروسی نشان قدرت نیست</b><br/> <br/>احمد رضا هاشمزهی، معاون سیاسی و امنیتی فرمانداری شهرستان ایرانشهر در گفت و گو با خبرنگار ما بیان کرد: اکثر جوانان در مراسمات شادی و عروسی برای نشان دادن شادمانی خود اقدام به تیراندازی می کنند.<br/> <br/>وی افزود: هدف استفاده از اسلحه توسط جوانان در ایرانشهر بیشتر یک نوع به رخ کشیدن به طرف مقابل است. در حالی که این کار بسیار ناپسند و خطرناک می باشد و در خیلی از موارد خساراتی در استفاده از اسلحه ایجاد می شود که جبران ناپذیر می باشد.<br/><br/>وی ادامه داد: در بسیاری از جشن ها جوانان ایرانشهری با اسلحه تیراندازی می کنند و باعث آسیب زدن به مهمانان و تماشاگران می شوند و این شادی به تلخی می انجامد و خانواده ها را داغدار می کند.<br/> <br/>هاشمزهی خاطرنشان کرد: بسیاری از طوایف برای به رخ کشیدن قدرت خود از اسلحه استفاده می کنند در حالی که استفاده از این سلاح ممنوع است و علماء و معتمدین پای کار بیایند و از طوایف و قوم ها بخواهند اسلحه های غیر مجاز خود را تحویل  شورای تامین دهند و از رافت قانونی آن برخوردار شوند.</p>
      <p><b>برچیدن فرهنگ نادرست استفاده از اسلحه </b><br/> <br/>در ادامه فرمانده سپاه شهرستان ایرانشهر در گفت و گو با خبرنگار ما گفت: در مسائل اجتماعی، آداب و رسوم مانند بذر هستند وقتی کاشته شوند رشد و نمو و سپس محصول می دهند و این آداب و رسوم با گذشت زمان تبدیل به فرهنگ آن منطقه می شود.<br/><br/>وی افزود: جمع آوری اسلحه های غیر مجاز علاوه بر تلاش دستگاه های نظارتی و اجرائی همت مردم غیور بلوچستان را می طلبد.  افرادی که صاحب نفوذ کلامی هستند باید سعی در برچیدن این فرهنگ نادرست و خطرناک کنند.<br/> <br/>حسین پودینه خاطرنشان کرد: جوانان باید چشم و هم چشمی و فرهنگ اشتباه شگام را کنار بگذارند و روی ارزشهای واقعی که اسلام، قران اموخته است سرمایه گزاری کنند و از موضوعات حاشیه ای همچون تیراندازی که هیجانی و انی همراه با صدمه و اسیب است بپرهیزند.</p>
      <p>
        <b>در دست گرفتن اسلحه غیرمجاز افتخار نیست</b>
      </p>
      <p>وی افزود: غرور در فرهنگ داشتن امنیت است نه در دست گرفتن اسلحه؛ جوانی که اسلحه به دست می گیرد باید برای هدف قرار دادن دل اسرائیلی ها و نابودی دشمنان ایران باشد.</p>
      <p> <br/>وی در ادامه گفت: کشور ما نیاز به غرور جوانان و قدرت آنها دارد برای همین منظور شورای تامین اسلحه های غیرمجاز را جمع آوری کند و از جوانان علاقمند و دارای صلاحیت، برای امنیت مرزهای کشور به عنوان بسیجی به کارگیری کند تا از این ابزار در راههای نادرست استفاده نکنند.<br/><br/>انتهای پیام/</p>
    </article>
  </body>
</html>