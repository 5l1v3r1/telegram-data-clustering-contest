<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/laznim-ameriskim-vojakom-na-berlinskem-checkpoint"/>
    <meta property="og:site_name" content="Primorske novice"/>
    <meta property="article:published_time" content="2019-11-05T12:16:44+00:00"/>
    <meta property="og:title" content="Lažnim ameriškim vojakom na berlinskem Checkpoint Charlieju odzvonilo"/>
    <meta property="og:description" content="V ameriške vojake preoblečenim igralcem, ki so turistom na znamenitem nekdanjem mejnem prehodu Checkpoint Charlie v Berlinu zaračunavali za fotografije, je odzvonilo. Pristojne berlinske oblasti so se zaradi pritožb meščanov in turistov odločile, da bodo lažne ameriške vojake poslej preganjale, kar so jim tudi že sporočile."/>
  </head>
  <body>
    <article>
      <h1>Lažnim ameriškim vojakom na berlinskem Checkpoint Charlieju odzvonilo</h1>
      <address><time datetime="2019-11-05T12:16:44+00:00">05 Nov 2019, 12:16</time> by <a rel="author">STA</a></address>
      <p>
        <b>V ameriške vojake preoblečenim igralcem, ki so turistom na znamenitem nekdanjem mejnem prehodu Checkpoint Charlie v Berlinu zaračunavali za fotografije, je odzvonilo. Pristojne berlinske oblasti so se zaradi pritožb meščanov in turistov odločile, da bodo lažne ameriške vojake poslej preganjale, kar so jim tudi že sporočile.</b>
      </p>
      <figure>
        <img src="https://static.primorske.si/foto/highres/gnweb/718467_254-charlie.jpg"/>
        <figcaption>V ameriške vojake preoblečenim igralcem, ki so turistom na znamenitem nekdanjem mejnem prehodu Checkpoint Charlie v Berlinu zaračunavali za fotografije, je odzvonilo. Foto: Vir: Wikipedia</figcaption>
      </figure>
      <p><b>BERLIN</b> &gt; Kot je v ponedeljek poročala nemška tiskovna agencija dpa, so v berlinskem okrožnem uradu Friedrichshain-Kreuzberg navedli, da igralcev, oblečenih v ameriške vojake, ne bodo več trpeli in da so jim tudi že sporočili, da morajo poslej ob opravljanju te dejavnosti računati na kazenski pregon.</p>
      <p>Kot so še zapisali v pristojnem uradu, so igralci mimoidoče nadlegovali oz. dejansko silili, da so v kontrolni baraki plačali za fotografiranje z njimi. Zato so se oblasti že avgusta odločile, da temu naredijo konec. Če bodo igralci nadaljevali svojo dejavnost, bodo oblasti v skladu s pristojnostmi uveljavile prepoved, tudi s pomočjo policije, če bo treba, so dodali.</p>
      <p>Po poročanju časnika Bild so lažni vojaki za fotografiranje zaračunavali štiri evre, dnevni zaslužek pa naj bi znašal od 1500 do celo 5000 evrov. Turistom naj bi prodajali tudi lažne vizume z lažnimi štampiljkami. Policisti v civilu so ugotovili, da so turiste celo zmerjali, če so zavrnili "donacijo", je še poročal Bild.</p>
      <p>Igralci so se na odločitev urada Friedrichshain-Kreuzberg odzvali z nerazumevanjem. Vodja igralske skupine Dance Factory, ki združuje igralce, preoblečene v vojake, <b>Tom Luszeit</b>, je povedal, da je moral zaradi nenadne prepovedi odpustiti šest sodelavcev. "A ne bomo obupali, želimo se vrniti," je dodal za Bild.</p>
      <p>Nekdanji mejni prehod Checkpoint Charlie v Kreuzbergu je ena izmed priljubljenih turističnih točk v Berlinu. Tu so si konec oktobra 1961 16 ur nasproti stali ruski in ameriški tanki, svet pa je trepetal pred novo vojno. Na območju so prehod rekonstruirali predvsem v turistične namene, okoli sto metrov stran pa sta še ohranjena tudi originalni del Berlinskega zidu in mejni steber.</p>
      <p>Današnja mešanica zgodovine, turizma in trgovine na Checkpoint Charlieju je v Berlinu v zadnjih letih že večkrat izzvala kritike.</p>
    </article>
  </body>
</html>