<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1977331/irakta-halk-%C3%B6fkeli-siyaset%C3%A7iler-i%C3%A7in-soka%C4%9Fa-%C3%A7%C4%B1kma-yasa%C4%9F%C4%B1-ilan-ediyoruz"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-05T12:30:00+00:00"/>
    <meta property="og:title" content="Irak'ta halk öfkeli: Siyasetçiler için sokağa çıkma yasağı ilan ediyoruz"/>
    <meta property="og:description" content="Dünyanın her yerinde güvenlik güçleri, trafik akışını rahatlatmak ve bir dizi güvenlik önlemi almak için yola barikatlar kurar. Ancak bugün Irak’ın başkenti Bağdat’tan geçen Dicle Nehri yakınlarında göstericiler, yol üzerine kurdukları barikatlardan"/>
  </head>
  <body>
    <article>
      <h1>Irak'ta halk öfkeli: Siyasetçiler için sokağa çıkma yasağı ilan ediyoruz</h1>
      <address>
        <time datetime="2019-11-05T12:30:00+00:00">05 Nov 2019, 12:30</time>
      </address>
      <p>Dünyanın her yerinde güvenlik güçleri, trafik akışını rahatlatmak ve bir dizi güvenlik önlemi almak için yola barikatlar kurar. Ancak bugün Irak’ın başkenti Bağdat’tan geçen Dicle Nehri yakınlarında göstericiler, yol üzerine kurdukları barikatlardan geçmek isteyen polislere ‘talimat var, geçemezsiniz’ şeklinde yanıt vererek, siyasetçiler için sokağa çıkma yasağı ilan etti.<br/><br/>AFP’de yer alan habere göre, bu manzaradan bir gün önce polisler, göstericilerin Tahrir Meydan’ına ulaşmasını önlemek için yola beton blok koydu. Bir grup protestocu kırmızı “Tuk Tuk” araçlarıyla tam o esnada beton blokların yanına gelerek polisi buradan uzaklaştırmaya başladı. Göstericiler, Tuk Tuk araçlarıyla polis aracının önünü keserek, polis amirlerine kararlarından vazgeçmelerini ve beton blokları kaldırmaları için baskı uyguladı. Baskıların sonuç vermesiyle birlikte polisler alana geri dönerek blokları bulundukları yerden kaldırdı. Ertesi gün göstericilerin aynı noktaya koydukları beton blokların üzerine ‘sadece halkın emriyle açılır’ notu düşüldü.<br/><br/><b>Çok sayıda kişi hayatını kaybetti</b><br/><br/>Irak’ta resmi rakamlara göre, 1 Ekim’den bu yana Bağdat ve muhtelif şehirlerde yaşanan şiddet olaylarında 257’den fazla kişi yaşamını yitirdi.<br/><br/>Irak halkı okulda, yolda, köprülerin üzerinde, resmi dairelerde grev ve oturma eylemlerine devam ediyor. Kapsamlı reformlar hayata geçene dek sınıflara dönmeyi reddeden binlerce öğrenci, “Vatan yoksa devam da yok” diye sloganlar atıyor.<br/><br/>Öğretmenler Sendikası, Eğitim Bakanlığı’nın talimatlarına meydan okuyarak grev süresini bir hafta uzatma kararı aldı. Öğretmenler de, daha önce ‘PUBG nesli’ diyerek eleştirdiği öğrencilerinin yolundan gidiyor.<br/><br/><b>Halk: Siyasetçiler için sokağa çıkma yasağı ilan ediyoruz</b><br/><br/>Irak’ın büyük şehirlerinde il meclis binalarının üzerine ‘halkın emriyle kapalıdır’ tabelalar asılırken, Bağdat’ın 200 kilometre güneyindeki Divaniye şehrinde halk, çöp kamyonlarını geçen aydan bu yana kapalı bulunan belediye binası önüne boşaltıyor. Musenna iline bağlı Rumeysa ilçesinde ise göstericiler ilginç bir karara imza atarak, siyasetçiler için sokağa çıkma yasağı ilan etti. Bir aktivist, ilçe merkezinde yaptığı konuşmada, “Siyasetçiler için sokağa çıkma yasağı ilan ediyoruz. Ofislerini kapatacak ve üzerine halk adına kapalıdır yazacağız” diye konuştu.<br/><br/>Güvenlik güçleri akşam saatlerinde sokağa çıkma yasağı ilan etmesine rağmen gösterilerin merkezi konumundaki Bağdat’taki Tahrir Meydanı’ndaki protestocular, bu talimata kulak asmadı. Binlerce göstericiden bir kısmı Tahrir Meydan’ına kurdukları çadırlarda, diğer bir kısmı da, göstericiler tarafından ‘Uhud Dağı’ veya ‘Devrim Dağı’ diye isimlendirilen 18 katlı Türk restoranında geceledi. Restoranın çatısındaki genç göstericiler, Tahrir Meydan’ından başlayarak, Cumhuriyet Köprüsü’ne kadar uzanan alandaki kalabalığı gözetleyebiliyor.<br/><br/>Öte yandan çevik kuvvet polisi, hükümet daireleri ve büyükelçilik binalarının bulunduğu Yeşil Bölge’ye giden yola barikat kurdu. Ancak bu sadece göstericiler için bir dalga konusu olmaktan öteye geçemedi. Nitekim her sabah binaların çatısından polislere megafonla seslenen göstericiler, “Günaydın çevik kuvvetteki kardeşlerimiz” dedikten sonra hoparlörden ünlü sanatçı Macid el-Muhendis’in ‘Günaydın Sevgilim’ adlı parçayı dinletiyorlar. Aynı binanın altında göstericiler, üzerinde ‘onurlu Iraklı’ yazılı sahte kimlikler dağıtıyorlar.<br/><br/>Tüm bu eğlenceli manzaralar bir tarafa, gösteriler son günlerde daha ciddi bir hal aldı. Gelecek tasavvuru altında siyasi, ekonomi ve hatta anayasa maddelerini tek tek tartışan gösterici grupları, ‘Tahrir Meydanı Hükümeti’ni kurmayı istiyor.<br/><br/>Bir kısım başkanlık sisteminin geri dönmesi çağrısında bulunurken, diğer bir kısım ülkenin ‘dikatatörlüğe’ ihtiyacı olduğunu ifade edebiliyor. Ancak her şeye rağmen bütün herkes mevcut rejimi eleştiriyor. Bir gösterici, Yeşil Bölge’ye parmağıyla işaret ederek, “Nitelikli insanlar orada değil, burada sahadadır” dedi.</p>
    </article>
  </body>
</html>