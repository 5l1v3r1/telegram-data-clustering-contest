<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1-35/care-sunt-prioritatile-oradeanului-marcel-bolos-la-conducerea-ministerului-fondurilor-europene-152566.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T12:45:00+00:00"/>
    <meta property="og:title" content="Care sunt prioritățile orădeanului Marcel Boloș la conducerea Ministerului Fondurilor Europene"/>
    <meta property="og:description" content="Miniștrii Cabinetului Orban își preiau, marți, mandatele, prima zi fiind dedicată evaluării situației din fiecare minister, după guvernarea PSD. Ministrul Fondurilor Europene, orădeanul Marcel Boloș, a anunțat că principala sa preocupare este evitarea riscului de dezangajare de fonduri. 'Sper să putem trece cu succes primul test pe care îl avem până la sfârșitul anului, acela de a evita riscul de dezangajare de fonduri”, a spus el."/>
  </head>
  <body>
    <article>
      <h1>Care sunt prioritățile orădeanului Marcel Boloș la conducerea Ministerului Fondurilor Europene</h1>
      <address><time datetime="2019-11-05T12:45:00+00:00">05 Nov 2019, 12:45</time> by <a rel="author" href="https://www.ebihoreanul.ro/contact/Elena%20Marinescu#redactia_form" target="_blank">Elena Marinescu</a></address>
      <figure>
        <img src="https://cdn.ebihoreanul.ro/static/gallery_big/marcel-bolos-ilie-bolojan.jpg"/>
        <figcaption>Foto: arhivă, Primăria Oradea</figcaption>
      </figure>
      <p>
        <b>Miniştrii Cabinetului Orban îşi preiau, marţi, mandatele, prima zi fiind dedicată evaluării situaţiei din fiecare minister, după guvernarea PSD. Într-o intervenţie la Digi24, ministrul Fondurilor Europene, orădeanul Marcel Boloş, a anunţat că principala sa preocupare este evitarea riscului de dezangajare de fonduri.</b>
      </p>
      <p>"Sper să putem trece cu succes primul test pe care îl avem până la sfârşitul anului, acela de a evita riscul de dezangajare de fonduri. Sigur, este un test destul de dificil şi încercăm să îl trecem cu bine. Încercăm în această perioadă să ne organizăm astfel încât, cum spuneam, să evităm riscul de dezangajare", a declarat, conform HotNews, Marcel Boloş (<i>în foto, alături de primarul Ilie Bolojan).</i></p>
      <p>Acesta a mai precizat că, deşi timpul este foarte scurt, "începând de astăzi vom face analiză cu fiecare autoritate de management care are acest risc de dezangajare şi tot ce depinde de noi va fi luat ca măsură pentru a trece cu bine sfârşitul de an şi a închide anul financiar cât se poate de bine pe fonduri europene".</p>
      <p>Întrebat ce anume a descoperit la minister, orădeanul a răspuns că a găsit o organigramă încărcată. "Există un număr destul de mare de personal. Sper să-i putem folosi pentru ca să fructificăm tot ce avem ca avantaje din perspectiva fondurilor europene", a spus el.</p>
      <p>"Sigur, pe lângă personalul din minister, trebuie să avem o grijă deosebită faţă de beneficiari, pentru că acesta a fost şi unul dintre lucrurile la care ţin foarte mult pe perioada mandatului meu, şi anume ca beneficiarii şi proiectele să poată să fie în centrul atenţiei şi să le putem acorda sprijinul necesar pentru ca şi România să poată să facă paşi dintre cei mai rapizi pe zona absorbţiei fondurilor europene", a mai completat Boloş.</p>
      <p>La <a href="https://www.hotnews.ro/stiri-esential-23468397-prima-declaratie-noului-ministru-educatiei-dedic-acest-mandat-tinerilor.htm">ceremoniile de predare-primire</a> participă, marţi, şi preşedintele Klaus Iohannis şi premierul Ludovic Orban.</p>
      <p>Între altele, ministrul Educaţiei, Monica Anisie, a declarat că "acest mandat îl dedic tinerilor". La rândul său, ministrul Muncii, Violeta Alexandru, şi-a enumerat priorităţile, între care o reorganizare a instituţiei, printr-o "reducere a structurii ministerului", o comunicare bună, astfel încât oamenii să primească mesaje corecte, şi discuţii cu partenerii sociali pentru calculul "corect şi obiectiv" al salariului minim.</p>
    </article>
  </body>
</html>