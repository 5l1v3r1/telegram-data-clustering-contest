<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134332-atgal-i-mokykla-nauja-tvarka-is-treneriu-reikalaus-diplomu.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-05T12:25:00+00:00"/>
    <meta property="og:title" content="Atgal į mokyklą? Nauja tvarka iš trenerių reikalaus diplomų"/>
    <meta property="og:description" content="Lietuvos krepšinio federacija (LKF) ir Lietuvos sporto universitetas (LSU) antradienį pasirašė bendradarbiavimo sutartį, kuria sieks kokybiškiau ruošti ateities trenerius. Šis bendradarbiavimas, tikimasi, padės geriau pasiruošti ir naujam, 2021 metais įsigaliosiančiam sporto įstatymui. Jame bus nurodyta, kad treneriais Lietuvoje galės dirbti tik sporto studijas baigę specialistai. Tai reiškia, kad, pavyzdžiui, Kauno „Žalgirio“ strategas Šarūnas Jasikevičius ..."/>
  </head>
  <body>
    <article>
      <h1>Atgal į mokyklą? Nauja tvarka iš trenerių reikalaus diplomų</h1>
      <address><time datetime="2019-11-05T12:25:00+00:00">05 Nov 2019, 12:25</time> by <a rel="author">https://www.facebook.com/jmiklovas</a></address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205899-any1000x1000.jpg">
          <img src="https://www.basketnews.lt/paveikslelis-205899-any630x500.jpg"/>
        </a>
      </figure>
      <p>Nuotr. BNS</p>
      <p>Lietuvos krepšinio federacija (LKF) ir Lietuvos sporto universitetas (LSU) antradienį pasirašė bendradarbiavimo sutartį, kuria sieks kokybiškiau ruošti ateities trenerius. Šis bendradarbiavimas, tikimasi, padės geriau pasiruošti ir naujam, 2021 metais įsigaliosiančiam sporto įstatymui.</p>
      <p>Jame bus nurodyta, kad treneriais Lietuvoje galės dirbti tik sporto studijas baigę specialistai. Tai reiškia, kad, pavyzdžiui, Kauno „Žalgirio“ strategas Šarūnas Jasikevičius oficialiai negalėtų būti treneriu, kadangi JAV Merilendo universitete jis baigė politikos studijas.</p>
      <p>Ar Jasikevičius turės baigti mokslus LSU?</p>
      <p>„Turės, – atsakė LSU rektorė Diana Rėklaitienė. – Tvarkos ne tokios ir paprastos, o čia kalbame apie išimtinius atvejus. Atrodytų, kad treneriams diplomo nereikia, tačiau ši specialybė apima daug dalykų: biomediciną, pedagogiką ir tt. Daugeliui trenerių tas praverstų.“</p>
      <p>Tiesa, netrukus LKF sporto direktorius bei LSU krepšinio studijų ir mokslo centro vadovas Ramūnas Butautas pridėjo, kad tokius atvejus kaip Jasikevičiaus reguliuos licencijavimo sistema.</p>
      <p>Federacijoje bus suburta speciali licencijavimo grupė, kuri spręs išskirtinius atvejus, kadangi sporto studijų yra nebaigęs ne tik Jasikevičius, bet ir, pavyzdžiui, tituluočiausias šalies strategas Jonas Kazlauskas.</p>
      <p>„Kai pradės grupė dirbti konkrečiai, šiuos klausimus išgvildensime ir jie bus išspręsti“, – sakė Butautas.</p>
      <p>LKF pastangomis LSU šiais metais buvo įkurtas krepšinio studijų ir mokslo centras, kuris padės treneriams ne tik sukaupti reikiamą žinių bagažą, bet ir įgyvendinti savo žinias praktiškai.</p>
      <p>„Norime skirti dėmesio praktinėms pratyboms, kad treneriai kuo anksčiau pažintų darbo specifiką, – sakė Butautas. – Nuo pirmo kurso siunčiame studentus į sporto mokyklas, asistuoti treneriams, vesti patiems pratybas. </p>
      <p>Stengiamės, kad kiekvienas studentas žaistų pats, įkurtos penkios komandos. Bendradarbiaujame su „Žalgirio“, „Snaiperio“ krepšinio mokyklomis, ruošiamės tai daryti su „Tornado“ KM ir Nacionaline krepšinio akademija. Tikslai dideli nes jaunieji treneriai pakeis elito trenerius.“</p>
    </article>
  </body>
</html>