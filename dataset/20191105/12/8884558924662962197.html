<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/koprska-obcina-na-tokratni-drazbi-iztrzila-vec-kot"/>
    <meta property="og:site_name" content="Primorske novice"/>
    <meta property="article:published_time" content="2019-11-05T12:35:54+00:00"/>
    <meta property="og:title" content="Koprska občina na tokratni dražbi iztržila več kot pol milijona evrov"/>
    <meta property="og:description" content="Mestna občina Koper je na današnji javni dražbi nepremičnin v njeni lasti uspela prodati osem nepremičnin, zanje pa je skupaj iztržila nekaj več kot 546.000 evrov. To sicer ne bo zadnja dražba letos, saj bo občina naslednjo dražbo predvidoma izpeljala še pred novim letom."/>
  </head>
  <body>
    <article>
      <h1>Koprska občina na tokratni dražbi iztržila več kot pol milijona evrov</h1>
      <address><time datetime="2019-11-05T12:35:54+00:00">05 Nov 2019, 12:35</time> by <a rel="author">STA</a></address>
      <p>
        <b>Mestna občina Koper je na današnji javni dražbi nepremičnin v njeni lasti uspela prodati osem nepremičnin, zanje pa je skupaj iztržila nekaj več kot 546.000 evrov. To sicer ne bo zadnja dražba letos, saj bo občina naslednjo dražbo predvidoma izpeljala še pred novim letom.</b>
      </p>
      <figure>
        <img src="https://static.primorske.si/foto/highres/istra/718474_f283veterina2z.jpg"/>
        <figcaption>Največ, skoraj 179.000 evrov, je za poslovno-stanovanjsko stavbo v Bertokih ponudil Aco Kabanica. Nepremičnino sestavljata dve stanovanji velikosti 145 oz. 132 kvadratnih metrov, ki sta, kot je navedeno v sklicu dražbe, potrebni temeljite prenove. Foto: Zdravko Primožič/FPA</figcaption>
      </figure>
      <p><b>KOPER</b> &gt; Koprska občina je na današnjo dražbo uvrstila 21 nepremičnin, varščine pa so bile vplačane za osem izmed njih. Šlo je za različne vrste nepremičnin, od stanovanjskih do nestanovanjskih stavb in zemljišč, večinoma na koprskem podeželju.</p>
      <p>Največ, skoraj 179.000 evrov, je za poslovno-stanovanjsko stavbo v Bertokih ponudil <b>Aco Kabanica</b>. Nepremičnino sestavljata dve stanovanji velikosti 145 oz. 132 kvadratnih metrov, ki sta, kot je navedeno v sklicu dražbe, potrebni temeljite prenove.</p>
      <p>Kabanica, sicer direktor telekomunikacijskega operaterja Elta, je po zanj uspešni dražbi pojasnil, da je še prezgodaj, da bi govoril o svojih načrtih s stavbo. V vsakem primeru bo nepremičnino najprej uredil, ob tem pa ni izključil niti možnosti nadaljnje prodaje.</p>
    </article>
  </body>
</html>