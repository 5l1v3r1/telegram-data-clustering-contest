<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/zidane-es-una-bestiesa-dir-que-vull-que-bale-sen-vagi-el-mes-de-gener/noticia/2961030/"/>
    <meta property="og:site_name" content="CCMA"/>
    <meta property="article:published_time" content="2019-11-05T12:05:55+00:00"/>
    <meta property="og:title" content="Zidane: &quot;És una bestiesa dir que vull que Bale se'n vagi el mes de gener&quot;"/>
    <meta property="og:description" content="Bale segueix sense estar a disposició de Zidane i ha estat convocat per la selecció gal·lesa, però el tècnic francès el defensa davant dels mitjans"/>
  </head>
  <body>
    <article>
      <h1>Zidane: "És una bestiesa dir que vull que Bale se'n vagi el mes de gener"</h1>
      <h2>Bale segueix sense estar a disposició de Zidane i ha estat convocat per la selecció gal·lesa, però el tècnic francès el defensa davant dels mitjans</h2>
      <address><time datetime="2019-11-05T12:05:55+00:00">05 Nov 2019, 12:05</time> by <a rel="author">Sebas Guim</a></address>
      <p>L'entrenador del Reial Madrid,<b> Zinedine Zidane no ha pogut evitar que Gareth Bale </b>hagi monopolitzat la roda de premsa prèvia al partit contra el Galatasaray. El davanter gal·lès segueix sense entrenar-se amb el grup, <b>no s'ha recuperat a temps de les molèsties que arrossega i no entra en la llista de convocats</b>. Davant dels rumors continus sobre les seves lesions, la implicació amb l'equip i<b> sobre una suposada voluntat del tècnic francès</b> de desprendre's del jugador, Zidane ha volgut aclarir la situació:</p>
      <blockquote>"Volem que Bale estigui bé, però no està disponible. El primer que pateix és ell. Dir que jo vull que Bale se'n vagi el mes de gener és una bestiesa. Vull que es quedi fins al final de la temporada."</blockquote>
      <p>Zidane ha anat més enllà i ha parlat obertament de la seva relació amb el jugador:</p>
      <blockquote>"Tinc bona relació amb Bale. Ens diem "bon dia" cada matí. Mai he tingut un problema amb Gareth."</blockquote>
      <p>La polèmica al voltant de Bale <b>ha deixat en un segon terme un partit contra el Galatasaray </b>que els blancs encaren com una autèntica final.</p>
    </article>
  </body>
</html>