<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/accident-in-centrul-oradiei-o-femeie-a-ajuns-la-spital-dupa-ce-a-fost-izbita-de-un-sofer-care-a-iesit-cu-spatele-din-parcare-fara-sa-se-asigure-152564.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-05T12:05:00+00:00"/>
    <meta property="og:title" content="Accident în centrul Oradiei: O femeie a ajuns la spital după ce a fost izbită de un şofer care a ieşit cu spatele din parcare, fără să se asigure"/>
    <meta property="og:description" content="O orădeancă a ajuns la spital, luni dimineaţa, după ce a fost izbită de o autoutilitară în parcarea din Piaţa 1 Decembrie. Din cercetările poliţiştilor reiese că şoferul, un tânăr în vârstă de 23 ani din comuna Sânpaul, judeţul Cluj, nu s-a asigurat corespunzător la efectuarea manevrei de mers înapoi. "/>
  </head>
  <body>
    <article>
      <h1>Accident în centrul Oradiei: O femeie a ajuns la spital după ce a fost izbită de un şofer care a ieşit cu spatele din parcare, fără să se asigure</h1>
      <address><time datetime="2019-11-05T12:05:00+00:00">05 Nov 2019, 12:05</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://cdn.ebihoreanul.ro/static/gallery_big/smurd-generic05112019.JPG"/>
        <figcaption>foto:generic</figcaption>
      </figure>
      <p>O orădeancă a ajuns la spital, luni dimineaţa, după ce a fost izbită de o autoutilitară în parcarea din Piaţa 1 Decembrie. Din cercetările poliţiştilor reiese că şoferul, un tânăr în vârstă de 23 ani din comuna Sânpaul, judeţul Cluj, nu s-a asigurat corespunzător la efectuarea manevrei de mers înapoi. </p>
      <p>Accidentul rutier a fost anunţat, luni, la ora 11.30, prin numărul de urgenţă 112. Tânărul se pregătea să iasă din parcare şi nu a observat-o pe orădeanca de 87 ani, care se îndrepta spre trotuarul aflat în capătul parcării, lovind-o cu maşina în timpul manevrei de mers înapoi. </p>
      <p>Potrivit unui comunicat transmis, marţi, de purtătorul de cuvânt al Poliţiei Bihor, comisarul şef Alina Fărcuţa, în urma accidentului rutier octogenara a suferit multiple leziuni, pentru îngrijirea cărora a fost transportată la spital.</p>
      <p>Cercetările sunt continuate de polițiștii Biroului Rutier Oradea, sub coordonarea unui procuror de la Parchetul de pe lângă Judecătoria Oradea, pentru stabilirea cu exactitate a cauzelor și împrejurărilor producerii accidentului rutier.</p>
    </article>
  </body>
</html>