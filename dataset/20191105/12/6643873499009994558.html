<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/e8Re99/varsler-hoey-luftforurensning-i-bergen"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T12:55:59+00:00"/>
    <meta property="og:title" content="Varsler høy luftforurensning i Bergen"/>
    <meta property="og:description" content="– Om situasjonen blir ille nok, vil byrådet kunne innføre beredskapstakst i bomringen, sier beredskapssjefen i Bergen kommune, Ivar Lunde."/>
  </head>
  <body>
    <article>
      <h1>Varsler høy luftforurensning i Bergen</h1>
      <h2>– Om situasjonen blir ille nok, vil byrådet kunne innføre beredskapstakst i bomringen, sier beredskapssjefen i Bergen kommune, Ivar Lunde.</h2>
      <address><time datetime="2019-11-05T12:55:59+00:00">05 Nov 2019, 12:55</time> by <a rel="author">Julianne Bråten Mossing</a></address>
      <p>Fra torsdag er det fare for perioder med høy luftforurensning i trafikkerte strøk i Bergen, <a href="https://www.bergen.kommune.no/hvaskjer/tema/luftkvalitet/article-140727">ifølge kommunens nettsider.</a></p>
      <p>Det er meldt lite vind, oppholdsvær og mulighet for <a href="https://no.wikipedia.org/wiki/Temperaturinversjon">inversjon</a> frem til lørdag.</p>
      <p>Ved høy luftforurensning <a href="https://www.bergen.kommune.no/hvaskjer/tema/luftkvalitet/helserad">anbefaler kommunen </a>personer med astma- og allergiplager å holde seg unna utsatte områder som Danmarks plass, bussterminalen i Loddefjord og ved Lagunen i Rådal.</p>
      <h3>Iverksetter tiltak</h3>
      <p>– Varsel om perioder med høy luftforurensning gjør at vi ber Statens vegvesen og Bergen havn om å iverksette tiltak. Vi er i gang med dette i dag, sier beredskapssjefen.</p>
      <p>Han overvåker <a href="http://luftkvalitet.info/home.aspx?type=Area&amp;id=%7B03206c07-9d57-4af7-92eb-e66ee800dcac%7D">luftkvaliteten daglig.</a></p>
      <p>– Vi følger situasjonen nøye og benytter tilgjengelig fagekspertise for å bistå i vurderingene, sier Lunde.</p>
      <p>Kommunen kan femdoble taksten i bomringen.</p>
      <p>– Om situasjonen blir ille nok, vil byrådet kunne innføre beredskapstakst i bomringen, sier Lunde.</p>
      <h3>Skipene på landstrøm</h3>
      <p>Bergen havn iverksatte tiltak i helgen etter varsel fra kommunen, ifølge beredskapsleder i Bergen havn, Svein Erik Malkenes.</p>
      <p>Han har full oversikt over hvilke skip som er på vei inn og ut av havnen til enhver tid.</p>
      <p>– Vi har løpende kommunikasjon med fartøyene på vei inn og oppfordrer skipene til ikke å gjennomføre operasjoner som krever energi, sier Malkenes.</p>
      <figure>
        <img src="https://images.sacdn.no/v2/images/7566839d-5c9b-4c28-ae9c-f08268fc3f0c?fit=crop&amp;h=1267&amp;w=1900&amp;s=2dca740c5ca5c499b1eebca1132da375d4ddc537"/>
        <figcaption>LANDSTRØM: Halvparten av skipene som ligger i Bergen havn bruker landstrøm. Her lå Hurtigruten på landstrøm i fjor.<cite>Bård Bøe (arkiv)</cite></figcaption>
      </figure>
      <p>I tillegg sørger havnen for at alle skip som kan, ligger på landstrøm i havnen.</p>
      <p>Onsdag ligger 14 skip i Bergen havn.</p>
      <p>– Fire av disse er på landstrøm, sier han.</p>
      <p>– I tillegg er ni lastefartøy på vei ut, og ingen nye legger til de neste to dagene, fortsetter han.</p>
      <p>Dersom situasjonen forverrer seg, kan det bli aktuelt å flytte enkelte skip for å unngå forurensning.</p>
      <p>– Vi har vurdert det slik at dette ikke er nødvendig ennå, men vi skal vurdere situasjonen på ny etter at vi har fått det nye varselet, sier Malkenes.</p>
      <h3>Vasker veiene</h3>
      <p>Byggeleder for drift og vedlikehold i Statens vegvesen, Håvard Ødegård, sier at veiene blir vasket ekstra nøye denne uken.</p>
      <p>– Vi har ukentlig rengjøring av veiene hele året, men på vinteren har vi ekstra høytrykksspyling av veier, rekkverk og tunnelvegger for å få vasket bort støv, sier Ødegård.</p>
      <p>Det er særlig i Michael Krohns gate, Ibsens gate og Fjøsangerveien at veiene får en ekstra vask.</p>
      <figure>
        <img src="https://images.sacdn.no/v2/images/8092c423-e7ef-4f21-a240-a0b099231b21?fit=crop&amp;h=927&amp;w=1500&amp;s=723a9b8e73bc00f25d45c99f65ae967cf57785f5"/>
        <figcaption>VASKER: Statens vegvesen forsøker å hindre veistøv fra å virvle opp.<cite>Eirik Brekke (arkiv)</cite></figcaption>
      </figure>
      <p>Vegvesenet vurderer effekten av spylingen.</p>
      <p>– Om det blir nødvendig, legger vi ut magnesiumklorid på veiene som et nødtiltak. Dette tørker ikke like fort som vanlig veisalt, og holder veien fuktig uten å fryse. Det hindrer veistøv fra å virvle opp, sier han.</p>
      <h3>Flere tiltak på lager</h3>
      <p>Kommunen anbefaler også å begrense vedfyring på dager med fare for høy luftforurensning. Tidligere år viste en rapport fra Nansensentere at flere tusen husstander er rammet av <a href="https://www.bt.no/nyheter/lokalt/i/G1oblV/rapport-saa-mange-bergensere-rammes-av-forurensning-fra-vedfyring">forurensning fra vedfyring.</a></p>
      <p>Beredskapssjef Lunde i Bergen kommune understreker at det enn så lenge ikke er en situasjon med flere dager med permanent dårlig luft. Blir dette varslet, iverksetter kommunen enda flere tiltak.</p>
      <p>– Hvis dette skjer, så vil man kalle inn beredskapsrådet for luftkvalitet i kommunen som består av Hordaland fylkeskommune, Bergen havn, politiet, Statens vegvesen og flere kommunale enheter.</p>
      <p>I tillegg til å øke takstene i bomringen, er gratis kollektivtilbud et tiltak som kan bli iverksatt, ifølge Lunde.</p>
      <p>– Vi mottar daglige værvarsel fra Meteorologisk institutt. Da får vi også en vurdering av hvordan været som varsles kan påvirke luftkvaliteten, sier han.</p>
      <related>
        <h4>Les også</h4>
        <a href="https://www.bt.no/nyheter/lokalt/i/P9meOe/roeykskyen-fra-dette-cruiseskipet-forurenser-mindre"/>
        <a href="https://www.bt.no/btmeninger/debatt/i/vQGm3p/slutt-aa-behandle-klimakrisen-med-silkehansker"/>
        <a href="https://sysla.no/a/lAlrky"/>
        <a href="https://sysla.no/a/K3eL5X"/>
        <a href="https://www.bt.no/nyheter/lokalt/i/G1oblV/rapport-saa-mange-bergensere-rammes-av-forurensning-fra-vedfyring"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/okonomi/i/RRXlb8/ble-det-litt-mye-skattestoff-i-dag"/>
        <a href="https://www.bt.no/nyheter/okonomi/i/9veG8l/pengesterke-bergensere-endrer-strategi-naa-skal-dette-bygget-selges"/>
        <a href="https://www.bt.no/nyheter/lokalt/i/e8Re99/varsler-hoey-luftforurensning-i-bergen"/>
        <a href="https://www.bt.no/nyheter/okonomi/i/EWXLRA/rollemodeller-med-maskara-skal-bedre-kjoennsbalansen-i-teknologibransje"/>
        <a href="https://www.bt.no/nyheter/okonomi/i/AdBJQ3/de-unge-rike-en-laerer-fra-etne-suste-inn-paa-formuetoppen"/>
        <a href="https://www.bt.no/bolig/i/OpXmX3/vasketest-av-dusjdoerer-middel-eller-kjerringraad-hva-er-mest-effekti"/>
      </related>
      <ol>
        <li>
          <a href="https://www.bt.no/tag/Luftforurensning">Luftforurensning</a>
        </li>
        <li>
          <a href="https://www.bt.no/tag/Bergen_havn">Bergen havn</a>
        </li>
        <li>
          <a href="https://www.bt.no/tag/Bergen_kommune">Bergen kommune</a>
        </li>
        <li>
          <a href="https://www.bt.no/tag/Statens_vegvesen">Statens vegvesen</a>
        </li>
        <li>
          <a href="https://www.bt.no/tag/Luftkvalitet">Luftkvalitet</a>
        </li>
      </ol>
    </article>
  </body>
</html>