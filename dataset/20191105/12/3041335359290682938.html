<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/05/world/salos-o-ceo-tis-mcdonalds-apolythike-logo-erotikis-sxesis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-05T12:19:06+00:00"/>
    <meta property="og:title" content="Σάλος: O CEO της McDonald’s απολύθηκε λόγω... ερωτικής σχέσης"/>
    <meta property="og:description" content="Η απροσδόκητη αυτή απόφαση δημιουργεί νέες προκλήσεις για την εταιρεία και ερωτήματα στη Γουόλ Στριτ."/>
  </head>
  <body>
    <article>
      <h6 class="kicker">Στιβ Ιστμπρουκ</h6>
      <h1>Σάλος: O CEO της McDonald’s απολύθηκε λόγω... ερωτικής σχέσης</h1>
      <h2>Η απροσδόκητη αυτή απόφαση δημιουργεί νέες προκλήσεις για την εταιρεία και ερωτήματα στη Γουόλ Στριτ.</h2>
      <address><time datetime="2019-11-05T12:19:06+00:00">05 Nov 2019, 12:19</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Στην αιφνιδιαστική απομάκρυνση του διευθύνοντος συμβούλου Στιβ Ιστμπρουκ προχώρησε η McDonald's κατηγορώντας τον ότι έχει συνάψει σχέση με εργαζόμενη της εταιρείας, κάτι που απαγορεύεται από τον εσωτερικό κανονισμό. Η απροσδόκητη αυτή απόφαση δημιουργεί νέες προκλήσεις για την εταιρεία και ερωτήματα στη Γουόλ Στριτ, η οποία περιμένει να δει τώρα εάν θα εφαρμοστεί το στρατηγικό σχέδιο αύξησης των πωλήσεων που είχε ανακοινωθεί επί Ιστμπρουκ.</p>
      <p>Η αλυσίδα εστίασης ανακοίνωσε ότι το διοικητικό της συμβούλιο ψήφισε να τερματιστεί το συμβόλαιο του Ιστμπρουκ, αφού πρώτα έγινε έρευνα για τη σχέση του με την εργαζόμενη, η οποία δεν κατονομάζεται. Ο Ιστμπρουκ παραιτήθηκε επίσης και από το διοικητικό συμβούλιο της εταιρείας, ενώ σε μήνυμα ηλεκτρονικού ταχυδρομείου προς τους εργαζομένους ανέφερε ότι παρέβη την πολιτική της McDonald's. «Αυτό ήταν ένα λάθος. Δεδομένων των αξιών της εταιρείας, συμφωνώ με το διοικητικό συμβούλιο ότι είναι καιρός να προχωρήσω παρακάτω» ανέφερε μεταξύ άλλων ο ίδιος στο εν λόγω μήνυμα.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Δείτε επίσης: Πειρατεία σε τάνκερ : Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>Η McDonald's προχώρησε στην κίνηση αυτή ύστερα από μεγάλη έρευνα την οποία πραγματοποίησε έπειτα από καταγγελία. Αυτό ανακοίνωσε η ίδια η εταιρεία, η οποία δεν θέλησε να δώσει άλλες λεπτομέρειες για την υπόθεση. Πλέον τη θέση του διευθύνοντος συμβούλου καταλαμβάνει ο Κρις Κεμπζίνσκι, ο οποίος ήταν μέχρι τώρα επικεφαλής δραστηριοτήτων της McDonald's στις ΗΠΑ.</p>
      <p>Ο Κεμπζίνσκι κληρονόμησε την κορυφαία θέση στη μεγαλύτερη αλυσίδα ταχυφαγείων στον κόσμο σε μια χρονική περίοδο που η εταιρεία καταβάλλει μεγάλες προσπάθειες να προσελκύσει στα εστιατόριά της περισσότερους πελάτες. Πρόκειται για πρόκληση καθώς τα τελευταία χρόνια πολύς κόσμος έχει κάνει στροφή προς πιο υγιεινά τρόφιμα αλλά και σε διαδικτυακές υπηρεσίες παραγγελιών, πράγμα που τους επιτρέπει να παραγγέλνουν τρόφιμα από τα κινητά τους και αυτά στη συνέχεια να παραδίδονται στο σπίτι τους.</p>
      <p>Η McDonald's όλο αυτό το διάστημα έχει ξοδέψει δισεκατομμύρια για να εκσυγχρονίσει καταστήματα και να αυτοματοποιήσει τμήματα της διαδικασίας παραγγελίας στο πλαίσιο σχεδίου αναδιάρθρωσης του οποίου είχε ηγηθεί ο Ιστμπρουκ, που είχε αναλάβει καθήκοντα διευθύνοντος συμβούλου από το 2015.</p>
      <p>Τα τελευταία χρόνια η McDonald's έχει προχωρήσει σε εφαρμογή προγράμματος ανάπτυξης. Ο 51χρονος Κεμπζίνσκι αναλαμβάνει το τιμόνι της αλυσίδας ταχυφαγείων τέσσερα χρόνια μετά την ένταξή του στην εταιρεία, στη θέση του εκτελεστικού αντιπροέδρου. Εχει πτυχίο MBA από το Harvard Business School (1997) και έχει αποφοιτήσει από το Πανεπιστήμιο Duke. Στο παρελθόν έχει εργαστεί στις εταιρείες P&amp;G, PepsiCo και Kraft Foods. Ξεκίνησε την καριέρα του στην Procter &amp; Gamble όπου παρέμεινε για τέσσερα χρόνια. Προσχώρησε στην εταιρεία παραγωγής αναψυκτικών PepsiCo, όπου διετέλεσε αντιπρόεδρος στο τμήμα εμπορίας μη ανθρακούχων ποτών.</p>
      <p>Το 2008 είχε πάει στην Kraft Foods (KHC.O) και ανέβηκε στην ιεραρχία για να γίνει αντιπρόεδρος ανάπτυξης και πρόεδρος της διεθνούς επιχειρηματικής δραστηριότητας στην εταιρεία.</p>
      <p>Η ΕΠΙΣΚΕΨΙΜΟΤΗΤΑ. Ο 52χρονος Ιστμπρουκ κατάφερε όσο ηγήθηκε της εταιρείας να διπλασιάσει σχεδόν την αξία των τιμών των μετοχών της. Παρ' όλα αυτά πρόκληση παρέμεινε η επισκεψιμότητα στα αμερικανικά φαστ φουντ όπου η κίνηση των πελατών συνέχισε να καταγράφει μείωση. Για τον λόγο αυτόν η McDonald's επένδυσε στην αλλαγή και βελτίωση των τροφίμων της και σε ανακαινίσεις εστιατορίων, καταβάλλοντας το ανάλογο τίμημα με μείωση της κερδοφορίας.</p>
      <p>Ο Κεμπζίνσκι ανέφερε ότι θα συνεχίσει να εφαρμόζει αλλαγές που αποφασίστηκαν από την προηγούμενη διοίκηση και ότι θα εξακολουθήσει να επικεντρώνεται στην ανάπτυξη τεχνολογιών που μπορούν να βοηθήσουν τη McDonald's να αναπτυχθεί ακόμη περισσότερο. Η αλυσίδα ταχυφαγείων έχει μακρόχρονη παρουσία σε πολλές χώρες και θεωρείται ως η μεγαλύτερη του τύπου στον κόσμο.</p>
      <p>
        <a href="https://www.tanea.gr/2019/11/05/economy/economy-greece/megales-anatropes-sta-akinita-fernei-to-pagoma-tou-fpa/">Δείτε επίσης: Μεγάλες ανατροπές στα ακίνητα φέρνει το πάγωμα του ΦΠΑ</a>
      </p>
      <related>
        <h4>Σχετικά άρθρα</h4>
        <a href="https://www.tanea.gr/2019/11/05/world/gallia-epivoli-posostoseon-gia-tous-ektos-ee-oikonomikous-metanastes/"/>
        <a href="https://www.tanea.gr/2019/11/05/world/rosiko-dimosieyma-ti-kryvetai-piso-apo-to-paixnidi-erntogan-me-mosxa-kai-ouasigkton/"/>
        <a href="https://www.tanea.gr/2019/11/04/world/apoxoroun-oi-ipa-apo-ti-symfonia-tou-parisiou/"/>
      </related>
    </article>
  </body>
</html>