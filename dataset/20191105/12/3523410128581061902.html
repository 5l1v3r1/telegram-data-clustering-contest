<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638303/%D9%87%D9%86%D8%AF-%D8%A8%D9%87-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%88%D8%A7%D9%81%D9%82-%D8%AA%D8%AC%D8%A7%D8%B1%DB%8C-%D8%AC%D9%87%D8%A7%D9%86-%D9%BE%D8%B4%D8%AA-%DA%A9%D8%B1%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T12:21:00+00:00"/>
    <meta property="og:title" content="هند به بزرگترین توافق تجاری جهان پشت کرد"/>
    <meta property="og:description" content="برخلاف انتظارات دهلی‌نو ازعضویت در توافق تجاری شراکت اقتصادی جامع منطقه‌ای درآسیا که در حاشیه نشست آسه‌آن با چین مذاکرات آن درجریان بود عقب‌نشینی کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638303/%D9%87%D9%86%D8%AF-%D8%A8%D9%87-%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D8%AA%D9%88%D8%A7%D9%81%D9%82-%D8%AA%D8%AC%D8%A7%D8%B1%DB%8C-%D8%AC%D9%87%D8%A7%D9%86-%D9%BE%D8%B4%D8%AA-%DA%A9%D8%B1%D8%AF">هند به بزرگترین توافق تجاری جهان پشت کرد</a>
      </h1>
      <h2>برخلاف انتظارات دهلی‌نو ازعضویت در توافق تجاری شراکت اقتصادی جامع منطقه‌ای درآسیا که در حاشیه نشست آسه‌آن با چین مذاکرات آن درجریان بود عقب‌نشینی کرد.</h2>
      <address><time datetime="2019-11-05T12:21:00+00:00">05 Nov 2019, 12:21</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در حالی که تا ساعات پایانی روز گذشته وزیر بازرگانی تایلند تاکید داشت که نقاط اختلافی هند برای عضویت در پیمان "شراکت اقتصادی جامع منطقه‌ای" حل شده و این کشور قطعا در این پیمان حضور خواهد داشت اما شاهد آن بودیم که <b>دهلی نو</b> از حضور در توافق مذکور عقب نشینی کرد.</p>
      <p>در حال حاضر 15 کشور آسیایی از جمله 10 کشور عضو اتحادیه آسه‌آن، ژاپن، چین، نیوزیلند، کره جنوبی و استرالیا برای شکل دادن این ابر پیمان تجاری توافق کردند این پیمان شامل کشورهایی می‌شود که 30 درصد کل تولید ناخالص جهان را در اختیار داشته و نیمی از جمعیت جهان در این کشورها زندگی می‌کنند.</p>
      <p>مذاکرات شکل‌گیری این توافق در حاشیه برگزاری بیست و دومین مجمع کشورهای عضو اتحادیه جنوب شرق آسیا، آسه‌آن، و چین در بانکوک تایلند در جریان بود و کشورهای حاضر توانستند پیشرفت خوبی در قالب این مذاکرات داشته باشند.</p>
      <p>بنا به بیانیه‌ای که ساعات پایانی روز گذشته از سوی سران 15 کشور آسیایی منتشر شد پس از اجماع 15 کشور آسیایی آنها هم اکنون باید به سمت مذاکره برای نگارش تمام 20 بند مربوط به این پیمان و حل مشکل باز کردن دسترسی بازارهای خود پیش از امضای نهایی آن در سال آینده بروند.</p>
      <p>به دلیل عقب نشینی هندی‌ها از حضور در این پیمان این است که مقامات دهلی نو نگرانند در صورت لغو تعرفه وارداتی و باز کردن بازار داخلی خود به روی کالاهای ارزان قیمت چینی این مسئله آسیب جدی به صنعت و کشاورزی این کشور بزند.</p>
      <p>در بیانیه 15 کشور آسیایی آمده است: هند برای حضور در این پیمان مشکلات جدی داشته که هنوز حل نشده است.</p>
      <p>در این بیانیه آمده است: تصمیم نهایی دهلی نو به حل شدن کامل این مشکلات بستگی دارد.</p>
      <p>نارندرا مودی،‌ نخست‌وزیر هند، اعلام کرده است این توافق تجاری آنگونه که در شرایط کنونی شکل گرفته است نمی‌تواند روح واقعی یک شراکت تجاری بزرگ را داشته باشد.</p>
      <p>مودی تاکید کرد: زمانی که من جزئیات توافق شراکت اقتصادی جامع منطقه‌ای را بر مبنای منافع تمام شهروندان هندی ارزیابی می‌کنم پاسخ مثبتی از آن نمی‌گیرم به همین دلیل نه روح گاندی و نه وجدان خودم به من اجازه نمی‌دهند که هند را به عضویت این توافق دربیاورم.</p>
      <p>تا پیش از آغاز مذاکرات این تصور وجود داشت که هندی‌ها بدون مشکل به این توافق خواهند پیوست اما آنها در ساعات پایانی مذاکرات و دقیقه نود موضوعاتی را مطرح کردند که باعث شد اجلاس وزیران کشورهای حاضر تا پاسی از نیمه شب روز یکشنبه ادامه یابد.</p>
      <p>وزیر بازرگانی تایلند نتایج مذاکرات مذکور را سازنده عنوان کرده بود و تاکید داشت که مشکل هندی‌ها حل شده است. اما صحبت‌های مودی و عدم حضور این کشور در بیانیه پایانی نشان از انصراف تقریبا قطعی هندی‌ها از حضور در بزرگترین پیمان تجاری جهان است.</p>
      <p>در سایه جنگ تجاری چین و آمریکا، مقامات پکن با پیشنهاد ایجاد چنین پیمان تجاری بزرگی در سطح آسیا که بخش قابل توجهی از جمعیت و تولید ناخالص داخلی جهان را در بر می‌گیرد خود را در برابر تشدید تنش تجاری با آمریکا تا حدودی مقاوم‌تر کند.</p>
    </article>
  </body>
</html>