<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/05/aicarr-aderisce-a-campagna-plastic-free-ministero-ambiente-pn_20191105_00130/"/>
    <meta property="og:site_name" content="Askanews"/>
    <meta property="article:published_time" content="2019-11-05T12:42:59+00:00"/>
    <meta property="og:title" content="AiCARR aderisce a campagna “plastic free” ministero Ambiente"/>
    <meta property="og:description" content="Roma, 5 nov. (askanews) – AiCARR, in linea con la sua mission di creare e diffondere cultura green, ha aderito con entusiasmo alla campagna “#Io sono ambiente”: iniziativa lanciata dal Ministero dell’Ambiente e promossa in tutta Italia per la riduzione dell’utilizzo delle plastiche monouso e degli imballaggi non riciclabili. “Liberiamoci dalla plastica” – è l’invito […]"/>
  </head>
  <body>
    <article>
      <h1>AiCARR aderisce a campagna “plastic free” ministero Ambiente</h1>
      <h2>Avviata attività sensibilizzazione verso oltre 2.400 soci associazione</h2>
      <address>
        <time datetime="2019-11-05T12:42:59+00:00">05 Nov 2019, 12:42</time>
      </address>
      <figure>
        <img src="http://www.askanews.it/wp-content/uploads/2019/11/20191105_134247_2D70B7EF.jpg"/>
      </figure>
      <p>Roma, 5 nov. (askanews) – AiCARR, in linea con la sua mission di creare e diffondere cultura green, ha aderito con entusiasmo alla campagna “#Io sono ambiente”: iniziativa lanciata dal Ministero dell’Ambiente e promossa in tutta Italia per la riduzione dell’utilizzo delle plastiche monouso e degli imballaggi non riciclabili. “Liberiamoci dalla plastica” – è l’invito costante del ministro dell’Ambiente Sergio Costa. “Ognuno di noi deve dare qualcosa a questo Paese. Le istituzioni devono dare il buon esempio, ma chiedo a ognuno di voi di fare la propria parte”.</p>
      <p>Le materie plastiche sono le componenti principali (fino all’85%) dei rifiuti marini (marine litter) trovati lungo le coste, sulla superficie del mare e sul fondo dell’oceano. Annualmente vengono prodotti a livello mondiale 300 milioni di tonnellate di materie plastiche, di cui almeno 8 milioni finiscono nell’oceano.</p>
      <p>AiCARR ha quindi deciso di mettere in atto le misure previste dal Ministero per ottenere la certificazione “Plastic free”, in particolare sono stati attuati i seguenti comportamenti “virtuosi”: applicare la regola delle 4 R: riduci, riutilizza, ricicla, recupera; rimuovere le bottiglie di plastica, sostituendo la fornitura con distributori di acqua alla spina e borracce; eliminare gli oggetti di plastica monouso come bicchieri, cucchiaini, cannucce e palette di plastica, sostituiti da bicchieri di carta e palette di legno; fornire ai dipendenti una propria tazza, in ceramica, per consumare bevande calde e fredde; Sostituire la macchina del caffè con un modello che non usa le cialde ma il caffè in grani; non utilizzare plastica monouso durante eventi aziendali e/o riunioni; utilizzare borse in cotone e cartellette in cartone per raccogliere le documentazioni; riutilizzare più volte i porta badge in plastica, recuperati al termine dei convegni, e le cartelline in plastica; promuovere azioni di sensibilizzazione sull’importanza di ridurre l’inquinamento da plastica tra i dipendenti; farsi ambasciatori della campagna #PlasticFree presso i propri soci.</p>
      <p>L’attività di sensibilizzazione, per evitare l’uso di plastica usa e getta, messa in atto da AiCARR si rivela particolarmente incisiva dato che l’associazione annovera oltre 2.400 soci fra progettisti, costruttori di macchine, installatori, manutentori, accademici, ricercatori, studenti, funzionari di enti e agenzie governative e di istituzioni nazionali e internazionali, scientifiche e operative.</p>
      <p>La campagna #PlasticFree sta raccogliendo numerose adesioni tra Comuni, associazioni, istituzioni come la Camera dei Deputati e il Senato della Repubblica, università come la Sapienza di Roma e l’università degli Studi di Milano, enti parco come quello dell’Etna e del Cilento, porti come quello di Pisa. Naturalmente il ministero dell’Ambiente è stato tra i primi a dare il buon esempio: dal 4 ottobre 2018 sono state eliminate le bottigliette di plastica, sostituite da borracce in alluminio distribuite ai dipendenti e da erogatori di acqua alla spina, evitando così l’uso di 100.000 bottigliette in dieci mesi.</p>
    </article>
  </body>
</html>