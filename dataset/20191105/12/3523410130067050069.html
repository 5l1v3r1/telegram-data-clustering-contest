<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638299/%D8%AF%D8%B1%DB%8C%D8%A7%D9%81%D8%AA-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF-%D8%B3%D9%BE%D8%B1%D8%AF%D9%87%E2%80%8C%D9%87%D8%A7-%D9%85%D9%86%D8%AA%D9%81%DB%8C-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T12:05:00+00:00"/>
    <meta property="og:title" content="دریافت مالیات از سود سپرده‌ها، منتفی است"/>
    <meta property="og:description" content="رئیس کمیسیون برنامه، بودجه و محاسبات مجلس گفت: دولتمردان برای این اصلاح ساختار، جدی نیستند."/>
  </head>
  <body>
    <article>
      <h1>
        <a href="https://www.bultannews.com/fa/news/638299/%D8%AF%D8%B1%DB%8C%D8%A7%D9%81%D8%AA-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%B3%D9%88%D8%AF-%D8%B3%D9%BE%D8%B1%D8%AF%D9%87%E2%80%8C%D9%87%D8%A7-%D9%85%D9%86%D8%AA%D9%81%DB%8C-%D8%A7%D8%B3%D8%AA">دریافت مالیات از سود سپرده‌ها، منتفی است</a>
      </h1>
      <h2>رئیس کمیسیون برنامه، بودجه و محاسبات مجلس گفت: دولتمردان برای این اصلاح ساختار، جدی نیستند.</h2>
      <address><time datetime="2019-11-05T12:05:00+00:00">05 Nov 2019, 12:05</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، غلامرضا تاجگردون در برنامه گفت‌وگوی ویژه خبری دوشنبه شب شبکه دو سیما با اشاره به تاکید رهبر معظم انقلاب بر اصلاح <b>ساختار بودجه</b> افزود: دولت در این مدت، گزارش‌های متعددی ارائه کرد و این موضوع در چندین جلسه مطرح شد. برخی موارد نیاز به تصویب قانون دارد، اما برخی موارد را دولت راسا می‌تواند اجرا کند.</p>
      <p>تاجگردون با بیان اینکه اصلاحات ساختاری در بودجه هم مطرح است، گفت: تاکنون چیزی به عنوان لایحه اصلاح ساختار بودجه، تصویب نشده است.</p>
      <p>وی اضافه کرد: قوانین موجود کشور در بخش بودجه، متعارض و دستگاه‌های متولی هم زیاد هستند.</p>
      <p>تاجگردون گفت: اختیارات متعددی به دستگاه‌های اجرایی در قوانین مختلف داده شده است، اما آن‌ها به اصلاحات ساختاری و جابجایی وظایف، تن نمی‌دهند.</p>
      <p>رئیس کمیسیون برنامه، بودجه و محاسبات مجلس شورای اسلامی درباره نحوه تصمیمات شورای عالی هماهنگی اقتصادی درباره بودجه افزود: در بدو ورود، کارکرد و تصمیمات اقتصادی این شورا خوب بود، اما در بخش اصلاح ساختار بودجه، مشکلاتی وجود دارد.</p>
      <p>وی درباره تدوین بودجه دو ساله هم گفت: بر اساس قانون، بودجه، یک ساله است و نمی‌توان آن را برای دو سال تصویب کرد، اما بودجه را می‌توان به صورت کلی و افق چشم انداز دو ساله ارائه کرد مانند برنامه‌های پنج ساله توسعه کشور.</p>
      <p>تاجگردون افزود: درباره لایحه بودجه نمی‌توان خلاف قانون اساسی عمل کرد و موارد متعارض با قانون اساسی در مجلس تصویب نخواهد شد.</p>
      <p>وی در بخش دیگری از سخنان خود گفت: دولت اختیارات خوبی را به بانک مرکزی داده است تا سیاست‌های بازار باز را اعمال کند و اگر شرایط را به گونه‌ای دید که می‌تواند اوراق، منتشر و پول جمع کند و آن را به دولت بدهد و ارز برای خود بردارد، این کار را انجام می‌دهد.</p>
      <p>تاجگردون افزود: بانک مرکزی در ۸ ماه اخیر با تدبیر خوبی عمل و نرخ ارز و تورم را کنترل کرد.</p>
      <p>وی با اشاره به اینکه لایحه بودجه ۹۹، زیاد نمی‌تواند اثرات ضد رکودی داشته باشد، گفت: به راحتی نمی‌توان از رکود حاکم بر جامعه خارج شد.</p>
      <p>تاجگردون با بیان اینکه کاهش بدهی دولت به بانک‌ها به سختی در حال انجام است، افزود: بازار تسویه در وزارت امور اقتصادی و دارایی و خزانه شکل گرفته است.</p>
      <p>وی با اشاره به اینکه مجلس شورای اسلامی تا ۱۰۰ هزار میلیارد تومان مجوز تسویه بدهی‌ها را داده است‏، ادامه داد: پارسال حدود ۳۶ هزار میلیارد تومان تسویه انجام شد و امسال هم حدود ۴۰ هزار میلیارد تومان تسویه بدهی‌ها انجام خواهد شد.</p>
      <p>رئیس کمیسیون برنامه، بودجه و محاسبات مجلس شورای اسلامی در بخش دیگری از سخنان خود گفت: سازمان امور مالیاتی با تحقق نظام جامع مالیاتی فاصله دارد و روند، کند و آزاردهنده شده است.</p>
      <p>تاجگردون با بیان اینکه باید پایه‌های جدید مالیاتی تعریف شود، افزود: برخی‌ها فکر می‌کنند برای افزایش درآمدهای مالیاتی، حتما باید نرخ‌های مالیاتی افزایش یابد در حالی که این گونه نیست و معافیت‌های گسترده‌ای داریم.</p>
      <p>وی اضافه کرد: دولت، معافیت‌های زائد مالیاتی را به مجلس شورای اسلامی اعلام کند تا حذف شوند.</p>
      <p>تاجگردون درباره دریافت مالیات از سود سپرده‌ها هم گفت: این بحث، کاملا منتفی است. در کشورمان که نرخ تورم ۴۰ درصد است و سود سپرده حدود ۱۵ تا ۱۸ درصد است اگر بخواهیم از سود سپرده‌ها در کشورمان مالیات بگیریم پول‌ها از سیستم بانکی خارج می‌شود بنابراین این کار انجام نمی‌شود.</p>
    </article>
  </body>
</html>