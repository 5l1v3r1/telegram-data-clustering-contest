<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B1%D9%88%D8%B3%DB%8C%D9%87-%D8%A7%D8%B2-%DA%AF%D8%A7%D9%85-%DA%86%D9%87%D8%A7%D8%B1%D9%85-%D8%AE%D8%B1%D9%88%D8%AC-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-%D9%86%DA%AF%D8%B1%D8%A7%D9%86-%D8%A7%D8%B3%D8%AA-20191105/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-05T12:07:32+00:00"/>
    <meta property="og:title" content="اروپا و روسیه از کاهش جدید تعهد ایران به برجام ابراز نگرانی کردند"/>
    <meta property="og:description" content="کمیسیون اروپا در واکنش به گام جدید تهران برای خروج از برجام اعلام کرد که از حفظ این توافق بیش از پیش دشوار به نظر می رسد. درواکنشی جداگانه روسیه نسبت به گام چهارم خروج تدریجی حکومت ایران از برجام ابراز نگرانی کرد. دیمیتری پسکوف، سخنگوی کاخ کرملین،..."/>
  </head>
  <body>
    <article>
      <h1>اروپا و روسیه از کاهش جدید تعهد ایران به برجام ابراز نگرانی کردند</h1>
      <address><time datetime="2019-11-05T12:07:32+00:00">05 Nov 2019, 12:07</time> by <a rel="author">ناصر اعتمادی</a></address>
      <p>
        <b>کمیسیون اروپا در واکنش به گام جدید تهران برای خروج از برجام اعلام کرد که از حفظ این توافق بیش از پیش دشوار به نظر می رسد. درواکنشی جداگانه روسیه نسبت به گام چهارم خروج تدریجی حکومت ایران از برجام ابراز نگرانی کرد. دیمیتری پسکوف، سخنگوی کاخ کرملین، با اظهار این مطلب افزود که تصمیم تهران دورنمای خوبی را تصویر نمی کند، هر چند به گفتۀ او، روسیه در عین حال نگرانی های ایران را از نتایج تحریم های آمریکا می فهمد.</b>
      </p>
      <p>حسن روحانی، رئیس جمهوری اسلامی ایران، امروز سه شنبه چهاردهم آبان ماه اعلام کرد که دستور داده که از فردا چهارشنبه پانزدهم آبان ماه چهارمین گام خروج تدریجی از برجام در تأسیسات زیرزمینی فردو برداشته شود.</p>
      <p>حسن روحانی گفت که به موجب این تصمیم از فردا تزریق گاز به ١۰۴۴ سانتریفیوژ فعال در تأسیسات فردو آغاز خواهد شد، هر چند، به گفتۀ او، کلیه فعالیت ها اتمی ایران همچنان تحت نظارت آژانس بین المللی انرژی اتمی صورت خواهد گرفت و تهران "به تمام مذاکرات پشت پردۀ خود با برخی کشورها برای حل و فصل این مسئله ادامه خواهد داد.".</p>
      <p>حسن روحانی بار دیگر تصریح کرد که کلیه این اقدام ها از سوی ایران قابل بازگشت هستند و این امر به بازگشت کشورهای امضاء کنندۀ برجام به ویژه کشورهای غربی به تعهدات خود نسبت به این توافقنامه بستگی دارد.</p>
      <p>حسن روحانی سپس گفت که راه حل مسئله، لغو تحریم های آمریکا است به طوری که ایران بتواند نفت خود را بفروشد و به پول آن نیز از طریق بانک ها دسترسی بیابد.</p>
    </article>
  </body>
</html>