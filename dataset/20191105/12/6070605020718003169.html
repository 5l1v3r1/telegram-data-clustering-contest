<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-comuns-votant-socialista-psoe-abandonat_0_2338566247.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T12:24:29+00:00"/>
    <meta property="og:title" content="Els comuns busquen el votant socialista &quot;progressista&quot; per recuperar el terreny electoral perdut el 28-A"/>
    <meta property="og:description" content="Acusen Sánchez de &quot;competir&quot; amb les forces de la dreta amb un discurs dur sobre Catalunya"/>
  </head>
  <body>
    <article>
      <h1>Els comuns busquen el votant socialista "progressista" per recuperar el terreny electoral perdut el 28-A</h1>
      <h2>Acusen Sánchez de "competir" amb les forces de la dreta amb un discurs dur sobre Catalunya</h2>
      <address>
        <time datetime="2019-11-05T12:24:29+00:00">05 Nov 2019, 12:24</time>
      </address>
      <p>Després de dues victòries consecutives (el 20 de desembre del 2015 i el 26 de juny del 2016), el 28 d'abril el PSC va recuperar el terreny electoral que els comuns li havien guanyat per primera vegada a la història. En Comú Podem va perdre 5 diputats i es van capgirar els números: el PSC va obtenir 12 escons (els mateixos que havien obtingut els comuns el 2016) mentre que els comuns van quedar-se amb 7 escons. Amb la repetició electoral d'aquest novembre, els comuns volen aprofitar l'enduriment del discurs del PSOE que dirigeix Pedro Sánchez per captar el votant socialista "progressista", que consideren que ha quedat orfe, i recuperar la fuga de vots cap al PSC. "Votar el PSC és llançar una moneda a l'aire perquè no saps de quin cantó et caurà", ha afirmat la presidenta del grup parlamentari de Catalunya en Comú-Podem, Jéssica Albiach, en una roda de premsa al Parlament. Considera que els socialistes no tenen cap altra ideologia "que les enquestes".</p>
      <p>Els comuns burxen des de fa setmanes en la suposada renúncia del PSOE al federalisme i també a la plurinacionalitat i s'erigeixen com els únics garants d'aquests valors. De fet, creuen que el PSC és un partit que ha quedat desdibuixat dins del PSOE i, per contra, presumeixen de la seva aliança amb Unides Podem a tot l'Estat. Un partit que, asseguren, és l'únic que defensa una solució dialogada amb Catalunya per posar fi al conflicte polític. I prova d'això és que Iglesias hagi assumit la proposta que han fet des de Catalunya en Comú sobre la creació d'una mesa de diàleg "sense exclusions". Una mesa on els comuns, segons ha explicat aquest dimarts el número quatre de la llista d'En Comú Podem, Gerardo Pisarello, hi defensarien un model federal. </p>
      <p>La seva proposta, a més, va acompanyada d'un "enfortiment" de l'autogovern, que també comparteixen els seus aliats a tot l'Estat i que aquest dimarts han volgut evidenciar en una roda de premsa conjunta amb el secretari general de Podem a Euskadi, Lander Martínez. Per a Pisarello, la proposta de Pedro Sánchez en el debat d'ahir sobre tornar a incorporar al Codi Penal la celebració de referèndums unilaterals: "Va ser preocupant i decebedor per nosaltres, però també per bona part dels votants socialistes", ha considerat Pisarello sobre l'actitud de Sánchez, el qual considera que va "competir" amb les forces de dretes sobre "qui és més dur".  </p>
      <h3>Crítiques al discurs del rei i la princesa</h3>
      <p>Gerardo Pisarello, a més, també ha valorat els discursos d'ahir del rei Felip VI i la princesa Elionor en una roda de premsa al Parlament i ha assegurat que no tanquen la "ferida" que van obrir les paraules de Felip VI el 3-O. "Una intervenció en català no és suficient per esborrar la ferida del 3-O", ha afirmat Pisarello, que considera que fins que no hi hagi una rectificació per part de la casa reial sobre el discurs que Felip VI va fer dos dies després del referèndum de l'1-O, en què va "legitimar una actuació violenta contra gent legítimament mobilitzada", no es tancarà la "ferida". El candidat dels comuns al Congrés dels Diputats, a més, també ha titllat "d'inoportuna" la visita del rei a Barcelona i ha retret al PSOE no haver "mediat" perquè la trobada d'ahir es fes després de les eleccions del 10 de novembre. </p>
    </article>
  </body>
</html>