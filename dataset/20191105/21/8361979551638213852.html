<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-biliy-dim-prokomentuvav-svidchennya-volkera-i-sondlanda-50051822.html"/>
    <meta property="og:site_name" content="НВ"/>
    <meta property="article:published_time" content="2019-11-05T21:17:00+00:00"/>
    <meta property="og:title" content="У Білому домі не побачили доказів quid pro quo в свідченнях топ-дипломатів США"/>
    <meta property="og:description" content="У Білому домі прокоментували публікацію стенограм зі свідченнями посла США в ЄС Гордона Сондланда і екс-спецпредставника в Україні Курта Волкера, отриманими в рамках процедури імпічменту."/>
  </head>
  <body>
    <article>
      <h1>У Білому домі не побачили доказів quid pro quo в свідченнях топ-дипломатів США</h1>
      <h2>У Білому домі прокоментували публікацію стенограм зі свідченнями посла США в ЄС Гордона Сондланда і екс-спецпредставника в Україні Курта Волкера, отриманими в рамках процедури імпічменту.</h2>
      <address>
        <time datetime="2019-11-05T21:17:00+00:00">05 Nov 2019, 21:17</time>
      </address>
      <p>Про це пише <a href="https://edition.cnn.com/politics/live-news/impeachment-inquiry-11-05-2019/index.html">CNN.</a></p>
      <p>За словами прес-секретаря Білого дому Стефані Грішем, свідчення топ-дипломатів показують, що доказів для розслідування імпічменту «ще менше, ніж вважалося раніше».</p>
      <p>«Посол Сондленд відкрито заявляє, що він "не знав (і досі не знає), коли, чому або ким була призупинена допомога". Він також сказав, що "допустив", що існує якийсь зв'язок з допомогою, але не може назвати надійне джерело цього припущення», - сказала вона.</p>
      <p>Представниця Білого дому зазначила, що свідчення Волкера підтверджують, що не було ніякого quid pro quo (послуга за послугу) з боку президента Дональда Трампа, оскільки «українці на той момент не знали про утримання військової допомоги».</p>
      <p>Нагадаємо, що посол США в ЄС Гордон Сондленд визнав, що сказав помічникові президента України Андрію Єрмаку, що <a href="https://nv.ua/world/geopolitics/impichment-trampa-novye-podrobnosti-iz-pokazaniy-posla-v-es-50051815.htmlhttps:/nv.ua/specials/impichment-trampa-poslednie-novosti.html">надання військової допомоги залежить від розслідування Києвом справи проти політичного опонента Дональда Трампа.</a></p>
      <p>Спікер Палати представників <a href="https://nv.ua/ukr/world/geopolitics/u-ssha-ogolosili-pro-zapusk-proceduri-impichmentu-trampa-novini-svitu-50044590.html">Ненсі Пелосі оголосила про запуск процедури імпічменту</a> Трампа після скандалу навколо телефонної розмови голови Білого дому і президента України Володимира Зеленського.</p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов'язаний син Джо Байдена Хантер. Також перед розмовою Трамп призупинив виділення військової допомоги для України.</p>
      <p>Демократи розслідують питання про те, чи заблокував Трамп військову допомогу, щоб чинити тиск на Україну і, врешті-решт, змусити Київ почати політично мотивоване розслідування проти його опонента.</p>
      <p>Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).</p>
    </article>
  </body>
</html>