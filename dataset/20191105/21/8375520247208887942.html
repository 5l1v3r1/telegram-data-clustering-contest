<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/golova-mzs-litvi-nazvav-rosiyu-naybilshoyu-pereshkodoyu-dlya-miru-v-ukrajini-637947.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T21:32:19+00:00"/>
    <meta property="og:title" content="Голова МЗС Литви назвав Росію «найбільшою перешкодою» для миру в Україні"/>
    <meta property="og:description" content="Росія позиціонує себе як нейтральна сторона, у той час, як є активною учасницею конфлікту, зазначив Лінкявічюс"/>
  </head>
  <body>
    <article>
      <h1>Голова МЗС Литви назвав Росію «найбільшою перешкодою» для миру в Україні</h1>
      <address>
        <time datetime="2019-11-05T21:32:19+00:00">05 Nov 2019, 21:32</time>
      </address>
      <h4>Росія позиціонує себе як нейтральна сторона, у той час, як є активною учасницею конфлікту, зазначив Лінкявічюс</h4>
      <p>Росія є «найбільшою перешкодою» для миру в Україні.</p>
      <p>Про це заявив міністр закордонних справ Литви Лінас Лінкявічюс в інтерв’ю «Настоящему времени» (спільний проєкт Радіо Свобода та Голосу Америки).</p>
      <p>«Ймовірно, найбільша перешкода в цьому [мирному] процесі – це те, що Росія позиціонує себе як нейтральна сторона, у той час, як є активною учасницею конфлікту, хоча офіційно їх не розглядають таким чином», – сказав Лінкявічюс у Празі.</p>
      <p>За словами міністра, Москва говорить бойовикам на Донбасі, що «вам потрібно досягти угоди, і ми допоможемо», хоча насправді все відбувається «з точністю до навпаки».</p>
      <p>Він додав, що відчуває «щирі наміри» президента України Володимира Зеленського.</p>
      <p>«Ці нормандські переговори й пошук компромісу на вустах у всіх. Я розумію, що дуже складно все це зробити, але я відчуваю щирі наміри президента вирішити цю проблему. Складно сказати, наскільки успішним він буде», – заявив Лінкявічюс.</p>
      <p>29 жовтня міністр закордонних справ України Вадим Пристайко заявив, що вже є попередня дата саміту лідерів «нормандського формату», і висловив сподівання, що такий саміт відбудеться «до кінця наступного місяця».</p>
      <footer>Джерело: <a href="http://www.radiosvoboda.org/">Радіо Свобода</a></footer>
      <related>
        <a href="https://glavcom.ua/news/zelenskiy-postaviv-zavdannya-u-sferi-ohoroni-zdorovya-socpolitiki-osviti-ta-kulturi-637941.html"/>
        <a href="https://glavcom.ua/news/zelenskiy-doruchiv-minoboroni-stvoriti-viyskovu-policiyu-637936.html"/>
        <a href="https://glavcom.ua/news/gazoviy-shantazh-kremlya-v-ukrajini-putinu-vidpovili-vidomoyu-pisenkoyu-637898.html"/>
      </related>
    </article>
  </body>
</html>