<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/ipa-ekklisi-menentez-gia-akyrosi-tis-episkepsis-erntogan/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T21:36:17+00:00"/>
    <meta property="og:title" content="ΗΠΑ : Eκκληση Μενέντεζ για ακύρωση της επίσκεψης Ερντογάν"/>
    <meta property="og:description" content="Παρουσίασε τη γνωστή φωτογραφία που εικονίζει τη χειραψία των προέδρων της Ρωσίας, της Τουρκίας και του Ιράν"/>
  </head>
  <body>
    <article>
      <h1>ΗΠΑ : Eκκληση Μενέντεζ για ακύρωση της επίσκεψης Ερντογάν</h1>
      <h2>Παρουσίασε τη γνωστή φωτογραφία που εικονίζει τη χειραψία των προέδρων της Ρωσίας, της Τουρκίας και του Ιράν</h2>
      <address><time datetime="2019-11-05T21:36:17+00:00">05 Nov 2019, 21:36</time> by <a rel="author">ΤοΒΗΜΑ Team</a></address>
      <p>Να ακυρώσει την επίσκεψη του πρόεδρου της Τουρκίας Ρετζέπ Ταγίπ Ερντογάν στον Λευκό Οίκο κάλεσε τον Ντόναλντ Τραμπ ο γερουσιαστής Μπομπ Μενέντεζ κατά τη διάρκεια ομιλίας στην αμερικανική Γερουσία. Μάλιστα, προχώρησε και ένα βήμα παραπέρα, προτρέποντας τον πρόεδρο των ΗΠΑ να προσκαλέσει τους ηγέτες των Κούρδων της Συρίας στην Ουάσιγκτον.</p>
      <p>Θέλοντας να δείξει το πώς η Άγκυρα έχει απομακρυνθεί από το γεωπολιτικό στρατόπεδο της Δύσης, ο Μπομπ Μενέντεζ παρουσίασε τη γνωστή φωτογραφία που εικονίζει τη χειραψία των προέδρων της Ρωσίας, της Τουρκίας και του Ιράν.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>«Ρωτώ τον υπουργό Εξωτερικών (Μάικ Πομπέο). Τι συμβαίνει σε αυτή την φωτογραφία; Είναι [μια φωτογραφία] του προέδρου Ερντογάν, του προέδρου Πούτιν, του προέδρου Ρουχάνι του Ιράν. Λέει τα πάντα» τόνισε χαρακτηριστικά.</p>
      <p>Επιπλέον, κάλεσε τον Λευκό Οίκο να ξεμπλοκάρει άμεσα τις προβλεπόμενες κυρώσεις εναντίον της Τουρκίας για την απόκτηση του ρωσικού αντιαεροπορικού και αντιπυραυλικού συστήματος S-400. Όπως μάλιστα εξήγησε ο αμερικανός γερουσιαστής, η κυβέρνηση παραβιάζει την αμερικανική νομοθεσία, καθώς οι κυρώσεις δεν έχουν προαιρετικό χαρακτήρα.</p>
      <p>«Η Τουρκία υπό τον πρόεδρο Ερντογάν δεν μπορεί να θεωρηθεί σύμμαχος. Πόσες φορές πρέπει να δούμε την Τουρκία να προδίδει τις αξίες πάνω στις οποίες ιδρύθηκε το ΝΑΤΟ; Πόσες φορές πρέπει να δούμε ότι ο Ερντογάν επισκέπτεται τη Ρωσία για να φιλήσει το δαχτυλίδι του Πούτιν;» αναρωτήθηκε ο γερουσιαστής Μενέντεζ.</p>
      <h3>Η Τουρκία παραβιάζει επιθετικά τον εναέριο χώρο της Ελλάδας</h3>
      <p>Αναφορικά με τη παραβατική συμπεριφορά της Τουρκίας στο Αιγαίο, ο επικεφαλής της δημοκρατικής μειοψηφίας στην Επιτροπή Διεθνών Σχέσεων της Γερουσίας, επισήμανε ότι «στην Ανατολική Μεσόγειο εδώ και χρόνια, η Τουρκία παραβιάζει επιθετικά τον εναέριο χώρο της Ελλάδας».</p>
      <p>«Αυτοί οι επικίνδυνοι ελιγμοί έχουν απειλήσει τη ζωή των ελλήνων πιλότων και των πολιτών που ζουν στα νησιά από κάτω. Η Ελλάδα θέλει καλές γειτονικές σχέσεις, αλλά η Τουρκία έχει δείξει το αληθινό της πρόσωπο» πρόσθεσε.</p>
      <h3>Η παράνομη κατοχή στην Κύπρο πρέπει να τελειώσει</h3>
      <p>Τέλος, ο γερουσιαστής Μενέντεζ περιέγραψε την τουρκική εισβολή στην Κύπρο ως μια «σοκαριστική προσπάθεια» αναδιαμόρφωσης των συνόρων μετά τον Β’ Παγκόσμιο Πόλεμο.</p>
      <p>«Η εισβολή πρέπει να εξεταστεί για το τι είναι, μια παράνομη κατοχή που πρέπει να τελειώσει. Οι πράξεις της Τουρκίας το 1974 δεν ήταν πράξεις δημοκρατικής χώρας ή αξιόπιστου συμμάχου» τόνισε χαρακτηριστικά.</p>
      <figure>
        <iframe src="https://www.youtube.com/embed/v-Iq9kHihyI" width="640" height="360" data-service="Youtube" scrolling="no"/>
      </figure>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/05/world/amerikanos-diplomatis-kaiei-ton-tramp-gia-tin-oukrania/"/>
        <a href="https://www.tovima.gr/2019/11/05/world/erntogan-oi-kourdoi-maxites-paramenoun-sti-zoni-asfaleias-sti-syria/"/>
        <a href="https://www.tovima.gr/2019/11/05/world/ipa-antistrofi-metrisi-gia-tin-apoxorisi-apo-ti-symfonia-gia-to-klima-diethneis-antidraseis/"/>
        <a href="https://www.tovima.gr/2019/11/04/world/ipa-apoxoroun-apo-ti-symfonia-tou-parisiou/"/>
        <a href="https://www.tovima.gr/2019/11/04/world/symfonia-parisiou-gia-to-klima-oi-ipa-etoimazoun-tin-apoxorisi-tous/"/>
        <a href="https://www.tovima.gr/2019/11/04/world/arthrografos-katethese-minysi-kata-tou-tramp/"/>
        <a href="https://www.tovima.gr/2019/11/04/world/tramp-prepei-na-dimosiopoiisei-tis-forologikes-tou-diloseis/"/>
        <a href="https://www.tovima.gr/2019/11/04/world/ipa-oi-symvouloi-tou-leykou-oikou-gyrisan-tin-plati-sto-kogkreso/"/>
        <a href="https://www.tovima.gr/2019/11/04/world/erntogan-to-skeptetai-an-tha-episkefthei-tis-ipa/"/>
        <a href="https://www.tovima.gr/2019/11/04/world/thanatos-stin-ameriki-fonazoun-diadilotes-sto-iran/"/>
        <a href="https://www.tovima.gr/2019/11/04/finance/ipa-anoixto-to-endexomeno-na-min-epivlithoun-epiprosthetoi-dasmoi-sta-eisagomena-aytokinita/"/>
        <a href="https://www.tovima.gr/2019/11/03/world/na-apokalyfthei-i-taytotita-tou-martyra-dimosiou-symferontos-zita-o-tramp/"/>
      </related>
    </article>
  </body>
</html>