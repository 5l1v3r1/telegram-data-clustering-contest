<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-to-skeftetai-gia-semedo-o-martins.5632962.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-05T21:42:00+00:00"/>
    <meta property="og:title" content="Ολυμπιακός: Το σκέφτεται για Σεμέδο ο Μαρτίνς"/>
    <meta property="og:description" content="Δείχνει να το σκέφτεται ο Πέδρο Μαρτίνς για τον Ρούμπεν Σεμέδο και τη συμμετοχή του την Τετάρτη (6/11) στην αναμέτρηση του Ολυμπιακού με την Μπάγερν Μονάχου. Διαβάστε το γιατί."/>
  </head>
  <body>
    <article>
      <h1>Ολυμπιακός: Το σκέφτεται για Σεμέδο ο Μαρτίνς</h1>
      <h2>Δείχνει να το σκέφτεται ο Πέδρο Μαρτίνς για τον Ρούμπεν Σεμέδο και τη συμμετοχή του την Τετάρτη (6/11) στην αναμέτρηση του Ολυμπιακού με την Μπάγερν Μονάχου. Διαβάστε το γιατί.</h2>
      <address><time datetime="2019-11-05T21:42:00+00:00">05 Nov 2019, 21:42</time> by <a rel="author">Διονύσης Βερβελές</a></address>
      <p>Ο Πορτογάλος στόπερ του <a href="https://www.sport24.gr/football/omades/Olympiakos/">Ολυμπιακού</a>, Ρούμπεν Σεμέδο, δεν δείχνει να είναι στα καλύτερά του. Με την <a href="https://www.sport24.gr/football/omades/SkodaXanthi/">Ξάνθη </a>βέβαια μπορεί να μην αντιμετώπισε προβλήματα, αλλά δεν έχει τη... φρεσκάδα που θέλει ένας στόπερ.</p>
      <p>Ο Σεμέδο είχε ένα τετ α τετ με τον Μαρτίνς. Ο προπονητής του Ολυμπιακού τον πιστεύει πολύ και θέλει να τον έχει από κοντά. Γνωρίζει πως θα είναι παίκτης βαρόμετρο στο φετινό Ολυμπιακό και δεν θέλει... περιπέτειες. Όπως του έχει επισημάνει, θέλει να του μιλάει ανοιχτά, να του μεταφέρει τους όποιους προβληματισμούς του.</p>
      <p>Έτσι ο 25χρονος στόπερ, έχει... παραπονεθεί για κούραση. Η αλήθεια είναι πως δεν είναι παράλογο να συμβαίνει κάτι τέτοιο. Ο Σεμέδο όπως είχαμε τονίσει, έκανε υπερπροσπάθεια για να γυρίσει γρήγορα μετά την επέμβαση που έκανε και να προλάβει να παίξει κόντρα στην <a href="https://www.sport24.gr/football/omades/totenam/">Τότεναμ</a>, στην πρεμιέρα των ομίλων του <a href="https://www.sport24.gr/football/ChampionsLeague/">Champions League</a>. Και η αλήθεια είναι πως από τότε, δεν έχει πάρει ανάσα. Μέσα σε όλα τα ματς είναι, βασικός, με τον Μαρτίνς να κάνει τη διαχείριση μέσω του Αβραάμ Παπαδόπουλου και του Μεριά.</p>
      <p>Εδώ βέβαια, τίθεται ένα θέμα. Το Αβραάμ-Μεριά δεν το έχει δοκιμάσει ο Μαρτίνς. Θα το ρισκάρει απόψε έχοντας απέναντι έναν επιθετικό που... σκοτώνει; Δύο φορές βρέθηκε σε θέση βολής στο Καραϊσκάκη, δύο γκολ σου έκανε. Και ουσιαστικά, αυτός ήταν που έκανε και τη ζημιά στον Ολυμπιακό.</p>
      <p>Από την άλλη, <a href="https://www.sport24.gr/football/omades/Olympiakos/martins-den-einai-mono-h-mpenfika-gia-semedo.5632335.html">ο Μαρτίνς μιλώντας χθες στους συμπατριώτες του, στάθηκε σε ενδιαφέρον της Μπενφίκα για τον Σεμέδο</a>. Αυτά τα ματς δεν θέλει να παίζει ο Πορτογάλος κεντρικός αμυντικός και κάθε παίκτης στον κόσμο; Ένα ματς του Champions League μπορεί να σου αλλάξει το status για τα καλά. Ειδικά αν πας καλά, αν κάνεις καλή εμφάνιση.</p>
      <p>Δεν είναι εύκολη η απόφαση για τον Μαρτίνς που ξέρει πως η ομάδα του αύριο βράδυ με την <a href="https://www.sport24.gr/football/omades/Bayern/">Μπάγερν </a>δεν πρέπει να εκτεθεί. Τη θέλει ανταγωνιστική και ενδεχομένως να μην είναι ώρα για... πειράματα. Ο Αβραάμ Παπαδόπουλος τα πηγαίνει μια χαρά στο πρωτάθλημα.</p>
      <p>Βασικός με την <a href="https://www.sport24.gr/football/omades/Aek/">ΑΕΚ</a>, ο Ολυμπιακός κράτησε το "μηδέν", όπως το ίδιο έγινε και στην Ξάνθη. Το πιθανότερο σενάριο πριν την κουβέντα Μαρτίνς-Σεμέδο, ήταν να δούμε αύριο τον <a href="https://www.sport24.gr/football/omades/Olympiakos/semedo-odhgos-mas-to-prwto-paixnidi-me-thn-mpagern.5632782.html">Πορτογάλο στόπερ</a> με τον Μεριά δίπλα του και τον Αβραάμ βασικό την Κυριακή με τον Ατρόμητο. Μένει να δούμε που θα κατασταλάξει τελικά ο Μαρτίνς. Ο προπονητής του Ολυμπιακού πάντως, είχε μείνει ικανοποιημένος από την εμφάνιση του Μεριά στον πρώτο αγώνα με την Μπάγερν, στο "Γεώργιος Καραϊσκάκης". Αυτό, ίσως επηρεάσει την απόφασή του και να του δώσει και πάλι τη φανέλα βασικού.</p>
      <p>
        <i>
          <b>Photo credits: Eurokinissi</b>
        </i>
      </p>
    </article>
  </body>
</html>