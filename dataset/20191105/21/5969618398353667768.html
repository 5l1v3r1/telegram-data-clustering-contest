<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ChampionsLeague/apisteyto-duo-apovoles-kai-penalti-sthn-idia-fash.5633410.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-05T21:45:00+00:00"/>
    <meta property="og:title" content="Τσέλσι - Άγιαξ: Δύο αποβολές και πέναλτι στην ίδια φάση"/>
    <meta property="og:description" content="Ανεπανάληπτα πράγματα στο Τσέλσι - Άγιαξ. Δύο αποβολές για τους κεντρικούς αμυντικούς του Αίαντα στην ίδια φάση και παράλληλα πέναλτι υπέρ των Λονδρέζων. Δείτε το απίθανο περιστατικό στο Στάμφορντ Μπριτζ."/>
  </head>
  <body>
    <article>
      <h1>Τσέλσι - Άγιαξ: Δύο αποβολές και πέναλτι στην ίδια φάση</h1>
      <h2>Ανεπανάληπτα πράγματα στο Τσέλσι - Άγιαξ. Δύο αποβολές για τους κεντρικούς αμυντικούς του Αίαντα στην ίδια φάση και παράλληλα πέναλτι υπέρ των Λονδρέζων. Δείτε το απίθανο περιστατικό στο Στάμφορντ Μπριτζ.</h2>
      <address><time datetime="2019-11-05T21:45:00+00:00">05 Nov 2019, 21:45</time> by <a rel="author">Δημήτρης Σαμόλης</a></address>
      <p>Στο 55' ο Άγιαξ ήταν με 4-1 μπροστά στο σκορ στην έδρα της <a href="https://www.sport24.gr/football/omades/Chelsea/">Τσέλσι</a>, για την 4η αγωνιστική του<a href="https://www.sport24.gr/football/ChampionsLeague/"> Champions League</a>. Οι Ολλανδοί είχαν αποκτήσει σοβαρότατο προβάδισμα για να φύγουν με το "διπλό" από το Στάμφορντ Μπριτζ. Στο 63' ο Αθπιλικουέτα μείωσε σε 2-4 για τους "μπλε" και λίγο αργότερα καταγράφηκε φάση που δύσκολα θα ξεχαστεί.</p>
      <p>Στο 68' ο Μπλιντ έκανε αντικανονικό τάκλιν στον 'Ειμπραχαμ, αλλά ο Τζανλούκα Ρόκι άφησε το παιχνίδι να συνεχιστεί. Από την εξέλιξη της φάσης επωφελήθηκε ο Χάντσον-Οντόι, ο οποίος σούταρε, αλλά η μπάλα χτύπησε στο χέρι του Φέλτμαν και καταλογίστηκε πέναλτι. Ο Ιταλός ρέφερι εκτός από την εσχάτη των ποινών, έδειξε δεύτερη κίτρινη στον Μπλιντ για το μαρκάρισμα που είχε προηγηθεί στον Έιμπραχαμ, αλλά και δεύτερη κίτρινη στον Φέλτμαν για το χέρι στην περιοχή της ομάδας του.</p>
      <p>Δύο αποβολές για τον Αίαντα (οι δύο κεντρικοί του αμυντικοί) και πέναλτι υπέρ των Λονδρέζων. Ο Ζορζίνιο στο 71' εκτέλεσε εύστοχα, μείωσε σε 3-4, ενώ στο 74' θα γινόταν το 4-4 με τον Τζέιμς!</p>
      <p>Παρότι έπαιζε με εννέα παίκτες από το 69', η ομάδα της Ολλανδίας όχι μόνο άντεξε, αλλά θα μπορούσε να βάλει και 5ο γκολ στην κόντρα επίθεση. Σε ένα τρελό παιχνίδι, το 4-4 έμεινε μέχρι τέλους, ενώ στο 77' σωστά είχε ακυρωθεί γκολ της Τσέλσι, με το οποίο θα γινόταν το 5-4 (ο Έιμπραχαμ είχε κάνει χέρι).</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/ChampionsLeague/fantastiko-xtuphma-faoyl-toy-ziges-aytogkol-o-kepa.5633398.html">Φανταστικό χτύπημα φάουλ του Ζιγές, αυτογκόλ ο Κέπα</a>
      </h4>
    </article>
  </body>
</html>