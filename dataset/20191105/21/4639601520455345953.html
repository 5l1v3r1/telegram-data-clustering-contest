<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/deutsche-welle-ektetheimeni-i-kypriaki-kyvernisi-gia-ta-xrysa-diavatiria/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T21:40:03+00:00"/>
    <meta property="og:title" content="Deutsche Welle: Εκτεθειμένη η κυπριακή κυβέρνηση για τα «χρυσά» διαβατήρια"/>
    <meta property="og:description" content="Σε εξαιρετικά δύσκολη θέση βρίσκεται η κυβέρνηση του Νίκου Αναστασιάδη μετά την αποκάλυψη της παραχώρησης -με απόφαση του υπουργικού συμβουλίου- κυπριακής υπηκοότητας στον καταζητούμενο Μαλαισιανό Jho Taek Low."/>
  </head>
  <body>
    <article>
      <h1>Deutsche Welle: Εκτεθειμένη η κυπριακή κυβέρνηση για τα «χρυσά» διαβατήρια</h1>
      <h2>Σε εξαιρετικά δύσκολη θέση βρίσκεται η κυβέρνηση του Νίκου Αναστασιάδη μετά την αποκάλυψη της παραχώρησης -με απόφαση του υπουργικού συμβουλίου- κυπριακής υπηκοότητας στον καταζητούμενο Μαλαισιανό Jho Taek Low.</h2>
      <address><time datetime="2019-11-05T21:40:03+00:00">05 Nov 2019, 21:40</time> by <a rel="author">ΤοΒΗΜΑ Team</a></address>
      <figure>
        <img src="https://www.tovima.gr/wp-content/uploads/2019/11/05/DW-L-RGB_whitebg-3-450x36.jpg"/>
      </figure>
      <p>Σε εξαιρετικά δύσκολη θέση βρίσκεται η κυβέρνηση του Νίκου Αναστασιάδη μετά την αποκάλυψη της παραχώρησης -με απόφαση του υπουργικού συμβουλίου- κυπριακής υπηκοότητας στον καταζητούμενο Μαλαισιανό Jho Taek Low.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Σύμφωνα με αποκάλυψη της εφημερίδας «Πολίτης» την Κυριακή, η παραχώρηση κυπριακής υπηκοότητας στον διεθνώς καταζητούμενο Μαλαισιανό έγινε το 2015, κατόπιν μάλιστα εισήγησης του Αρχιεπισκόπου της Κύπρου Χρυσόστομου, ο οποίος με επιστολή του στον τότε υπουργό Εσωτερικών της χώρας ζητούσε όπως παραχωρηθεί στον Jho Taek Low «χρυσό διαβατήριο» έναντι επένδυσης 5 εκατομμυρίων ευρώ και αγοράς ακινήτου στην Αγία Νάπα, αξίας 500 χιλιάδων ευρώ.</p>
      <p>Το υπουργικό συμβούλιο υπό την προεδρία του Νίκου Αναστασιάδη ενέκρινε το αίτημα, παραχωρώντας στον Low κυπριακό διαβατήριο παρά τις υποψίες για εμπλοκή του σε σκάνδαλο κλοπής αρκετών δισεκατομμυρίων δολαρίων. Αξίζει να σημειωθεί ότι την ημέρα έγκρισης της έκδοσης του κυπριακού διαβατηρίου, η Αρχιεπισκοπή έλαβε δωρεά 300 χιλιάδων ευρώ από τον Μαλαισιανό δισεκατομμυριούχο.</p>
      <h3>Παγκόσμιο ενδιαφέρον</h3>
      <p>Η είδηση της παραχώρησης κυπριακού διαβατήριου στον διαβόητο οικονομικό εγκληματία κάνει ήδη τον γύρο του κόσμου, με το πρακτορείο Bloomberg αλλά και το Reuters να φιλοξενούν εκτενή ρεπορτάζ για το θέμα.</p>
      <p>Τεράστιες αντιδράσεις ξέσπασαν και στην Κύπρο υποχρεώνοντας τον Πρόεδρο της Δημοκρατίας να προαναγγείλει την ανάκληση υπηκοοτήτων στις περιπτώσεις που θα διαπιστωθεί ότι δεν έπρεπε να δοθούν. Μάλιστα η κυβέρνηση ανακοίνωσε ότι αύριο θα πραγματοποιηθεί συνεδρίαση του υπουργικού συμβουλίου, όπου θα ληφθούν συγκεκριμένες αποφάσεις, οι οποίες θα οδηγήσουν σε ανάκληση υπηκοοτήτων εκεί που χρειάζεται.</p>
      <h4>Οι Καμποτζιανοί και ο Σαουδάραβας</h4>
      <p>Πρέπει να σημειωθεί, τέλος, ότι η περίπτωση παραχώρησης κυπριακής υπηκοότητας στον Μαλαισιανό Lοw αποτελεί μόνο την κορυφή του παγόβουνου, αφού το τελευταίο διάστημα υπήρξαν αποκαλύψεις για παραχώρηση υπηκοότητας της Κυπριακής Δημοκρατίας και σε άλλα αμφιλεγόμενα πρόσωπα.</p>
      <p>Συγκεκριμένα πρόσφατα το πρακτορείο Reuters αποκάλυψε την παραχώρηση διαβατηρίου σε μέλη της οικογένειας του πρωθυπουργού της Καμπότζης και σε άλλα μέλη της ελίτ της χώρας μέσω του προγράμματος της Κυπριακής Δημοκρατίας για πολιτογραφήσεις μέσω επενδύσεων.</p>
      <p>Αντιδράσεις στο εσωτερικό προκάλεσε και η περίπτωση παραχώρησης διαβατηρίου στον Σαουδάραβα σεΐχη bin Mahfouz, ο οποίος πήρε διαβατήριο το 2016 μαζί με άλλα μέλη της οικογένειάς του. Πρόκειται για τον περιβόητο Σαουδάραβα στον οποίο ανήκει το πολυτελές Boeing 737, το οποίο εσχάτως χρησιμοποιεί ο Πρόεδρος Αναστασιάδης για τις μετακινήσεις του στο εξωτερικό.</p>
      <h4>
        <a href="https://www.dw.com/el/%CE%B5%CE%BA%CF%84%CE%B5%CE%B8%CE%B5%CE%B9%CE%BC%CE%AD%CE%BD%CE%B7-%CE%B7-%CE%BA%CF%85%CF%80%CF%81%CE%B9%CE%B1%CE%BA%CE%AE-%CE%BA%CF%85%CE%B2%CE%AD%CF%81%CE%BD%CE%B7%CF%83%CE%B7-%CE%B3%CE%B9%CE%B1-%CF%84%CE%B1-%CF%87%CF%81%CF%85%CF%83%CE%AC-%CE%B4%CE%B9%CE%B1%CE%B2%CE%B1%CF%84%CE%AE%CF%81%CE%B9%CE%B1/a-51118988">
          <b>
            <i>Λουκιανός Λυρίτσας, Λευκωσία</i>
          </b>
        </a>
      </h4>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
    </article>
  </body>
</html>