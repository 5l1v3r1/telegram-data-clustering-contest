<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportskacentrala.com/2019/11/05/venecija-prizemljila-partizan/"/>
    <meta property="og:site_name" content="Sportska centrala"/>
    <meta property="article:published_time" content="2019-11-05T21:49:43+00:00"/>
    <meta property="og:title" content="Venecija prizemljila Partizan"/>
    <meta property="og:description" content="Partizan – Venecija 69:83 (18:21, 21:16, 9:25, 21:21) Košarkaši Partizana doživeli su prvi poraz u Evrokupu ove sezone i propustili priliku da već posle šestog kola obezbede plasman u Top 16. Serija crno-belih u Evropi počela je pobedom u Veneciji, a italijanski šampion zaslužan je i za prekid Partizanovog niza pobeda. Venecija je pred oko […]"/>
  </head>
  <body>
    <article>
      <h1>Venecija prizemljila Partizan</h1>
      <address><time datetime="2019-11-05T21:49:43+00:00">05 Nov 2019, 21:49</time> by <a rel="author">Darko</a></address>
      <p><b>Partizan – Venecija 69:83</b><br/>(18:21, 21:16, 9:25, 21:21)</p>
      <p>Košarkaši Partizana doživeli su prvi poraz u Evrokupu ove sezone i propustili priliku da već posle šestog kola obezbede plasman u Top 16. Serija crno-belih u Evropi počela je pobedom u Veneciji, a italijanski šampion zaslužan je i za prekid Partizanovog niza pobeda.</p>
      <p>Venecija je pred oko 8.000 gledalaca u Štark areni nadigrala beogradski tim, a ključna je bila treća četvrtina u kojoj je Partizan primio 25 poena, a nije postigao nijedan koš iz igre (svih 9 sa linije slobodnih bacanja).</p>
      <p>Gosti su bolje počeli utakmicu i posle tri minuta igre Partizan je imao zaostatak od devet poena (0:9). Venecija je do finiša prve deonice održavala prednost, ali su uzastopne trojke Zagorca i Pejdža pokrenule crno-bele koji su prvu četvrtinu završili sa samo tri poena minusa (18:21).</p>
      <p>U dobrom ritmu Partizan je nastavio u drugoj četvrtini. Visoka petorka koju je Trinkijeri poslao na parket, a u kojoj je Pejners imao ulogu plejmejkera, iznenadila je goste. Posle trojke Rašona Tomasa Partizan je poveo sa 31:25, a da nije bilo pet promašenih slobodnih bacanja u tom periodu, crno-beli bi se odvojili i na dvocifrenu razliku.</p>
      <figure>
        <iframe data-src="https://twitter.com/EuroCup/status/1191802890253414401?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Venecija je odgovorila zonskom odbranom, uz dominaciju Mičela Vota pod obručima. Krilni centar Venecije je u prvom poluvremenu postigao 17 poena i bio najzaslužniji što je njegov tim na odmor otišao sa dva poena zaostatka (39:37).</p>
      <p>Italijanski tim je već posle minut igre u trećoj četvrtini ispunio bonus, ali to nije bila prednost za Partizan. Mozli je promašio tri od četiri slobodna bacanja, igra je bila dodatno usporena, a u takvim okolnostima bolje su se snašli gosti. Trojkama Stouna i Deja Venecija je povela sa 44:48 i primorala Trinkijerija da zatraži tajm-aut.</p>
      <p>Nije minut odmora mnogo pomogao crno-belima, koji su i dalje imali dosta problema na obe strane terena, kao i prilikom izvođenja slobodnih bacanja. Venecija je lagano dizala prednost koja je u 28. minutu postala dvocifrena (45:55).</p>
      <p>Tražio je Trinkijeri novi minut odmora, ali preokreta nije bilo. Na drugoj strani su se raspucali Filoj i Dej i Venecija je u poslednjih deset minuta ušla sa plus 14 (48:62).</p>
      <p>Nedostajala je Partizanu energija u trećoj deonici, a činilo se da je ima na početku poslednjeg perioda, kada je postigao četiri laka poena. To je ipak bio samo privid, Venecija nije gubila glavu i kažnjavala je svaki loš napad crno-belih, pa je šest minuta pre kraja pobednik već bio izvestan (55:71).</p>
      <p>Mičel Vot je sa 27 poena ostao enigma za Partizanovu odbranu do kraja utakmice. Pored njega, Ostin Dej je postigao 13, a Džulijan Stoun bio na domak tripl-dabl učinka sa 10 poena, 11 skokova i sedam asistencija.</p>
      <p>U Partizanu, koji je promašio 14 slobodnih bacanja (19/33), dvocifren učinak imao je samo Rašon Tomas sa 18 poena.</p>
      <related>
        <h4>POVEZANE OBJAVE</h4>
        <a href="https://www.sportskacentrala.com/2019/11/05/gosti-se-gostili-u-evrokupu/"/>
        <a href="https://www.sportskacentrala.com/2019/11/05/trinkijeri-lose-sramotno-zao-mi-je-zbog-igraca/"/>
        <a href="https://www.sportskacentrala.com/2019/11/05/live-partizan-venecija/"/>
        <a href="https://www.sportskacentrala.com/2019/11/05/litvanci-iznenadili-u-krasnodaru/"/>
        <a href="https://www.sportskacentrala.com/2019/11/04/trinkijeri-slikovito-o-dzejmsu-belu/"/>
        <a href="https://www.sportskacentrala.com/2019/11/04/partizan-docekuje-veneciju-debituje-bel/"/>
        <a href="https://www.sportskacentrala.com/2019/11/03/oglasio-se-i-ostoja-poznata-beogradska-kuhinja-ponovo-radi-pred-gradski-derbi/"/>
        <a href="https://www.sportskacentrala.com/2019/11/03/i-nasi-igraci-su-propali-u-fmp-opleo-po-partizanu-i-ostoji-rezirana-predstava-mnogi-nasi-igraci-su-propali-u-samozvanoj-instituciji-srpske-kosarke/"/>
        <a href="https://www.sportskacentrala.com/2019/11/03/partizanu-cilj-evroliga-roster-i-dalje-nije-zatvoren/"/>
      </related>
    </article>
  </body>
</html>