<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-both-the-lawyer-and-the-police-have-crossed-the-limits-says-justice-sn-dhingra-2834402.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T21:34:54+00:00"/>
    <meta property="og:title" content="त्वरित टिप्पणी: वकील और पुलिस दोनों ने लांघी सीमाएं- जस्टिस एस.एन. धींगरा"/>
    <meta property="og:description" content="पार्किंग विवाद के बाद तीस हजारी अदालत में पुलिस व वकीलों के बीच हिंसक झड़प की घटना दुर्भाग्यपूर्ण थी। लेकिन इसके बाद लगातार जो घटनाएं सामने आ रही है, उसे किसी भी सूरत में उचित नहीं ठहराया जा सकता..."/>
  </head>
  <body>
    <article>
      <h1>त्वरित टिप्पणी: वकील और पुलिस दोनों ने लांघी सीमाएं- जस्टिस एस.एन. धींगरा</h1>
      <address><time datetime="2019-11-05T21:34:54+00:00">05 Nov 2019, 21:34</time> by <a rel="author">लाइव हिन्दुस्तान,नई दिल्ली।</a></address>
      <p>पार्किंग विवाद के बाद तीस हजारी अदालत में पुलिस व वकीलों के बीच हिंसक झड़प की घटना दुर्भाग्यपूर्ण थी। लेकिन इसके बाद लगातार जो घटनाएं सामने आ रही है, उसे किसी भी सूरत में उचित नहीं ठहराया जा सकता है। यूं कहिए, इस मसले पर पुलिस और वकील दोनों ने कानून की सीमाएं लांघीं। जब सभी लोग खासकर वकील भी कानून हाथ में लेंगे तो तो कानून कहां है।</p>
      <p>घटना की शुरुआत में पुलिस की ज्यादती थी। उच्च न्यायालय ने रविवार को ही घटना पर संज्ञान लेकर जब जांच के आदेश और पुलिस अधिकारियों के खिलाफ कार्रवाई के आदेश दे दिए थे तो सभी को शांत हो जाना चाहिए था और रिपोर्ट आने का इंतजार करना चाहिए था। लेकिन सोमवार को विभिन्न अदालतों में जो कुछ भी हुआ, उसे कतई जायज नहीं ठहराया जा सकता।</p>
      <p>यह सब अदालतों के बार एसोसिएशन और इसके पदाधिकारियों व नेताओं के प्रभाव के कारण होता है। जहां तक समुचित कार्रवाई की बात है तो मैं समझता हूं कि इनके प्रभाव की वजह से न्यायाधीश भी दबाव में रहते हैं। हमें उच्च न्यायालय की यही सलाह होती है कि बार एसोसिएशन और इसके सदस्यों को नाराज नहीं किया जाना चाहिए।</p>
      <p>कमोवेश सर्वोच्च न्यायालय भी यही सोचती है। बताना चाहूंगा कि पंजाब और हरियाणा उच्च न्यायालय ने कुछ समय पहले दो वकीलों को दोषी ठहराया था क्योंकि उन्होंने कोर्ट में ही जज को थप्पड़ मारा था। पर सर्वोच्च न्यायालय ने सिर्फ माफी स्वीकार कर छोड़ दिया।</p>
      <p>(प्रभात कुमार से बातचीत पर आधारित)</p>
    </article>
  </body>
</html>