<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/world/amerikanos-diplomatis-kaiei-ton-tramp-gia-tin-oukrania/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T21:13:30+00:00"/>
    <meta property="og:title" content="Αμερικανός διπλωμάτης καίει τον Τραμπ για την Ουκρανία"/>
    <meta property="og:description" content="Νέα στοιχεία ήρθαν στο φως μετά τη συμπληρωματική κατάθεση του πρέσβη των ΗΠΑ στην ΕΕ"/>
  </head>
  <body>
    <article>
      <h1>Αμερικανός διπλωμάτης καίει τον Τραμπ για την Ουκρανία</h1>
      <h2>Νέα στοιχεία ήρθαν στο φως μετά τη συμπληρωματική κατάθεση του πρέσβη των ΗΠΑ στην ΕΕ</h2>
      <address><time datetime="2019-11-05T21:13:30+00:00">05 Nov 2019, 21:13</time> by <a rel="author">ΤοΒΗΜΑ Team</a></address>
      <p>Ο πρεσβευτής των ΗΠΑ στην Ευρωπαϊκή Ένωση, Γκόρντον Σόντλαντ, παραδέχτηκε ότι είχε συνδέσει την εκταμίευση της στρατιωτικής βοήθειας προς την Ουκρανία με την έναρξη έρευνας εκ μέρους του Κιέβου σε βάρος του πολιτικού αντιπάλου του Ντόναλντ Τραμπ, του Τζο Μπάιντεν.</p>
      <p>Καταθέτοντας στις Επιτροπές της Βουλής των Αντιπροσώπων που διενεργούν έρευνα σε βάρος του Τραμπ, ο Σόντλαντ (στενός σύμμαχος του Ρεπουμπλικανού προέδρου και χορηγός του) είπε ότι είχε εξηγήσει σε έναν σύμβουλο του oυκρανού προέδρου, Βολοντίμιρ Ζελένσκι, ότι η στρατιωτική βοήθεια «αναμφίβολα» δεν θα αποδεσμευόταν εάν το Κίεβο δεν ανακοίνωνε δημοσίως ότι επρόκειτο να ερευνήσει τις δραστηριότητες της οικογένειας Μπάιντεν στη χώρα.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Σύμφωνα με απόσπασμα της συμπληρωματικής κατάθεσης που έδωσε στις Επιτροπές ο Σόντλαντ, στις αρχές Σεπτεμβρίου «ελλείψει αξιόπιστης εξήγησης για την αναστολή της βοήθειας, υπέθεσα ότι η αναστολή αυτή συνδεόταν με την προτεινόμενη ανακοίνωση καταπολέμησης της διαφθοράς», στην οποία θα αναφερόταν η εταιρεία Burisma, ο εργοδότης του Χάντερ Μπάιντεν.</p>
      <p>Η έρευνα της Βουλής των Αντιπροσώπων επικεντρώνεται στο τηλεφώνημα μεταξύ του Ρεπουμπλικανού προέδρου Ντόναλντ Τραμπ και του ουκρανού ομολόγου του, του Βολοντίμιρ Ζελένσκι, στις 25 Ιουλίου. Ο Τραμπ ζήτησε από τον Ζελένσκι να ξεκινήσει το Κίεβο εισαγγελική έρευνα σε βάρος του πρώην αντιπροέδρου των ΗΠΑ, του Δημοκρατικού Τζο Μπάιντεν και του γιου του, Χάντερ. Ο τελευταίος ήταν στο διοικητικό συμβούλιο της ουκρανικής εταιρείας φυσικού αερίου Burisma, για την οποία διεξαγόταν έρευνα για διαφθορά στην Ουκρανία.</p>
      <p>Ο Τραμπ «πάγωσε» σχεδόν 400 εκατομμύρια δολάρια στρατιωτικής βοήθειας προς την Ουκρανία λίγο πριν γίνει αυτό το τηλεφώνημα. Οι Δημοκρατικοί τον κατηγορούν για κακοδιαχείριση των χρημάτων των φορολογούμενων, που προορίζονταν για έναν ευάλωτο σύμμαχο των ΗΠΑ, προκειμένου να αποκομίσει προσωπικό όφελος.</p>
      <h3>Η αρχική κατάθεση</h3>
      <p>Στην αρχική κατάθεσή του, στις 17 Οκτωβρίου, ο Σόντλαντ είχε αρνηθεί ότι γνώριζε ότι υπήρχε οποιαδήποτε σχέση μεταξύ της εκταμίευσης της βοήθειας και της έρευνας των Ουκρανών σε βάρος των Μπάιντεν.</p>
      <p>Οι Δημοκρατικοί έδωσαν, επίσης, στη δημοσιότητα την κατάθεση του Κερ Βόλκερ, του πρώην ειδικού απεσταλμένου του Τραμπ για την Ουκρανία. Άλλοι μάρτυρες έχουν καταθέσει ότι ο Βόλκερ, ο Σόντλαντ και ο υπουργός Ενέργειας Ρικ Πέρι ήταν γνωστοί με το προσωνύμιο «Τρεις Αμίγκος» και ήταν οι αρμόδιοι για τον ανεπίσημο δίαυλο επικοινωνίας του Τραμπ με τους Ουκρανούς κυβερνητικούς αξιωματούχους.</p>
      <p>Ο Βόλκερ παραιτήθηκε από τη θέση του ειδικού απεσταλμένου τον Σεπτέμβριο. Στις 3 Οκτωβρίου κατέθεσε επί οκτώ ώρες, κεκλεισμένων των θυρών, στις τρεις Επιτροπές.</p>
      <p>Ο Πέρι, που είναι πρώην κυβερνήτης του Τέξας, έχει ανακοινώσει ότι θα αποχωρήσει από το υπουργείο Ενέργειας την 1η Δεκεμβρίου. Μέχρι στιγμής, έχει αρνηθεί να καταθέσει.</p>
      <h3>Κλήτευση του προσωπάρχη του Λευκού Οίκου</h3>
      <p>Την ίδια ώρα, ο Μικ Μαλβέινι, προσωπάρχης του Ντόναλντ Τραμπ, κλητεύθηκε να καταθέσει την Παρασκευή στην έρευνα που διεξάγουν οι Δημοκρατικοί στο Κογκρέσο.</p>
      <p>Ο Μικ Μαλβέινι είναι ο πλέον υψηλόβαθμος αξιωματούχος του Λευκού Οίκου που καλείται να καταθέσει και είναι πιθανόν ότι θα αγνοήσει την κλήτευση.</p>
      <p>Οι επικεφαλής των επιτροπών σημειώνουν στην κλήτευσή τους ότι «η έρευνα αποκάλυψε ότι ενδέχεται να εμπλέκεστε άμεσα στην προσπάθεια, που ενορχήστρωσαν ο πρόεδρος Τραμπ, ο προσωπικός δικηγόρος του Ρούντολφ Τζουλιάνι και άλλοι» για άσκηση πιέσεων στην Ουκρανία προκειμένου το Κίεβο να ξεκινήσει εισαγγελική έρευνα σε βάρος του Τζο Μπάιντεν.</p>
      <p>Όπως αναφέρουν, υποπτεύονται ότι ο Τραμπ και ο περίγυρός του ανέβαλαν μια συνάντηση στον Λευκό Οίκο με τον Βολοντίμιρ Ζελένσκι και την εκταμίευση στρατιωτικής βοήθειας, ύψους 400 εκατομμυρίων δολαρίων, προς την Ουκρανία «ώστε να πιέσουν τον πρόεδρο Βολοντίμιρ Ζελένσκι να διεξαγάγει έρευνες» που θα ωφελούσαν πολιτικά τον Τραμπ.</p>
      <p>«Οι ενδείξεις που συγκεντρώθηκαν (…) αφήνουν να εννοηθεί ότι ο Μικ Μαλβέινι ενδέχεται να διαδραμάτισε άμεσο ρόλο σε αυτή τη στρατηγική άσκησης πίεσης στην ουκρανική κυβέρνηση ώστε να αναμιχθεί στις αμερικανικές εκλογές του 2020 κατασκευάζοντας βλαπτικές πληροφορίες για τους πολιτικούς αντιπάλους του προέδρου Τραμπ, καθώς και στην προσπάθεια απόκρυψης αυτών των ενεργειών».</p>
      <h3>Μια δίκη του Τραμπ στη Γερουσία δεν θα οδηγούσε στην καθαίρεσή του</h3>
      <p>Στο μεταξύ, ο επικεφαλής των Ρεπουμπλικάνων στη Γερουσία, Μιτς ΜακΚόνελ, δήλωσε ότι δεν αναμένει πως μια ενδεχόμενη παραπομπή σε δίκη του προέδρου Ντόναλντ Τραμπ θα οδηγήσει στην καθαίρεσή του.</p>
      <p>«Αν γινόταν σήμερα, νομίζω ότι δεν υπάρχει αμφιβολία πως δεν θα οδηγούσε σε απομάκρυνση» του προέδρου από τα καθήκοντά του, είπε ο ΜακΚόνελ μιλώντας σε δημοσιογράφους. Πρόσθεσε ότι η διάρκεια μιας τέτοιας δίκης στη Γερουσία θα εξαρτηθεί από τον χρόνο που επιθυμούν να αφιερώσουν οι γερουσιαστές, πολλοί εκ των οποίων είναι υποψήφιοι για το χρίσμα των Δημοκρατικών ενόψει των προεδρικών εκλογών του 2020.</p>
      <p>Ο ΜακΚόνελ απέφυγε να απαντήσει στις επίμονες ερωτήσεις των δημοσιογράφων για την έρευνα που διεξάγεται στη Βουλή των Αντιπροσώπων σε βάρος του Τραμπ.</p>
      <p>Στην περίπτωση που η Βουλή εγκρίνει την παραπομπή του προέδρου, η επακόλουθη δίκη του θα γίνει στη Γερουσία, όπου χρειάζεται πλειοψηφία δύο τρίτων για να καθαιρεθεί ο πρόεδρος.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/05/world/ipa-antistrofi-metrisi-gia-tin-apoxorisi-apo-ti-symfonia-gia-to-klima-diethneis-antidraseis/"/>
        <a href="https://www.tovima.gr/2019/11/03/world/na-apokalyfthei-i-taytotita-tou-martyra-dimosiou-symferontos-zita-o-tramp/"/>
        <a href="https://www.tovima.gr/2019/11/03/world/tramp-prosklisi-ston-volontimir-zelenski/"/>
        <a href="https://www.tovima.gr/2019/10/31/world/parapompi-tramp-to-psifisma-perase-me-232-nai-kai-196-oxi/"/>
        <a href="https://www.tovima.gr/2019/10/29/world/ipa-arxisan-oi-katatheseis-kata-tou-tramp/"/>
        <a href="https://www.tovima.gr/2019/10/21/world/tramp-proapofasismeni-i-parapompi-mou-gia-to-zitima-tis-oukranias/"/>
        <a href="https://www.tovima.gr/2019/10/19/world/dimokratiko-komma-provadisma-mpainten-se-koursa-amfirropi/"/>
        <a href="https://www.tovima.gr/2019/10/09/world/mpainten-o-tramp-paraviase-ton-orko-tou-na-kathairethei/"/>
        <a href="https://www.tovima.gr/2019/10/09/world/i-symvouli-tou-tzimi-karter-ston-tramp-pes-tin-alitheia-etsi-gia-allagi/"/>
        <a href="https://www.tovima.gr/2019/10/08/world/kina-den-tha-anameixthoume-sta-esoterika-ton-ipa/"/>
        <a href="https://www.tovima.gr/2019/10/07/world/nea-sfodri-epithesi-tou-proin-dieythynti-tis-cia-kata-tramp-diaftheirei-thesmous-kai-nomous/"/>
        <a href="https://www.tovima.gr/2019/10/03/world/tramp-zita-apo-kina-kai-oukrania-ereyna-gia-tous-mpainten/"/>
        <a href="https://www.tovima.gr/2019/10/02/vimatv/ipa-strimogmenos-sti-gonia-deixnei-o-ntonalnt-tramp/"/>
        <a href="https://www.tovima.gr/2019/09/30/world/kievo-den-tha-dimosiopoiisei-ti-synomilia-zelenski-tramp/"/>
        <a href="https://www.tovima.gr/2019/09/30/world/tramp-apaitei-tet-a-tet-me-ton-martyra-pou-ton-katiggeile/"/>
      </related>
    </article>
  </body>
</html>