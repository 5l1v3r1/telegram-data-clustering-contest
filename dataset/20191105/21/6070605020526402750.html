<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/JxCat-ERC-CUP-independentista-Congres_0_2338566306.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T21:14:51+00:00"/>
    <meta property="og:title" content="JxCat demana a ERC i la CUP fer un únic grup independentista al Congrés"/>
    <meta property="og:description" content="La candidata, Laura Borràs, llança la proposta durant el debat electoral de TV3"/>
  </head>
  <body>
    <article>
      <h1>JxCat demana a ERC i la CUP fer un únic grup independentista al Congrés</h1>
      <h2>La candidata, Laura Borràs, llança la proposta durant el debat electoral de TV3</h2>
      <address>
        <time datetime="2019-11-05T21:14:51+00:00">05 Nov 2019, 21:14</time>
      </address>
      <p>Junts per Catalunya basa el seu missatge de campanya <a href="https://www.ara.cat/politica/JxCat-reivindica-Pedro-Sanchez-ERC_0_2335566615.html">en dues idees per intentar reunir vot independentista</a>, sobretot procedent d'ERC: la "unitat" i no investir Pedro Sánchez "a canvi de res". Durant el debat electoral de tots els candidats a TV3, la cap de llista, Laura Borràs, ha proposat als republicans i la CUP fer un únic grup a Madrid en tots els independentistes junts que, segons les enquestes, podria tenir entre 22 i 24 diputats, la meitat dels que es reparteixen a Catalunya a les eleccions del 10 de novembre (48). "Seria una veu inèdita al Congrés, unitària i que ja serà forta des d'ara", ha dit Borràs en la seva primera intervenció al debat. "Diguem al carrer que assumim la unitat i determinació al Congrés espanyol", ha dit. </p>
      <p>JxCat, en l'anterior campanya electoral, ja va demanar a Esquerra fer un front comú al Congrés dels Diputats, però ERC ho va declinar. Els republicans van optar per pactar una estratègia conjunta amb EH Bildu. </p>
      <p>En la seva primera intervenció, Borràs també ha criticat la presència de Vox, un partit d'extrema dreta. "Avui compartim espai de debat per primer cop amb un partit d'extrema dreta, el feixisme no se'l tolera, se'l combat", ha condemnat la cap de llista de JxCat, en presència del candidat de la formació de Santiago Abascal, Ignacio Garriga. La CUP també s'hi ha afegit, asseverant que en els països europeus la condició "sine qua non" per ser demòcrata és ser "antifeixista", una condició -ha dit- que no es dona en els partits estatals. </p>
      <figure>
        <a href="https://www.ara.cat/2019/11/05/imatges/candidats-director-TV3-comencar-debat_2338576407_67161980_1024x576.jpg">
          <img src="https://www.ara.cat/2019/11/05/imatges/candidats-director-TV3-comencar-debat_2338576407_67161980_1024x576.jpg"/>
        </a>
        <figcaption>Els candidats, amb el director de TV3, abans de començar el debat</figcaption>
      </figure>
      <p>La formació de Borràs va treure set diputats al Congrés dels Diputats, un 12,05% dels suports. Per llei, per tenir grup parlamentari, és necessari arribar al llindar del 15% a totes les demarcacions o tenir més de 15 diputats i JxCat només va superar aquesta fita a Girona (22,44%) i a Lleida (20,73%). A Tarragona va treure el 12,25% dels vots i a Barcelona el 10,13%. </p>
      <p>En el míting de dilluns a Lleida, JxCat va centrar esforços en això. Tant l'expresident Artur Mas com l'excap de l'executiu Carles Puigdemont van reclamar <a href="https://www.ara.cat/politica/eleccions-generals-10-novembre_0_2337966335.html">els suports ahir a Lleida</a> per poder fer grup propi al Congrés. " "Hi ha molta diferència entre tenir-ne i no tenir-ne", ha dit, pel que fa a recursos, temps d'intervenció [...]. "Això necessita vots i ens heu d'ajudar a tenir els vots necessaris", va dir Mas. Puigdemont hi va afegir una crítica a ERC i la CUP: "Entre els que van sobrats a les enquestes i els que segur que no tindran un grup parlamentari, voteu a JxCat".</p>
    </article>
  </body>
</html>