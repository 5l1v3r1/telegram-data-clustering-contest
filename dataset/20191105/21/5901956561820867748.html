<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/cistilka-za-harryja-in-meghan-244401"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T21:07:00+00:00"/>
    <meta property="og:title" content="Čistilka za Harryja in Meghan"/>
    <meta property="og:description" content="Britanska kraljeva družina išče pomočnico oziroma pomočnika čistilke, ki bi skrbel za red in čistočo v eni od palač Windsorjev, menda gre med drugim za kočo na posestvu Frogmore, kjer biva p..."/>
  </head>
  <body>
    <article>
      <h1>Čistilka za Harryja in Meghan</h1>
      <h2>Kraljeva družina ponuja prosto delovno mesto. Višine plače niso razkrili.</h2>
      <address><time datetime="2019-11-05T21:07:00+00:00">05 Nov 2019, 21:07</time> by <a rel="author">B. K. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/30/172980.jpg"/>
          <figcaption>GETTY IMAGESIzbrani kandidat bo skrbel tudi za goste in njihovo udobje na različnih zabavah in banketih. FOTO: GULIVER/GETTY IMAGES</figcaption>
        </figure>
        <figure>
          <img src="https://www.slovenskenovice.si/images/slike/2019/10/30/400944.jpg"/>
          <figcaption>Koča Frogmore, kjer bivata Meghan in Harry s sinom, stoji v Windsorju.</figcaption>
        </figure>
      </slideshow>
      <p>Britanska kraljeva družina išče pomočnico oziroma pomočnika čistilke, ki bi skrbel za red in čistočo v eni od palač Windsorjev, menda gre med drugim za kočo na posestvu Frogmore, kjer biva princ<b> Harry</b> z družino. Koliko je delo plačano, ne razkrivajo, bo pa izbrani kandidat lahko živel v palači v Windsorju, jedel hrano, ki jo za kraljeve pripravljajo najboljši kuharji, in na stroške kraljeve družine po potrebi tudi potoval.</p>
      <figure>
        <img src="https://www.slovenskenovice.si/images/slike/2019/10/30/400944.jpg"/>
        <figcaption>Koča Frogmore, kjer bivata Meghan in Harry s sinom, stoji v Windsorju.</figcaption>
      </figure>
      <p>Od kandidatov pričakujejo izjemno natančnost in učinkovitost, naloge pa bodo vsebovale »skrb za širok nabor notranjih prostorov in reči v njih, da bodo te predstavljene v svoji najlepši luči«. V palači Windsor obljubljajo tudi, da bo delo močno obogatilo življenjepis kandidatov, saj jim poleg dobrih referenc ponujajo tudi izpopolnjevanja in »izkušnje, ki jih bodo s kandidati delili eni najboljših v svojem poslu, ki so jim le najboljši rezultati dovolj dobri«. Izbrani srečnež bo skrbel tudi za goste in njihovo udobje na različnih zabavah, piknikih in banketih. Izkušnje niso pogoj, so zapisali v oglas za prosto delovno mesto, morajo pa imeti kandidati veselje do dela in si želeti napredovati ter se izpopolnjevati.<br/><br/>In kako najbolj uspešno do službe v kraljevi palači? »Bodite hitri, bodite popolni, bodite kratki,« potencialnim kandidatom svetuje <b>James Upsher</b>, ki je štiri leta delal kot pomočnik osebnega tajnika vojvode Yorškega ter zanj in njegovo družino tudi izbiral zaposlene različnih profilov. Upsher še svetuje, naj tisti, ki se prijavijo na delovno mesto, nikar ne razlagajo, da so si že kot otroci želeli delati v palači, da si želijo spoznati katerega od članov in podobno, dobro pa je, da izpostavijo svoje vezi z Veliko Britanijo in ljubezen do dežele.</p>
      <blockquote>Od kandidatov pričakujejo izjemno natančnost in učinkovitost, izkušnje pa niso pogoj.</blockquote>
      <p>»Na vsa prosta delovna mesta se prijavi ogromno ljudi, zato na razgovoru ne tratite po nepotrebnem časa tistega, ki vas intervjuva. Izpostavite svoje kompetence, odgovorite na vprašanja, a ne dolgovezite,« še dodaja Upsher. </p>
    </article>
  </body>
</html>