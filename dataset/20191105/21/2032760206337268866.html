<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88794"/>
    <meta property="og:site_name" content="Denník politika"/>
    <meta property="article:published_time" content="2019-11-05T21:35:06+00:00"/>
    <meta property="og:title" content="Predseda Európskej rady Donald Tusk sa nebude uchádzať o post prezidenta Poľska"/>
    <meta property="og:description" content="5.11.2019 (Webnoviny.sk) – Bývalý poľský premiér a súčasný predseda Európskej rady Donald Tusk, ktorý bude v jednej z dvoch najdôležitejších funkcií v rámci Európskej únie už len do konca novembra, sa v budúcoročných voľbách nebude uchádzať o funkciu poľského prezidenta. Oznámil to v utorok v rozhovore pre poľské médiá."/>
  </head>
  <body>
    <article>
      <h1>Predseda Európskej rady Donald Tusk sa nebude uchádzať o post prezidenta Poľska</h1>
      <address><time datetime="2019-11-05T21:35:06+00:00">05 Nov 2019, 21:35</time> by <a rel="author">Webnoviny</a></address>
      <p>5.11.2019 (Webnoviny.sk) – Bývalý poľský premiér a súčasný predseda Európskej rady Donald Tusk, ktorý bude v jednej z dvoch najdôležitejších funkcií v rámci Európskej únie už len do konca novembra, sa v budúcoročných voľbách nebude uchádzať o funkciu poľského prezidenta. Oznámil to v utorok v rozhovore pre poľské médiá.</p>
      <p>Mnohí Poliaci si práve s jeho prípadnou kandidatúrou spájali nádej, že sa aspoň v prezidentských voľbách, ktoré sa budú konať na jar budúceho roka, podarí poraziť súčasného prezidenta Andrzeja Dudu, ktorý je kandidátom vládnej strany Právo a spravodlivosť (PiS) a ktorý sa bude uchádzať o znovuzvolenie.</p>
      <p>Práve PiS už päť rokov suverénne dominuje poľskej politike, zatiaľ čo Tuskova pôvodná politická strana, Občianska platforma (PO), od jeho odchodu do Bruselu naopak viacmenej živorí.</p>
      <p>Pred nedávnymi októbrovými parlamentnými voľbami sa spojila do Občianskej koalície (KO) spolu s Nowoczesnou a Zelenými, napriek tomu však táto koalícia získala len 27,4 percenta hlasov v porovnaní so ziskom 43,6 percenta, na ktorý dosiahla PiS.</p>
      <p>Viac k témam: <a href="https://www.webnoviny.sk/tag/polsky-prezident/"><u>poľský prezident</u></a><br/>Zdroj: Webnoviny.sk – <a href="https://www.webnoviny.sk/predseda-europskej-rady-donald-tusk-sa-nebude-uchadzat-o-post-prezidenta-polska/"><u>Predseda Európskej rady Donald Tusk sa nebude uchádzať o post prezidenta Poľska</u></a> © SITA Všetky práva vyhradené.</p>
    </article>
  </body>
</html>