<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/88795"/>
    <meta property="og:site_name" content="Denník politika"/>
    <meta property="article:published_time" content="2019-11-05T21:35:06+00:00"/>
    <meta property="og:title" content="Slavia Praha v Lige majstrov zaskočila Barcelonu, zo slávneho Camp Nou si vezie bod"/>
    <meta property="og:description" content="5.11.2019 (Webnoviny.sk) – Futbalisti Slavie Praha nečakane získali bod po remíze 0:0 na trávniku slávneho FC Barcelona v utorkovom zápase štvrtého kola skupinovej fázy Ligy majstrov. Slavia získala druhý bod v prestížnej „milionárskej“ súťaži, ale zostala na poslednej štvrtej priečke v F-skupine. FC Barcelona je s 8 bodmi priebežne na čele."/>
  </head>
  <body>
    <article>
      <h1>Slavia Praha v Lige majstrov zaskočila Barcelonu, zo slávneho Camp Nou si vezie bod</h1>
      <address><time datetime="2019-11-05T21:35:06+00:00">05 Nov 2019, 21:35</time> by <a rel="author">Webnoviny</a></address>
      <p>5.11.2019 (Webnoviny.sk) – Futbalisti Slavie Praha nečakane získali bod po remíze 0:0 na trávniku slávneho FC Barcelona v utorkovom zápase štvrtého kola skupinovej fázy Ligy majstrov. Slavia získala druhý bod v prestížnej „milionárskej“ súťaži, ale zostala na poslednej štvrtej priečke v F-skupine. FC Barcelona je s 8 bodmi priebežne na čele.</p>
      <p>Na Camp Nou sa český majster úspešne ubránil ofenzíve španielskeho šampióna, ktorý prestrieľal hostí v pokusoch na bránku 6:0. Ani jedna lopta však neskončila za chrbtom skvelého Ondřeja Kolářa.</p>
      <p>Najväčšiu šancu domácich mal po polhodine hry Lionel Messi. Strelu argentínskeho lídra FCB zastavilo brvno. „Blaugranas“ naďalej ťahajú v Lige majstrov na domácom štadióne obdivuhodnú sériu. Od septembra 2013 neprehrali pred vlastnými fanúšikmi už 34 zápasov po sebe, aktuálne pridali štvrtú remízu.</p>
      <h3>Liga majstrov 2019/2020</h3>
      <p>4. kolo skupinovej fázy – utorok</p>
      <p>F-skupina:<br/><b>FC Barcelona (Šp.) – Slavia Praha (ČR) 0:0</b></p>
      <p>Viac k témam: <a href="https://www.webnoviny.sk/tag/liga-majstrov/"><u>Liga majstrov</u></a><br/>Zdroj: Webnoviny.sk – <a href="https://www.webnoviny.sk/slavia-praha-v-lige-majstrov-zaskocila-barcelonu-zo-slavneho-camp-nou-si-vezie-bod/"><u>Slavia Praha v Lige majstrov zaskočila Barcelonu, zo slávneho Camp Nou si vezie bod</u></a> © SITA Všetky práva vyhradené.</p>
    </article>
  </body>
</html>