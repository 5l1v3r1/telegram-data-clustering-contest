<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/merkel-izdade-golyama-tayna-svrzana-s-minaloto_news707586.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T21:58:00+00:00"/>
    <meta property="og:title" content="Меркел издаде голяма тайна, свързана с миналото ѝ"/>
    <meta property="og:description" content="Когато е била гражданка на комунистическа Източна Германия, е мечтаела да посети Скалистите планини в САЩ и да слуша Брус Спрингстийн"/>
  </head>
  <body>
    <article>
      <h1>Меркел издаде голяма тайна, свързана с миналото ѝ</h1>
      <h2>Когато е била гражданка на комунистическа Източна Германия, е мечтаела да посети Скалистите планини в САЩ и да слуша Брус Спрингстийн</h2>
      <address>
        <time datetime="2019-11-05T21:58:00+00:00">05 Nov 2019, 21:58</time>
      </address>
      <p>https://blitz.bg/svyat/merkel-izdade-golyama-tayna-svrzana-s-minaloto_news707586.html Blitz.bg</p>
      <figure>
        <img src="https://static.blitz.bg/documents/thumbnails/730/201406/20140605.oavmezpnnj.jpg"/>
        <figcaption>Ангела Меркел</figcaption>
      </figure>
      <p><b>Германският канцлер Ангела Меркел заяви, 30 години след падането на Берлинската стена, че когато е била гражданка на комунистическа Източна Германия, е мечтаела да посети Скалистите планини в САЩ и да слуша Брус Спрингстийн, предаде Франс прес.</b><br/><br/>Ако Берлинската стена не беше паднала преди 30 години и Източна Германия празнуваше 70-ата си годишнина, "Вие каква щяхте да станете?", отправи въпрос към Меркел германското издание "Шпигел". "Със сигурност нямаше да се срещнем" с вас, отговори тя.<br/><br/>Германският канцлер е израснала в източната провинция Бранденбург, която бе част от Германската демократична република.<br/><br/>"В крайна сметка щях да реализирам мечтата си: в ГДР жените се пенсионираха на 60-годишна възраст", каза Меркел, която сега е на 65 години. "Така че щях да си взема паспорта преди пет години и да отпътувам за Америка. В ГДР пенсионерите разполагаха със свободата да пътуват - на тези, които вече не са полезни като социалистически работници, им се позволяваше да излизат" от страната, обясни тя.<br/><br/>"Да видя Скалистите планини, да обикалям с автомобил и да слушам Брус Спрингстийн - това ми беше мечтата", довери Меркел, споделяйки, че винаги е била привличана от размерите, разнообразието и културата на Съединените щати.<br/><br/>Американската звезда Брус Спрингстийн бе любимец на източногерманската младеж и през 1988 г. стана един от малкото западни певци, изнесли концерт в Източен Берлин, отбелязва Франс прес.</p>
    </article>
  </body>
</html>