<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Cs-PP-Vox-TV3-intervindran_0_2338566354.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T21:50:25+00:00"/>
    <meta property="og:title" content="Cs, PP i Vox carreguen contra TV3 en el debat i avisen que la intervindran si governen"/>
    <meta property="og:description" content="Arrimadas aposta per aplicar el 155 de manera immediata i cessar el director"/>
  </head>
  <body>
    <article>
      <h1>Cs, PP i Vox carreguen contra TV3 en el debat i avisen que la intervindran si governen</h1>
      <h2>Arrimadas aposta per aplicar el 155 de manera immediata i cessar el director</h2>
      <address>
        <time datetime="2019-11-05T21:50:25+00:00">05 Nov 2019, 21:50</time>
      </address>
      <p>Contra TV3. Així han arrencat Cs, PP i Vox el debat electoral organitzat per la televisió catalana. La candidata taronja, Inés Arrimadas, ha criticat que és una "maquinària de propaganda" i ha exigit la dimissió del director, Vicent Sanchis, que era precisament qui moderava el debat. "Vostè no se'n va ni amb aigua calenta", li ha dit Arrimadas al periodista. Ha afegit que, si governa el seu partit -cosa que les enquestes veuen difícil-, tornaran a aplicar l'article 155 i "el primer" que faran serà cessar a Sanchis. El director de la televisió pública catalana no ha volgut entrar en la polèmica: "No li puc contestar perquè no em presento a les eleccions". Malgrat això, ha donat les gràcies pels "suggeriments". </p>
      <p>La candidata del PP, Cayetana Álvarez de Toledo, ha començat en la mateixa línia, centrant els seus atacs contra TV3: "No han construït una nació, han construït una secta", ha etzibat. Segons ella, el canal propaga "un profund odi a Espanya" i ha assegurat que havia contemplat no acudir al debat, però finalment sí que ho ha fet. "Per respecte democràtic als catalans". Tant Arrimadas com Álvarez de Toledo han criticat durant el debat i també a Twitter la presència de llaços grocs a les instal·lacions de TV3. </p>
      <figure>
        <iframe data-src="https://twitter.com/cayetanaAT/status/1191805841965551616?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/InesArrimadas/status/1191805233770500096?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Vox ha fet el mateix. Ignacio Garriga ha considerat que TV3 va ser peça clau del "cop d'estat" d'octubre de 2017 i ha dit que, si el seu partit forma part del proper govern espanyol, "intervindran" la televisió. De fet, ha carregat contra taronges i populars per no haver-ho fet quan ja es va aplicar el 155. </p>
    </article>
  </body>
</html>