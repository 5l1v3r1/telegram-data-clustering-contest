<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/engelli-hayvanlar-icin-protez-yurutec-yapan-mehmet-ogretmen-ile-tanisin-888862"/>
    <meta property="og:site_name" content="Onedio"/>
    <meta property="article:published_time" content="2019-11-05T21:12:22+00:00"/>
    <meta property="og:title" content="Engelli Hayvanlar İçin Protez Yürüteç Yapan Mehmet Öğretmen ile Tanışın!"/>
    <meta property="og:description" content="İzmir'in Güzelbahçe ilçesinde bir ilkokulda öğretmenlik yapan Mehmet Tanrıverdi, öğrencileriyle birlikte başlattığı 'Engelli Hayvanlar İçin Protez Pro..."/>
  </head>
  <body>
    <article>
      <h1>Engelli Hayvanlar İçin Protez Yürüteç Yapan Mehmet Öğretmen ile Tanışın!</h1>
      <address><time datetime="2019-11-05T21:12:22+00:00">05 Nov 2019, 21:12</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4><a href="https://onedio.com/etiket/izmir/501c4904cc161f8ec13422a9">İzmir</a>'in Güzelbahçe ilçesinde bir ilkokulda öğretmenlik yapan Mehmet Tanrıverdi, öğrencileriyle birlikte başlattığı 'Engelli Hayvanlar İçin Protez Projesi' ile, şimdiye kadar iki sakat hayvan için protez yürüteç üretti.</h4>
      <h3>İki köpek için yürüteç yaptı</h3>
      <figure>
        <img src="https://img-s2.onedio.com/id-5dc1dfde42a380814f9d9fc9/rev-0/w-500/s-fa7e8798ae55c83a520bd5eb10f23218f42ba602.jpg"/>
        <figcaption>AA'nın haberine göre, <a href="https://onedio.com/etiket/izmir/501c4904cc161f8ec13422a9">İzmir</a> Güzelbahçe Ali Bayırlar İlkokulu'nda görev yapan Mehmet Tanrıverdi, öğrencileriyle birlikte sakat hayvanlar için bir sosyal sorumluluk projesi başlattı.<br/>Tanrıverdi, Engelli Hayvanlar İçin Protez Projesi adlı proje kapsamında, öğrenciler, okul müdürü ve arkadaşlarının yardımıyla şimdiye kadar iki köpek için protez yürüteç yaptı.</figcaption>
      </figure>
      <h3>'Maliyetli bir iş değil'</h3>
      <figure>
        <img src="https://img-s2.onedio.com/id-5dc1e03d26c4b6b0583d81f5/rev-0/w-500/s-70eae8f8567642e76ac6ca022bc893199f3f2543.jpg"/>
      </figure>
      <p>Yaklaşık 6 yıl önce, bir aracın çarptığı köpeği veterinere götürdüğünü ve bu olayın kendisini çok etkilediğini söyleyen Tanrıverdi, şöyle konuştu:</p>
      <blockquote>''Sakat kalan hayvanlar için yürüteç yapmaya karar verdik ve öğrencilerimizle bir proje hazırladık. İlçe Milli Eğitim Müdürü Öznur Çetin de bize destek oldu. Aynı zamanda çocuklara örnek olmayı amaçladım. Maliyetli bir iş değil. Yurt dışında buna benzer yürüteçlerin bin 200 avro olduğunu söylediler. Yürüteci 50-60 liraya mal ettik. Tabii ki basit bir iş değil. Bir arkadaşımız çizimleri yaptı, başka biri de bunun için fabrikasını açtı. Her hafta sakat bir hayvana protez ayak yapmak istiyoruz.''</blockquote>
      <h3>'Emeği geçenlere teşekkür ederiz'</h3>
      <figure>
        <img src="https://img-s1.onedio.com/id-5dc1e01989b9b0ee57979608/rev-0/w-500/s-26425f22981d8ac586422eea1cefe356a7303b98.jpg"/>
      </figure>
      <p>Tanrıverdi ve arkadaşları tarafından yapılan protez yürüteç ile tekrar yürüyebilen Fıstık adlı köpeğin sahibi Ümit İlidi, yürümekte zorlanan Fıstık'ı bir hayvan barınağından aldığını belirterek şunları söyledi:</p>
      <blockquote>''Köpeğim, bir bacağı eksik olduğu için çabuk yoruluyordu. Şimdi protez yürüteçle uzun süre yürüyebilecek. Bunun için çok mutluyum. İnsanın vicdanını rahatlatan bir çalışma oldu. Emeği geçenlere teşekkür ederiz.''</blockquote>
      <h3>İlçe Milli Eğitim Müdürü: 'Mehmet hocanın çalışmasını duyunca hemen bunu geliştirmemiz gerektiğini söyledim'</h3>
      <figure>
        <img src="https://img-s2.onedio.com/id-5dc1dfeaac5f0b54578743b7/rev-0/w-500/s-16c079fcd36e75f93e9bd22786a85d93b9085901.jpg"/>
      </figure>
      <p>İlçe Milli Eğitim Müdürü Öznur Çetin de hayvanların çok değerli ve özel varlıklar olduğuna işaret ederek şu ifadeleri kullandı:</p>
      <blockquote>"Mehmet hocanın çalışmasını duyunca hemen bunu geliştirmemiz gerektiğini söyledim. Birlikte fabrikaya gittik ve orada yürüteçleri hazırladık. Kendimi bu anlamda çok şanslı hissediyorum."</blockquote>
    </article>
  </body>
</html>