<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814190.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T21:33:00+00:00"/>
    <meta property="og:title" content="ظریف به اروپا: به تعهداتتان پایبند باشید"/>
    <meta property="og:description" content="به گزارش فارس، «محمد جواد ظریف»، وزیر امور خارجه ایران امروز سه‌شنبه پیامی خطاب به کشورهای اروپایی در خصوص چهارمین گام ایران برای کاستن از تعهدات خود ذیل برجام منتشر کرده است. "/>
  </head>
  <body>
    <article>
      <h1>ظریف به اروپا: به تعهداتتان پایبند باشید</h1>
      <address>
        <time datetime="2019-11-05T21:33:00+00:00">05 Nov 2019, 21:33</time>
      </address>
      <p>وزیر خارجه ایران روز سه‌شنبه درباره تصمیم تهران برای برداشتن چهارمین گام در جهت کاستن از تعهدات خود ذیل برجام پیامی را منتشر کرد.</p>
      <p>به گزارش فارس، «محمد جواد ظریف»، وزیر امور خارجه ایران امروز سه‌شنبه پیامی خطاب به کشورهای اروپایی در خصوص چهارمین گام ایران برای کاستن از تعهدات خود ذیل برجام منتشر کرده است. </p>
      <p>آقای ظریف در این پیام که در صفحه توئیتر خودش منتشر کرده عکسی از یک مصاحبه «مایک پامپئو»، وزیر خارجه آمریکا در نوامبر سال گذشته منتشر شده و یادآوری کرده که او باعث شده «دونالد ترامپ»، رئیس‌جمهور آمریکا درباره تصمیم‌گیری در خصوص خروج از برجام تصمیم اشتباه بگیرد.</p>
      <p>پامپئو در آن مصاحبه که روز ۴ نوامبر سال ۲۰۱۸ با شبکه خبری سی‌بی‌اس‌ انجام داده در پاسخ به سوالی درباره اینکه اگر بعد از خروج آمریکا از برجام ایران هم از این توافق خارج شود برنامه آمریکا چیست، می‌گوید: «ما اطمینان داریم که ایرانی‌ها این تصمیم را نخواهند گرفت.»</p>
      <p>ظریف امروز سه‌شنبه در توئیتر نوشت: «پاسخ‌های ما به تروریسم اقتصادی و اخاذی‌های آمریکا عکس آن چیزی است که دونالد ترامپ وادار شد به آن باور داشته باشد. چهارمین گام ما برای معلق کردن یکی از مفاد برجام در بند ۳۶ این توافق چاره‌ای است که برای نقض تعهدات از سوی آمریکا و سه کشور اروپایی پیش‌بینی شده است. راه حل ساده برای اتحادیه اروپا و سه کشور اروپایی این است: به تعهداتتان پایبند باشید و ما تغییر رویه می‌دهیم.»</p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>دولت آمریکا در تازه‌ترین اقدام تحریک‌آمیز دوشنبه اعلام کرد نام ۹ فرد از مقام‌های ارشد ایران و یک نهاد را به فهرست تحریمی این کشور علیه ایران اضافه کرده است. </p>
      <p> ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. </p>
      <p>جمهوری اسلامی ایران تا کنون در سه گام گام از تعهدات خود کاسته و اعلام کرده گام چهارم در این راستا را از فردا (چهارشنبه) برخواهد داشت و تزریق گاز به سانتریفیوژهای نصب‌شده در تأسیسات زیرزمینی فردو را آغاز می‌کند. بر اساس برجام، این تأسیسات قرار بود به مرکز تحقیق و توسعه و تولید ایزوتوپ‌های پایدار بدل شود.</p>
    </article>
  </body>
</html>