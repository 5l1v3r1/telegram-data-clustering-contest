<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/cultura/Mor-actor-italia-Omero-Antonutti_0_2338566351.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T21:01:24+00:00"/>
    <meta property="og:title" content="Mor l'actor italià Omero Antonutti als 84 anys"/>
    <meta property="og:description" content="Va participar en pel·lícules com 'El sur', de Víctor Erice, i 'Padre padrone', dels germans Taviani"/>
  </head>
  <body>
    <article>
      <h1>Mor l'actor italià Omero Antonutti als 84 anys</h1>
      <h2>Va participar en pel·lícules com 'El sur', de Víctor Erice, i 'Padre padrone', dels germans Taviani</h2>
      <address>
        <time datetime="2019-11-05T21:01:24+00:00">05 Nov 2019, 21:01</time>
      </address>
      <p>L'actor italià Omero Antonutti, que va treballar amb cineastes com Víctor Erice, Carlos Saura i els germans Taviani, ha mort aquest dimarts als 84 anys en un hospital d'Udine (Itàlia) a causa d'un càncer.</p>
      <p>Antonutti, nascut a Basiliano el 3 d'agost de 1935, va debutar en el cinema amb un petit paper a la pel·lícula <i>Els plaers de la nit</i>, protagonitzada per Vittorio Gassman i Gina Lollobrigida, però la seva carrera com a intèrpret no va començar a consolidar-se fins als anys 70, primer amb rols secundaris a films com <i>La dona de diumenge</i> (1975), de Luigi Comencini, on compartia repartiment amb Marcello Mastroianni, Jacqueline Bisset i Jean-Louis Trintignant, i després amb papers protagonistes com el de <i>Padre padrone</i> (1977), dels germans Taviani. Aquesta pel·lícula va consagrar Antonutti com a gran actor, i els Taviani van tornar a comptar amb ell per a <i>La nit de Sant Llorenç</i> (1982) i <i>Kaos</i> (1984).</p>
      <p>Paral·lelament, Antonutti també va treballar amb cineastes espanyols com Víctor Erice, que va confiar en la seva contenció interpretativa per construir el personatge protagonista d'<i> El sur</i> (1983). Tres anys abans Antonio Drove havia comptat amb ell per fer de Savolta a l'adaptació cinematogràfica de la novel·la<i> La verdad sobre el caso Savolta</i> d'Eduardo Mendoza. Antonutti també va treballar per a Carlos Saura a <i>El Dorado</i> (1988), per a Javier Rebollo a <i>Golfo de Vizcaya</i> (1985) i per a Pedro Olea a<i> El maestro de esgrima</i> (1992), entre d'altres.</p>
    </article>
  </body>
</html>