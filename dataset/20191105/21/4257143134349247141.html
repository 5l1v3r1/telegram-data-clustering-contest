<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/napinfo/2019/11/05/nagyon-fontos-vakcina-kerul-a-boltokba-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-05T21:00:00+00:00"/>
    <meta property="og:title" content="Nagyon fontos vakcina kerül a boltokba - a nap hírei"/>
    <meta property="og:description" content="Megalakult az új összetételű Fővárosi Közgyűlés; igazságtalannak tartja a leköszönő Európai Bizottság uniós költségvetési javaslatát a miniszterelnök; jövő hétvégén már a patikákban lesz a megvásárolható, influenza elleni oltóanyag. Az InfoRádió legfontosabb keddi hírei."/>
  </head>
  <body>
    <article>
      <h1>Nagyon fontos vakcina kerül a boltokba - a nap hírei</h1>
      <address><time datetime="2019-11-05T21:00:00+00:00">05 Nov 2019, 21:00</time> by <a rel="author">Infostart</a></address>
      <h3>Megalakult az új összetételű Fővárosi Közgyűlés; igazságtalannak tartja a leköszönő Európai Bizottság uniós költségvetési javaslatát a miniszterelnök; jövő hétvégén már a patikákban lesz a megvásárolható, influenza elleni oltóanyag. Az InfoRádió legfontosabb keddi hírei.</h3>
      <p>Megalakult az új összetételű Fővárosi Közgyűlés, a főpolgármester tíz alapértékről beszélt. Ezek között szerepel egyebek mellett, hogy a lakhatást alapvető jognak tekintik, kiveszik részüket a klímaváltozás elleni küzdelemből, a fővárosaik véleményét minden fontos kérdésben kikérik. A közgyűlés kezdeményezi az Egészséges Budapest Program továbbfejlesztését, meghosszabbította a Római parton a változtatási tilalmat, és döntött arról, hogy a Ligetben nem kezdődhetnek új építkezések.</p>
      <p>Az egészségügyi fejlesztések, a 14 éven aluliak ingyenes BKV-használata és a Liget-projekt kérdését akarja felvetni a főpolgármester a szerdai kormányülésen, amelyre meghívást kapott. Karácsony Gergely az InfoRádió Aréna című műsorában beszélt arról is, hogy érdemi alternatívát kell biztosítani az autózásnak a városban. A főpolgármester kitért még arra, hogy a pesti és a budai alsó rakpartot már rövid távon zöldítené és hétvégenként lezárná a forgalom elől.</p>
      <p>A miniszterelnök szerint igazságtalan az a javaslat, amelyet a távozó Európai Bizottság készített az Európai Unió következő költségvetéséről. Orbán Viktor Prágában a V4 országok miniszterelnökeivel tartott egyeztetés után úgy fogalmazott: az a tervezet, amelyet ma Európa-szerte vitatnak, a most távozó bizottság javaslata, és annak minden hibáját magán hordozza.</p>
      <p>Az elektronikus fizetési lehetőségek bővítéséről, kiterjesztéséről tárgyalt egyebek között a Nemzeti Versenyképességi Tanács. Varga Mihály pénzügyminiszter szerint a javaslatok a készpénzhasználat visszaszorítását célozzák.</p>
      <p>Kikerülhet a felsőoktatási felvételi követelmények közül a középfokú nyelvvizsga. Ezt javasolja az Innovációs és Technológiai Minisztérium a kormánynak, amely várhatóan szerdán dönt az ügyben.</p>
      <p>Jövő hét végén már a patikákban lesz a megvásárolható influenza elleni oltóanyag, az ingyenes vakcina pedig már elérhető a háziorvosoknál. Horváth Ildikó egészségügyi államtitkár elmondta, hogy még nincs járvány az országban, így mostanában érdemes kérni az oltást, amelynek beadása után két hét alatt alakul ki a védettség.</p>
      <p>Újabb két kínai városból indul közvetlen repülőjárat Budapestre. A külgazdasági és külügyminiszter ezt azután jelentette be Sanghajban, hogy tárgyalt a China Eastern kínai légitársaság elnökével, valamint tartományi vezetőkkel. A tárcavezető bejelentette azt is, hogy a Huawei kínai telekommunikációs óriásvállalat közreműködésével épül ki Magyarországon az ötödik generációs hálózat.</p>
      <p>Bodor Ádám és Czakó Gábor írók nyerték el a Nemzet Művésze díjat. A Magyar Művészeti Akadémia kezdeményezésére öt évvel ezelőtt alapított elismerést a Pesti Vigadóban adták át.</p>
    </article>
  </body>
</html>