<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/fiolinsalg-ga-millionskatt---betaler-med-glede/71784274"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T21:19:15+00:00"/>
    <meta property="og:title" content="Fiolinsalg ga millionskatt: - Betaler med glede"/>
    <meta property="og:description" content="Arve Tellefsen måtte ut med 21 millioner i skatt i fjor. Det gjør ingenting, så lenge han kan spille fiolin."/>
  </head>
  <body>
    <article>
      <h1>Fiolinsalg ga millionskatt: - Betaler med glede</h1>
      <h2>Arve Tellefsen måtte ut med 21 millioner i skatt i fjor. Det gjør ingenting, så lenge han kan spille fiolin.</h2>
      <address><time datetime="2019-11-05T21:19:15+00:00">05 Nov 2019, 21:19</time> by <a rel="author">Johannes Fjeld</a></address>
      <p>I fjor skrev Dagbladet at musiker Arve Tellefsen hadde solgt en fiolin med fortjeneste på nesten 80 millioner kroner. Det førte til at den folkekjære fiolinisten sto oppført med svimlende 84 millioner kroner i inntekt i skattelistene for inntektsåret 2017, og en formue på 90 millioner.</p>
      <p>I år er Tellefsens formue «bare» 62 millioner kroner. Pengene har han imidlertid ikke brukt på nye instrumenter.</p>
      <p>- Jeg har ikke kjøpt noen kostbar fiolin, nei. Jeg har masse fioliner, men ingen i den klassen der, sier Arve Tellefsen til Dagbladet.</p>
      <p>
        <b>Årsaken til formuesnedgangen er ifølge Tellefsen at han måtte betale hele 21 millioner kroner i skatt i fjor, som følge av millionsalget.</b>
      </p>
      <p>- Jeg betalte en klekkelig inntektsskatt i fjor - og det er helt greit! Jeg betaler skatt med glede, jeg. Der røyk det atskillige millioner, men det er ikke noe problem. Så lenge jeg har råd til å betale skatt, er det greit, sier han.</p>
      <h3>- Har en plan</h3>
      <p>«Millionfiolinen» er en Guarnerius fra 1700-tallet. Den er bygget av fiolinmakeren Giuseppe Guarneri del Gesù.</p>
      <p>Tellefsen spiller fortsatt på den - hver dag. Etter avtale med den anonyme kjøperen får han nemlig beholde den livet ut, selv om han ikke lenger eier den.</p>
      <p>- Hver dag i fire-fem timer. Og det er den jeg bruker på konserter. Den er en ren fornøyelse å spille på. Jeg synes det er veldig artig å spille fiolin, vet du - og særlig på et godt instrument.</p>
      <p>Selv etter millionskatten, satt Tellefsen igjen med flere titalls millioner i fortjeneste fra fiolinsalget. Han er kryptisk når han snakker om hva han planlegger å gjøre med dem.</p>
      <p>- Jeg har en plan, men jeg har ikke noe spesielt lyst til å utbasunere den, sier han.</p>
      <p>
        <i>- Hvordan forandrer livet seg når man plutselig får 60 millioner ekstra i sparegrisen?</i>
      </p>
      <p><i>-</i> Å ha en såpass god økonomi gir selvfølgelig en trygghet på mange måter. Det høres kanskje flåsete ut, men jeg har klart meg veldig bra økonomisk hele livet, og likevel lever jeg akkurat som jeg har gjort før. Det er en ingen særlig forskjell. Det er klart, jeg ser at jeg har vært heldig. Det er jeg takknemlig for.</p>
      <h3>Trange kår</h3>
      <p>Slik har det imidlertid ikke alltid vært, forteller han.</p>
      <p>- Jeg vokste opp i trange kår, så jeg veit hvordan det er også.</p>
      <p>
        <i>- Ingen rikmannsnykker eller dyre vaner du har lagt deg til?</i>
      </p>
      <p>- Noen vil si at jeg har dyre vaner. Jeg lever godt, sammen med min familie. Vi har det bra.</p>
      <p>
        <i>- Og de som ville sagt at du har dyre vaner, hva ville de pekt på?</i>
      </p>
      <p>- Vi kan jo reise på ferier som kanskje ikke alle har råd til. Penger gir muligheter, blant annet til å reise. Men jeg er fortsatt mest glad i spille fiolin. Kona mi jobber, og barna våre går på skole. Det er ikke noen særlig forskjell på det livet vi har nå, og det vi hadde før. Vi lever akkurat likedan.</p>
      <p>Fiolinen kjøpte han i 1970, for én million kroner. For å få råd til det, måtte han ta opp lån.</p>
      <p>- Det lånet tok det meg 20-25 år å betale tilbake, sier han.</p>
      <p>Noen flere milliongevinster blir det imidlertid neppe.</p>
      <p>- Jeg har bare én fiolin i den klassen der. Men jeg har masse andre fioliner som jeg øver på!</p>
      <h3>Søk i skattelistene</h3>
      <p>For å søke i <a href="https://www.skatteetaten.no/skjema/sok-i-skattelistene/">skattelistene</a> må du være 16 år og være logget inn. Du kan se på skattelisteopplysninger for inntil 500 personer per kalendermåned. Når du søker etter en person, får du opp en treffliste med personer som passer til søkeopplysningene.</p>
      <p>Det telles som en visning når du klikker på en enkeltperson. Da skattelistene for inntektsåret 2014 ble lagt ut, kunne alle for første gang få vite hvem som hadde søkt i skattelistene deres. Dette gjelder fortsatt; når du har logget seg inn, kan du klikke på søkestatistikk og se informasjon om hvem som har søkt på deg.</p>
      <p>Listen over hvem som har søkt og sett dine opplysninger oppdateres en gang i timen, ifølge Skatteetaten.</p>
      <h3>Sjekk din kommune</h3>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>