<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/ladri-gattina-1.4871517"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T21:17:32+00:00"/>
    <meta property="og:title" content="Bentivoglio, appello ai ladri. &quot;Restituiteci la nostra gattina&quot;"/>
    <meta property="og:description" content="La rabbia di Miriana Perazzini: &quot;Non si sono accontentati di soldi e gioielli, ma hanno portato via anche la piccola Caterina&quot;"/>
  </head>
  <body>
    <article>
      <h1>Bentivoglio, appello ai ladri. "Restituiteci la nostra gattina"</h1>
      <h2>La rabbia di Miriana Perazzini: "Non si sono accontentati di soldi e gioielli, ma hanno portato via anche la piccola Caterina"</h2>
      <address><time datetime="2019-11-05T21:17:32+00:00">05 Nov 2019, 21:17</time> by <a rel="author">MATTEO RADOGNA</a></address>
      <p>Bentivoglio (Bologna), 6 novembre 2019 - <b>Sono saliti sul tetto e si sono introdotti da un lucernario, poi hanno cercato gioielli e anelli d’oro</b>. I ladri, però, non si sono accontentati del bottino e hanno rubato qualcosa di più prezioso per i padroni di casa: <b>la gatta di un anno, Caterina, di razza bengala</b>. È accaduto l’altra mattina, a <b>Bentivoglio</b>, dopo che <b>Miriana Perazzini</b> e il figlio di 18 anni sono usciti di casa, lei per il lavoro e lui per la scuola. <br/>I ladri hanno atteso che i due si assentassero e sono entrati in azione. Dopo essersi introdotti dal tetto hanno trovato la terza chiave di riserva, poi, conclusa la razzia, sono usciti con la gatta e i gioielli.</p>
      <p>Al ritorno i padroni di casa, mamma e figlio, non hanno più trovato la loro amata Caterina. È così, oltre a denunciare il furto alla stazione dei <b>carabinieri di Bentivoglio</b>, i due hanno diramato tramite il veterinario di fiducia una comunicazione a tutte le strutture sanitarie per animali, nel caso qualcuno si presenti con il felino rapito.</p>
      <p>I ladri, probabilmente, si sono accorti che la gatta era di razza (circa mille euro il valore) e l’hanno portata via come un qualsiasi oggetto. Di sicuro l’animale non è scappato perché "non si è mai avventurata – sottolinea Perazzini – fuori dalla porta di casa: ha sempre avuto paura di uscire". <br/>La donna è arrabbiata: "Sono ladri e rubano soldi e gioielli. <b>A noi hanno portato via oltre 2mila euro di preziosi</b>, ma non capisco il rapimento della nostra gatta. Mio figlio era molto affezionato e la notte non riesce più a dormire<b>.</b> Spera sempre che i ladri ce la restituiscano. <b>La cattiveria davvero non conosce limiti.</b> I malviventi si sono spinti oltre, ma credo sempre in un ravvedimento".</p>
      <p>Madre e figlio hanno lasciato <b>un post su Facebook</b> che ha raccolto centinaia di adesioni: "Ho lasciato il mio cellulare (346.0778845) per chi avesse notizie della nostra gatta. Ha un microchip come tutti gli animali registrati e non è facile farla sparire così nel nulla". <br/>Secondo Perazzini i ladri stavano tenendo d’occhio la loro casa: "Si sono appostati fuori, in attesa che ci assentassimo come tutte le famiglie. Dovevano essere nel giardino, pronti a entrare in azione. Mi hanno rubato fedi, collane, soprattutto l’oro. Televisione, computer e e altre cose di valore non hanno, invece, destato il loro interesse. I gioielli erano regali e rappresentavano ricordi della mia vita. Non importa, comunque, perché il furto più grande è stato quello di Caterina".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>