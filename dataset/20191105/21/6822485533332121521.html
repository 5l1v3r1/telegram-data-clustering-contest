<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814192.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T21:53:00+00:00"/>
    <meta property="og:title" content="احضار سرپرست کارکنان کاخ سفید برای ادای شهادت"/>
    <meta property="og:description" content="به گزارش فارس، کمیته‌های مجلس نمایندگان آمریکا از «میک مولوینی» سرپرست کارکنان کاخ‌سفید درخواست کرد تا در مجلس نمایندگان آمریکا حضور یافته و درباره آغاز تحقیقات استیضاح «دونالد ترامپ» رئیس جمهور این کشور ادای شهادت کند."/>
  </head>
  <body>
    <article>
      <h1>احضار سرپرست کارکنان کاخ سفید برای ادای شهادت</h1>
      <address>
        <time datetime="2019-11-05T21:53:00+00:00">05 Nov 2019, 21:53</time>
      </address>
      <p>مجلس نمایندگان آمریکا روز سه‌شنبه سرپرست کارکنان کاخ سفید را برای ادای شهادت درباره آغاز تحقیقات استیضاح رئیس جمهور این کشور احضار کرد.</p>
      <p>به گزارش فارس، کمیته‌های مجلس نمایندگان آمریکا از «میک مولوینی» سرپرست کارکنان کاخ‌سفید درخواست کرد تا در مجلس نمایندگان آمریکا حضور یافته و درباره آغاز تحقیقات استیضاح «دونالد ترامپ» رئیس جمهور این کشور ادای شهادت کند.</p>
      <p>مجلس نمایندگان آمریکا روز پنجشنبه با تصویب قطعنامه‌ای که در آن مراحل بعدی تحقیقات استیضاح از ترامپ مشخص شده به این تحقیقات رسمیت بخشید. قانونگذاران آمریکایی با ۲۳۲ رأی موافق در برابر ۱۹۶ رأی مخالف این قطعنامه را به تصویب رساندند. هیچ نماینده جمهوری‌خواهی از این قطعنامه حمایت نکرده است. از میان مخالفان، ۱۹۴ نفر جمهوری‌خواه و ۲ نفر دموکرات بوده‌اند. (جزئیات بیشتر)</p>
      <p>تصویب این قطعنامه به معنی کلید زدن  استیضاح علیه ترامپ نیست، هر چند ممکن است به آن مرحله ختم شود.  این قطعنامه در واقع، صرفاً به تحقیقاتی که از قبل درباره استیضاح ترامپ آغاز شده بود رسمیت می‌بخشد و مراحل بعدی پیشبرد این تحقیقات را مشخص می‌کند. </p>
      <p>در آمریکا، رئیس‌جمهور ترامپ به تحت فشار قرار دادن رئیس‌جمهور اوکراین برای انجام تحقیقات فساد علیه «جو بایدن»، یکی از نامزدهای بالقوه حزب دموکرات در انتخابات ریاست‌جمهوری ۲۰۲۰ آمریکا متهم شده است. </p>
      <p>در صورتی که تحقیقات استیضاح، سرانجام به مرحله‌ای ختم شود که در آن مجلس نمایندگان آمریکا به استیضاح او رأی بدهد، مجلس سنا به دادگاه علیه او تبدیل خواهد شد و باید به عزل یا ماندن او در قدرت رأی بدهد. </p>
      <p>با توجه به آنکه جمهوری‌خواهان تا به حال از استیضاح ترامپ حمایت نکرده‌اند، بعید است که استیضاح، اگر کلید هم زده شود به عزل ترامپ از قدرت منجر شود، مگرآنکه او مرتکب جرمی شود که جمهوری‌خواهان را با دموکرات‌ها همراه کند.  </p>
    </article>
  </body>
</html>