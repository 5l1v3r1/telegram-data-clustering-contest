<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/05/karacsony-ehhez-a-tiz-alapertekhez-ragaszkodik-foggal-korommel"/>
    <meta property="og:site_name" content="euronews"/>
    <meta property="article:published_time" content="2019-11-05T13:09:55+00:00"/>
    <meta property="og:title" content="Karácsony ehhez a tíz alapértékhez ragaszkodik foggal-körömmel"/>
    <meta property="og:description" content="Közéjük tartozik, hogy a lakhatást alapvető jognak tekintik és, hogy kiveszik részüket a klímaváltozás elleni küzdelemből."/>
  </head>
  <body>
    <article>
      <h1>Karácsony ehhez a tíz alapértékhez ragaszkodik foggal-körömmel</h1>
      <address><time datetime="2019-11-05T13:09:55+00:00">05 Nov 2019, 13:09</time> by <a rel="author">Euronews </a></address>
      <p>Karácsony Gergely főpolgármester tíz, Budapest elkövetkező öt évét meghatározó alapértéket határozott meg a Fővárosi Közgyűlés alakuló ülésén kedden.</p>
      <p>A nagy érdeklődéssel kísért alakuló ülésen, az eskütétel után mondott beszédében Karácsony Gergely úgy fogalmazott: tíz olyan alapértéket tart fontosnak, amelyekhez foggal-körömmel ragaszkodni fog.</p>
      <p>Az általa felsorolt tíz érték:</p>
      <ul>
        <li>Budapestnek nincsenek első- és másodrangú polgárai;</li>
        <li>A város vezetőinek az ittlakók érdekeit kell szolgálnia;</li>
        <li>A lakhatást alapvető jognak tekintik;</li>
        <li>Kiveszik részüket a klímaváltozás elleni küzdelemből;</li>
        <li>Óvják a város épített és természeti örökségét;</li>
        <li>Előnyben részesítik a fenntartható közlekedési formákat;</li>
        <li>Biztosítani kell a belső és a külső kerületek egyenletes fejlődését;</li>
        <li>Támogatják a kulturális sokszínűséget;</li>
        <li>A fővárosaik véleményét minden fontos kérdésben ki kell kérni;</li>
        <li>Budapestnek nyitottan, átláthatóan és korrupciótól mentesen kell működnie.</li>
      </ul>
      <p>A főpolgármester kijelentette azt is, hogy mától az ellenzéki összefogás pártjai a köztársaságpárti többséget alkotják, és minden erejével azon lesz, hogy ezt egyben tartsa, az együttműködésüket erősítse.</p>
      <p>
        <a href="https://hu.euronews.com/2019/11/04/karacsony-ez-az-ero-sokkal-erosebb-mint-barmelyik-politikus-gondolna">
          <b>EZT OLVASTA? Karácsony: ez az erő sokkal erősebb, mint bármelyik politikus gondolná - a Global Conversation vendége volt az új budapesti főpolgármester</b>
        </a>
      </p>
      <h3>VIDEÓ: az új főpolgármester nyitóbeszéde</h3>
      <h3>Az új közgyűlés első döntései</h3>
      <p>Főpolgármester-helyettesé választották Gy. Németh Erzsébetet, Tüttő Katát, Dorosz Dávidot, Kiss Ambrust és Kerpel-Fronius Gábort.</p>
      <p>Egyhangúlag támogatták a képviselők Karácsony Gergely főpolgármester által jegyzett előterjesztést az antikorrupciós szervezetek által kidolgozott, Ez a minimum! elnevezésű antikorrupciós minimumprogramról.</p>
      <p>A főpolgármester a javaslatában emlékeztetett, hogy antikorrupciós szervezetek, az Átlátszó, a K-Monitor és a TI Magyarország az önkormányzati választások előtt felhívást tettek közzé az általuk kidolgozott antikorrupciós minimumprogram megvalósításának vállalására. "Főpolgármester-jelöltként ezt a vállalást magam is megtettem, ezért javaslatot teszek a Fővárosi Közgyűlésnek a minimumprogram megvalósítása melletti elköteleződésre, illetve az implementáció első lépéseként a Budapest Főváros Önkormányzata működésének és gazdálkodásának átláthatóságáról szóló rendelet megalkotására" - fogalmazott.</p>
      <p>A javaslatban a főpolgármester kitért arra is, hogy a fővárosi önkormányzat és a Főpolgármesteri Hivatal közzétételi gyakorlata "jelenleg is bővebb, mint amit a törvény megkövetel". Így például nem csupán az ötmillió forint feletti szerződések adatai találhatóak meg a főváros honlapján - írta Karácsony Gergely, hozzátéve: azt javasolja, hogy "ezen az úton haladjon tovább az önkormányzat és a hivatal, tovább bővítve a nyilvánosság számára közzétett információk körét".</p>
      <p>Megszavazták Tarlós extra végkielégítését is. A törvény szerint három havi végkielégítés illeti meg a leköszönő polgármestert, Karácsony ennek a dupláját indítványozta elő: mivel 1 296 321 forint a főpolgármester fizetése, ezért a 3 havi végkielégítés összege 3 888 963 forint. Karácsony megszavazott előterjesztésének az értelmében ennek a dupláját, 7,5 millió forintnál többet vihet haza Tarlós. Baranyi Krisztina, Déri Tibor, Havasi Gábor, Pikó András és Soproni Tamás nem támogatták az előterjesztést.</p>
    </article>
  </body>
</html>