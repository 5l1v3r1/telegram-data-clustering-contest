<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/lifestyle/liubopitno/ucheni-pusheneto-sastarjava-kozhata.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T13:07:00+00:00"/>
    <meta property="og:title" content="Учени: Пушенето състарява кожата с 20 години"/>
    <meta property="og:description" content="Редица са отрицателните показатели при редовните пушачи, показва британско изследване"/>
  </head>
  <body>
    <article>
      <h1>Учени: Пушенето състарява кожата с 20 години</h1>
      <h2>Редица са отрицателните показатели при редовните пушачи, показва британско изследване</h2>
      <address><time datetime="2019-11-05T13:07:00+00:00">05 Nov 2019, 13:07</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Състаряване на лицето, влошаване на белодробните функции и увеличаване на риска от рак на кожата – това според британско изследване са последиците от редовното тютюнопушене, съобщава в. „Мирър”.</p>
      <p>Изследването на учени от университета в Бристъл обхванало 182 961 участници, които никога не са пушили, и други 150 831, които пушат или са отказали цигарите.</p>
      <p>Специалистите взели предвид 18 000 характерни особености, въз основа на които направили сравнения в двете групи участници.</p>
      <p>„Изследвахме хиляди характерни особености, за да идентифицираме онези, които вероятно оказват влияние колко закоравял е даден пушач”, каза ръководителката на екипа Луиз Милард, цитирана от БТА.</p>
      <p>„Констатирахме, че пушенето има вреден ефект не само върху здравето на белите дробове, но и върху стареенето на лицето. Пушенето намалява количеството кислород, които достига до кожата ви. Това означава, че ако пушите, кожата ви старее по-бързо. Пушенето преждевременно състарява кожата ви с между 10 и 20 години и увеличава 3 пъти вероятността да имате бръчки по лицето, особено около очите и устата. Добрата новина е, че когато откажете цигарите, ще предотвратите бъдещо увреждане на кожата си, предизвикано от пушенето”, казва още Милард.</p>
    </article>
  </body>
</html>