<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/nyheter/lokalt/i/8mV7EG/fylkeslegen-ettaaring-som-doede-fikk-forsvarlig-helsehjelp"/>
    <meta property="og:site_name" content="Bergens Tidende"/>
    <meta property="article:published_time" content="2019-11-05T13:48:57+00:00"/>
    <meta property="og:title" content="Fylkeslegen: Ettåring som døde fikk forsvarlig helsehjelp"/>
    <meta property="og:description" content="Fylkeslegen finner ingen grunn til å klandre behandlingen av ettåringen som døde under vannkrisen på Askøy."/>
  </head>
  <body>
    <article>
      <h1>Fylkeslegen: Ettåring som døde fikk forsvarlig helsehjelp</h1>
      <h2>Fylkeslegen finner ingen grunn til å klandre behandlingen av ettåringen som døde under vannkrisen på Askøy.</h2>
      <address><time datetime="2019-11-05T13:48:57+00:00">05 Nov 2019, 13:48</time> by <a rel="author">Rune Christophersen</a></address>
      <p>Fylkeslegen opprettet tilsynssak etter at ettåringen døde på Haukeland universitetssjukehus 5. juni i år. Obduksjonen viste at dødsårsaken var blodforgiftning.</p>
      <h3>Infeksjon</h3>
      <p>Gutten hadde streptokokkinfeksjon, i tillegg til at han var <a href="https://www.bt.no/nyheter/lokalt/i/VbdKeV/det-er-funnet-campylobacter-hos-ettaaringen">smittet med campylobacter.</a> Den samme bakterien ble funnet i drikkevannet på Askøy.</p>
      <p>Hver for seg utgjør de to bakterietypene liten fare for ellers friske mennesker.</p>
      <p>Det at ettåringen har hatt begge bakterietyper samtidig kan ha hatt betydning for dødsfallet, ifølge politiets <a href="https://www.bt.no/nyheter/lokalt/i/K3aBzG/rapport-bakterier-fra-vannet-kan-ha-bidratt-til-at-ettaaring-paa-askoey">gjennomgang av obduksjonsrapporten.</a></p>
      <p>Fylkeslegen har gransket både guttens fastlege, legevakten på Askøy og Haukeland universitetssjukehus. Konklusjonen er at alle ga gutten forsvarlig helsehjelp.</p>
      <p>Gutten fikk en hastetime hos fastlegen da han ble syk. Foreldrene var også i kontakt med Askøy legevakt, der de fikk råd om tiltak.</p>
      <h3>Klandrer ikke</h3>
      <p>Fylkeslegen mener legens tiltak var adekvate og faglig forsvarlige.</p>
      <p>«Enkelte sykdomsbilder utvikler seg snikende før det kan bli akutt og svært alvorlig», heter det i avgjørelsen.</p>
      <p>Fylkeslegen finner heller ikke grunn til å klandre Haukeland. Det var tilstrekkelig og relevant personell til stede da gutten kom til akuttmottaket, heter det.</p>
      <p>Familiens advokat, Kjetil Ottesen, vil ikke kommentere avgjørelsen nå.</p>
      <h3>Kvinne døde</h3>
      <p>Også en 72 år gammel kvinne fra Askøy døde av blodforgiftning etter å ha blitt smittet med campylobacter. Hun var i utgangspunktet svekket av en bakenforliggende sykdom.</p>
      <p>Askøy kommune har tidligere anslått at cirka 2000 innbyggere ble syke som følge av forurenset drikkevann i kommunen.</p>
      <p>76 personer ble innlagt på Haukeland universitetssjukehus etter utbruddet i sommer.</p>
      <related>
        <h4>Mest lest akkurat nå</h4>
        <a href="https://www.bt.no/nyheter/okonomi/i/RRXlb8/ble-det-litt-mye-skattestoff-i-dag"/>
        <a href="https://www.bt.no/nyheter/okonomi/i/AdBJQ3/de-unge-rike-en-laerer-fra-etne-suste-inn-paa-formuetoppen"/>
        <a href="https://www.bt.no/sport/i/kJxbaB/rekord-haaland-fortsatte-maalshowet-i-champions-league-jeg-lever-droe"/>
        <a href="https://www.bt.no/sport/i/RRXqxJ/liverpools-utrolige-rekke-fortsetter"/>
        <a href="https://www.bt.no/nyheter/lokalt/i/e8Re99/varsler-hoey-luftforurensning-i-bergen"/>
        <a href="https://www.bt.no/nyheter/i/pqR9V/finse"/>
      </related>
      <ol>
        <li>
          <a href="https://www.bt.no/tag/Haukeland">Haukeland</a>
        </li>
        <li>
          <a href="https://www.bt.no/tag/Ask%C3%B8y">Askøy</a>
        </li>
      </ol>
    </article>
  </body>
</html>