<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/zlaten-vek-za-krasimira-koldamova-405936.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T13:30:40+00:00"/>
    <meta property="og:title" content="„Златен век“ за Красимира Колдамова"/>
    <meta property="og:description" content="Министерството на културата награди интелектуалци и институции"/>
  </head>
  <body>
    <article>
      <h1>„Златен век“ за Красимира Колдамова</h1>
      <address><time datetime="2019-11-05T13:30:40+00:00">05 Nov 2019, 13:30</time> by <a rel="author">Агенция Стандарт</a></address>
      <p>С най-високата награда на Министерството на културата - „Златен век“ – огърлие и грамота, за изключителен принос в развитието и популяризирането на родното изкуство и по повод Деня на народните будители, бяха наградени примабалерината Красимира Колдамова, професор Мирослав Попсавов – диригент  на църковния хор при катедралния храм „Света Неделя“, професор Дора Христова – създател и диригент на „Мистерия на българските гласове“, оперната певица Красимира Стоянова, Кирил Чирпанлиев – фолклорист, дългогодишен ръководител на „Балкан“, професор Милчо Василев – ректор на Академията за музикално и танцово изкуство в Пловдив.  „За мен е голяма чест да поощрим съвременните народни будители - те са хората, които ни водят напред“, каза министър Боил Банов на церемонията в галерия „Средец”, на която над 40 дейци и институции получиха награди. Със „Златен век“ – звезда и грамота, бяха отличени  Ценко Минкин – композитор и музикант, Огнян Тодоров – директор на Регионален природонаучен музей в Пловдив, Геновева Василева – киновед и филмов критик, доцент Петко Христов – етнограф, Институт за етнология и фолклористика с етнографски музей при БАН, професор Любомир Стойков – културолог и изкуствовед, Николай Дойнов – председател на Съюза на народните читалища, професор Анастас Герджиков – ректор на Софийския университет „Свети Климент Охридски“.  „Тази година отличихме много читалищни дейци, преводачи, библиотекари, хора, които са важни за духа на нацията“, коментира още Банов и пожела на всички здраве и да бъдат горди с това, което правят за нацията. Председателят на Съюза на народните читалища Николай Дойнов благодари специално на министъра на културата за осигурените 2 милиона лева за книги за българските читалища.</p>
      <p> </p>
    </article>
  </body>
</html>