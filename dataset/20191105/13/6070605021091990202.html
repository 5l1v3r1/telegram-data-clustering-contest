<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/que-Casa-Reial-esborrat-distintiu_0_2338566277.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T13:45:11+00:00"/>
    <meta property="og:title" content="El premiat amb el llaç groc nega que la Casa del Rei hagi esborrat les imatges amb el distintiu pels presos que lluïa"/>
    <meta property="og:description" content="Ros-Otón explica que només se'l va posar en el lliurament del guardó"/>
  </head>
  <body>
    <article>
      <h1>El premiat amb el llaç groc nega que la Casa del Rei hagi esborrat les imatges amb el distintiu pels presos que lluïa</h1>
      <h2>Ros-Otón explica que només se'l va posar en el lliurament del guardó </h2>
      <address>
        <time datetime="2019-11-05T13:45:11+00:00">05 Nov 2019, 13:45</time>
      </address>
      <p>Xavier Ros-Otón, el guardonat en la categoria de recerca científica 2019 que va pujar amb un llaç groc en el lliurament dels premis de la Fundació Princesa de Girona, ha negat que la Casa del Rei hagi esborrat el distintiu pels presos en les imatges que ha difós. </p>
      <p>
        <a href="https://www.ara.cat/politica/eleccions-generals-2019-10-novembre-felip-VI-premis-fundacio-princesa-girona-protestes-independentisme-sentencia-proces_0_2338566190.html">L’independentisme fa de la visita del rei un gran acte de rebuig</a>
      </p>
      <p>En declaracions a l'ARA, Ros-Otón ha explicat que només se'l va posar quan va recollir el premi. "Me'l vaig posar per a l'acte de lliurament dels premis només", ha assenyalat: "Ningú me'l va fer treure", ha remarcat. En aquest sentit, ha explicat que se'l va treure immediatament després de recollir el premi. "Al sopar de després amb els patrons de la Fundació ja no el portava", ha revelat per justificar que hi hagi fotos on apareix amb llaç i d'altres sense. </p>
      <p>La polèmica ha esclatat a les xarxes després que la Casa Reial hagi distribuït fotos del premiat sense el llaç. Un dels que s'ha fet ressò de la polèmica ha sigut l'exeurodiputat de CDC Ramon Tremosa.  </p>
      <figure>
        <iframe data-src="https://twitter.com/ramontremosa/status/1191612619980988416?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El conseller de Polítiques Digitals i Administració Pública, Jordi Puigneró, que havia qualificat de "Photoshop reial" la desaparició del llaç groc, ha rectificat i ha eliminat la piulada que havia fet al matí denunciant la suposada censura.</p>
      <figure>
        <iframe data-src="https://twitter.com/jordiPuignero/status/1191671061051592705?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>