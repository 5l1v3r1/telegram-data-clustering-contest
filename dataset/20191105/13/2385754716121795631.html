<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/595825/arxiepiskopos-aperripsan-ypikootita-se-elladiti-epeidi-itan-tis-eoka-v"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T13:52:00+00:00"/>
    <meta property="og:title" content="Αρχιεπίσκοπος: Απέρριψαν υπηκοότητα σε Ελλαδίτη επειδή ήταν της ΕΟΚΑ Β΄"/>
    <meta property="og:description" content="Συνέντευξη στο πρακτορείο εκκλησιαστικών ειδήσεων romfea.gr έδωσε ο Αρχιεπίσκοπος Κύπρου Χρυσόστομος αναφορικά με το ζήτημα των πολιτογραφήσεων.   Ο..."/>
  </head>
  <body>
    <article>
      <h1>Αρχιεπίσκοπος: Απέρριψαν υπηκοότητα σε Ελλαδίτη επειδή ήταν της ΕΟΚΑ Β΄</h1>
      <address><time datetime="2019-11-05T13:52:00+00:00">05 Nov 2019, 13:52</time> by <a rel="author">SigmaLive</a></address>
      <p>Συνέντευξη στο πρακτορείο εκκλησιαστικών ειδήσεων romfea.gr έδωσε ο Αρχιεπίσκοπος Κύπρου Χρυσόστομος αναφορικά με το ζήτημα των πολιτογραφήσεων.</p>
      <p>Ο Αρχιεπίσκοπος Χρυσόστομος, έδωσε τις δικές του απαντήσεις σε σχέση με τη χορήγηση κυπριακού διαβατηρίου στον καταζητούμενο Μαλαισιανό επιχειρηματία.</p>
      <p>«Πολλές φορές έχω ζητήσει από την Κυβέρνηση και ως Μητροπολίτης Πάφου και ως Αρχιεπίσκοπος, απευθυνόμενος προς το Υπουργείο Εσωτερικών, ζητούσα να βοηθηθούν κάποιοι να πάρουν κυπριακή υπηκοότητα. Το Υπουργείο αφού έκανε την έρευνά του, πολλές φορές έδιδε υπηκοότητα, άλλες φορές απέρριπτε τα αιτήματα», ανέφερε.</p>
      <p>«Σε μας δεν «κακοφαινόταν» αν για κάποιες περιπτώσεις απέρριπτε το αίτημα μας διότι το Υπουργείο ήταν η Αρμόδια Αρχή που είχε τις υπηρεσίες από όπου θα έπαιρνε τις πληροφορίες, δηλαδή την Αστυνομία, την Κεντρική Τράπεζα, την Ιντερπόλ, από όπου θα έπαιρνε πληροφορίες αν το εκάστοτε πρόσωπο άξιζε να πάρει υπηκοότητα» πρόσθεσε.</p>
      <p>Σε άλλο σημείο ο Μακαριώτατος δήλωσε: «Εμείς κάναμε το καθήκον μας, κι έκανε ο Υπουργός το δικό του καθήκον. Για αυτό κάποτε έδιναν την υπηκοότητα, άλλοτε όταν δεν πληρούσαν τις προϋποθέσεις οι υποψήφιοι, δεν έδιδαν την υπηκοότητα. Κι αυτό συνέβη πολλές φορές. Δεν ήταν ούτε η πρώτη ούτε η τελευταία φορά. Εμείς πάντοτε το κάνουμε για να βοηθήσουμε τον τόπο μας».</p>
      <p>Για να υπογραμμίσει στη συνέχεια: «Και μάλιστα, όταν ήμουν στην Πάφο ζήτησα να δοθεί υπηκοότητα σε κάποιον Ελλαδίτη που ήταν παντρεμένος με Κύπρια και όμως μου απέρριψαν την εισήγηση. Κι όταν χαριτολογώντας ρώτησα τον Υπουργό τον λόγο της απόρριψης, μου απάντησε «Επειδή ήταν της ΕΟΚΑ Β΄ δεν τού έδωσα!». Κι εγώ χαμογέλασα και του είπα: «Δικαίωμά σου, καλά έκανες!» Και δεν μου κακοφάνηκε. Έτσι έκρινε ο τότε Υπουργός, δικαίωμά του. Και παρόλο που δεν έκανε το θέλημά μου, δεν μου κακοφάνηκε. Δεν σημαίνει πως ό,τι ζητήσω πρέπει να γίνεται», πρόσθεσε ο κ. Χρυσόστομος.</p>
      <p>Σε ερώτηση αν είχε κάποιο όφελος από αυτό, ο Αρχιεπίσκοπος δήλωσε: «Εγώ δεν έχω κάποιο όφελος, απλώς προσπαθώ να βοηθήσω κάποιους ανθρώπους. Αυτός που έχει την εκτελεστική εξουσία είναι η Κυβέρνηση, ο Υπουργός των Εσωτερικών. Δεν είναι η Εκκλησία, ούτε ο Μητροπολίτης, ούτε ο Αρχιεπίσκοπος. Κάναμε το καθήκον μας. Από εκεί και πέρα αρμοδία Αρχή είναι το Κράτος».</p>
      <p>«Ο εν λόγω κύριος που πήρε καταχρηστικώς την υπηκοότητα, τον εξέτασε η Κυβέρνηση, δεν έφερε ένσταση κανείς, εκ των υστέρων όμως πληροφορήθηκαν ότι ήταν ακατάλληλος για να πάρει την υπηκοότητα. Σε μας μάλιστα είπε, επειδή ήταν αρκετά πλούσιος, ότι θέλει να κάνει κάποια εισφορά στην Αρχιεπισκοπή. Κι επειδή τότε, μόλις είχαμε ιδρύσει τη Θεολογική μας Σχολή, του είπαμε πως ως Αρχιεπισκοπή δεν επιθυμούμε οποιαδήποτε δωρεά, αλλά αν θέλει να κάνει κάποια εισφορά, να την κάνει για τη Θεολογική Σχολή. Κι ο άνθρωπος έκανε την εισφορά του προς τη Θεολογική, όπως έκαναν και πολλοί άλλοι. Δεν ήταν ο πρώτος, ούτε θα είναι ο τελευταίος που κάνει δωρεά προς τη Θεολογική Σχολή», συμπλήρωσε</p>
      <p>Κλείνοντας ο Προκαθήμενος της Εκκλησίας της Κύπρου δήλωσε: «Η Σχολή μας ανήκει σε όλη την Εκκλησία Κύπρου, δεν είναι κερδοσκοπικός οργανισμός, γι’ αυτό όποιος θέλει να κάνει οποιαδήποτε δωρεά, εμείς τον σεβόμαστε, τον δεχόμαστε, δίνει την εισφορά του και παίρνει την ανάλογη απόδειξη, τον ευχαριστούμε δια ευχαριστήριας επιστολής και δεν έχουμε προσωπικό όφελος. Δεν τα βάζουμε στην τζέπη μας. Τα παίρνει η Θεολογική Σχολή. Τα βιβλία μας είναι ανοικτά, αλλά επειδή υπάρχουν προσωπικά δεδομένα, δεν τα δίνουμε στη δημοσιότητα. Αλλά όποιος θέλει να ενημερωθεί, τα βιβλία μας είναι ανοικτά. Δουλεύουμε με ανοικτά βιβλία, δεν έχουμε να φοβηθούμε τίποτα!»</p>
    </article>
  </body>
</html>