<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/rozsliduvannya-maydanu-prichina-prizupinennya-novini-ukrajini-50051696.html"/>
    <meta property="og:site_name" content="НВ"/>
    <meta property="article:published_time" content="2019-11-05T13:33:00+00:00"/>
    <meta property="og:title" content="Саботаж чи технічні причини. Чому прокуратура призупинить розслідування Майдану"/>
    <meta property="og:description" content="Розслідування «справи Майдану» зупиниться на деякий час. Головна причина — брак слідчих."/>
  </head>
  <body>
    <article>
      <h1>Саботаж чи технічні причини. Чому прокуратура призупинить розслідування Майдану</h1>
      <h2>Розслідування «справи Майдану» зупиниться на деякий час. Головна причина — брак слідчих.</h2>
      <address>
        <time datetime="2019-11-05T13:33:00+00:00">05 Nov 2019, 13:33</time>
      </address>
      <p>Про це в колонці виданню Українська правда написав керівник Державного бюро розслідувань (ДБР) Роман Труба.</p>
      <p>За даними Моніторингової місії ООН з прав людини в Україні, під час Революції Гідності загинули 98 осіб. Генеральна прокуратура повідомила про підозри щодо причетності до вбивств на Майдані майже 70 людям.</p>
      <p>Стосовно 16 з них обвинувальні акти направлені до суду, стосовно чотирьох розслідування триває досі, ще майже півсотні осіб перебувають у розшуку. Усі злочини, скоєні під час Революції Гідності, умовно об'єднані в одну велику «справу Майдану».</p>
      <h3>«Справа Майдану» у ДБР</h3>
      <p>Від 20 листопада прокуратура більше не вестиме досудове розслідування в кримінальних провадженнях. За нею залишиться лише функція процесуального керівництва.</p>
      <p>Усі незавершені справи Генпрокуратури перейдуть до інших правоохоронних органів. Зокрема розслідування злочинів, пов’язаних з масовими протестами у 2013−2014 роках, тобто «справа Майдану» перейде до Державного бюро розслідувань.</p>
      <p>За словами Труби, і цій справі 5 тисяч томів матеріалів, а працівників Держбюро — лише 1,5 тисячі людей по всій Україні разом зі слідчими, оперативниками та держслужбовцями. Очільник ДБР закликав парламентарів ухвалити у стислі терміни відповідні законодавчі ініціативи для вирішення проблеми.</p>
      <h3>Не несподіванка</h3>
      <p>Те, що генпрокуратура не зможе вести слідство після 20 листопада, знали усі ще кілька років тому. Зокрема і нинішні очільники ГПУ. Але цей факт ігнорували, зазначив у коментарі Радіо НВ колишній керівник управління спецрозслідувань Генеральної прокуратури Сергій Горбатюк.</p>
      <p>За його словами, колишнє керівництво прокуратури робило усе, аби зупинити справу. Закон щодо оптимізації роботи ДБР потрібно ухвалювати, однак він вже місяць лежить в парламенті, каже Горбатюк.</p>
      <p>«Вже зупинені фактично розслідування. І про це було відомо ще рік чи два тому, що 20 листопада настає і слідства не буде. Я і Луценко<a href="https://nv.ua/ukr/ukraine/politics/rozsliduvannya-sprav-maydanu-zupineno-komentar-gpu-50049618.html"> написував десятки рапортів</a>, і Трубі писав листи. А зараз роблять вигляд, що наче це якась несподіванка, яка потребує термінового прийняття закону. Відповідальність за це в першу чергу несе керівництво держави і правоохоронних органів. З тим, що слідчі прокурори не думали про те, що у них там закінчується, а з тим, щоб вони працювали над розслідуванням», — наголосив Горбатюк.</p>
      <p>ГПУ звільнила Горбатюка 23 жовтня цього року. Він відмовився писати заяву на проходження переатестації за встановленим керівництвом Генпрокуратури зразком, оскільки, на його думку, це не відповідає чинному законодавству. Також Горбатюк раніше заявляв, що керівник Офісу президента Андрій Богдан хотів припинити розслідування злочинів під час Революції Гідності і економічні злочини Віктора Януковича та його оточення.</p>
      <h3>Гальмуватимуть розслідування</h3>
      <p>Справа Майдану — не є пріоритетом як для нинішнього керівництва ГПУ, так і для ДБР. Наразі існує велика ймовірність, що Держбюро гальмуватиме це провадження, оскільки очільника відомства пов’язують з колишнім заступником Адміністрації президента Януковича Андрієм Портновим.</p>
      <p>Він та його колеги, зокрема Олена Лукаш, якраз і є фігурантами цих справ. Таку думку в коментарі Радіо НВ висловив адвокат Небесної сотні та голова Ради громадського контролю НАБУ Роман Маселко.</p>
      <p>За його словами, справа Майдану — надзвичайно об'ємна та складна. Тому навіть за умов нормального розслідування, процес триватиме ще кілька років. А в нинішній ситуації - це риторичне запитання, каже юрист.</p>
      <p>«У нас є підозра, що справу Майдану будуть намагатися розвалити. Вважаємо, що тут є і бажання їх заблокувати, щоб не всі справи отримали своє продовження, і тут є великий вплив недругів Майдану і фігурантів цих справ. Те, до чого готує нас Труба, що мінімум на півроку треба забути про цей прогрес. У подальшому, я думаю, що буде йтися про п’ять і більше років», — наголосив Маселко.</p>
      <p>Нагадаємо, 29 жовтня цього року адвокатська дорадча група, яка представляє сім'ї загиблих Небесної сотні, опублікувала звернення до президента Володимира Зеленського, генерального прокурора Руслана Рябошапки, прем'єр-міністра Олексія Гончарука, директора Державного бюро розслідувань Романа Труби та керівників парламентських фракцій, в якому вказала на необхідність негайного прийняття заходів у питаннях розслідування справ Майдану.</p>
      <p>Віддавати справи новим слідчим — нанесе суттєвої шкоди розслідуванню і викличе активний спротив потерпілих, учасників Революції Гідності та в цілому громадянського суспільства, наголошується у заяві.</p>
    </article>
  </body>
</html>