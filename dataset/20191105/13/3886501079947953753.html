<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/118898-bjelogrlic-napali-su-mog-sina-ali-je-jasno-da-sam-prava-meta-bio-ja?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T13:50:03+00:00"/>
    <meta property="og:title" content="Bjelogrlić: Napali su mog sina ali je jasno da sam prava meta bio ja"/>
    <meta property="og:description" content="Glumac i producent Dragan Bjelogrlić rekao je danas na konferenciji za novinare da je njegov sin Aleksej pre 14 meseci izazvao saobraćajnu nezgodu u kojoj je povredjen motocilista kome je slomljena noga, ali da nije tačno da je on nakon toga pobegao sa lica mesta, već je pozvao i sačekao hitnu pomoć koja je povredjenog odvezla u Urgentni centar, dovezao se kući, a zatim je i prijavio nezgodu u Policijskoj stanici Vračar.Bjelogrlić je na konferenciji za novinare u Medija centru rekao da su mediji do sada o njemu objavili 1.000 tekstova, ali da je ovo prvi put da javno reaguje zato što je napadnuta porodica odnosno njegov sin, koji ima 19 godina.&quot;Moj sin jeste izazvao saobraćajnu nezgodu u kojoj je povredjen jedan čovek, ali niti ga je zgazio, niti je pobegao sa lica mesta. Kasnije je pokrenut regularni sudski postupak. Nakon 14 meseci od tog dogadjaja, a jedan dan od gostovanja kod Ivana Ivanovića, u noći premijere moje serije 'Senke nad Balkanom' pojavljuju se dva teksta koja stavljaju mog sina na stub srama…"/>
  </head>
  <body>
    <article>
      <h1>Bjelogrlić: Napali su mog sina ali je jasno da sam prava meta bio ja</h1>
      <address>
        <time datetime="2019-11-05T13:50:03+00:00">05 Nov 2019, 13:50</time>
      </address>
      <slideshow>
        <figure>
          <img src="https://static.beta.rs/thumbs/Beta-2c161fqtp9.527x371.jpg"/>
        </figure>
        <figure>
          <img src="https://static.beta.rs/thumbs/Beta-39a1gys2ln.568x371.jpg"/>
        </figure>
        <figure>
          <img src="https://static.beta.rs/thumbs/Beta-mi7hvohupy.559x371.jpg"/>
        </figure>
      </slideshow>
      <p><b>Glumac i producent Dragan Bjelogrlić rekao je danas na konferenciji za novinare da je njegov sin Aleksej pre 14 meseci izazvao saobraćajnu nezgodu u kojoj je povredjen motocilista kome je slomljena noga, ali da nije tačno da je on nakon toga pobegao sa lica mesta, već je pozvao i sačekao hitnu pomoć koja je povredjenog odvezla u Urgentni centar, dovezao se kući, a zatim je i prijavio nezgodu u Policijskoj stanici Vračar.</b><br/><br/>Bjelogrlić je na konferenciji za novinare u Medija centru rekao da su mediji do sada o njemu objavili 1.000 tekstova, ali da je ovo prvi put da javno reaguje zato što je napadnuta porodica odnosno njegov sin, koji ima 19 godina.<br/><br/>"Moj sin jeste izazvao saobraćajnu nezgodu u kojoj je povredjen jedan čovek, ali niti ga je zgazio, niti je pobegao sa lica mesta. Kasnije je pokrenut regularni sudski postupak. Nakon 14 meseci od tog dogadjaja, a jedan dan od gostovanja kod Ivana Ivanovića, u noći premijere moje serije 'Senke nad Balkanom' pojavljuju se dva teksta koja stavljaju mog sina na stub srama, ali je svima jasno da sam ja meta", kazao je Bjelogrić i dodao da je Aleksej bio uzeo njegov automobil bez njegovog znanja.<br/><br/>Bjelogrlić je rekao da je u medjuvremenu dobio informacije i da se "spremaju tekstovi o njegovoj ćerki i o njemu i da će to tako ići u nedogled".<br/><br/>"To su ustanovljene metode ućutkivanja i zastrašivanja slobodnomislećih ljudi. Ko god da to radi i stoji iza ovoga, nisam se uplašio. Ali ne dirajte decu i porodicu, ne samo meni već nikome, nijednoj javnoj ličnosti, to je gnusno i to se ne radi. Ja sam uvek bio slobodan čovek, uvek sam govorio šta mislim i to ću da radim i dalje, nećete me ućutkati ko god da ste", rekao je Bjelogrlić.<br/><br/>Bjelogrlić je naveo da je "atmosfera hajke stvarnost u kojoj živimo i koja je grozna".<br/>"Glumci su specifična profesija, stalno su u žiži javnosti i ne sme zbog toga da im bude uskraćeno pravo na mišljenje ili političko opredeljenje", rekao je Bjelogrlić i dodao da su Nenad Jezdić, Branislav Trifunović i Nikola Kojo glumci koji su zbog sličnih dogadjaja odlučili da napuste Srbiju.<br/>Pravni zastupnik porodice Bjelogrlić Goran Draganić je odgovarajući na pitanje da li će biti pokrenuta tužba protiv dva medija koji su objavili poluistinite informcije o saobraćajnoj nezgodi koju je izazvao Aleksej Bjelogrlić rekao da je "u ovom trenutku najvažnije da cela Srbija sazna istinu, a da će odluku o tome da li će biti pokrenut sudski postupak porodica doneti kasnije".<br/><br/>Advokat je rekao i da je protiv Alekseja Bjelogrlića tada odbačena krivična prijava, ali da je ceo postupak vodjen isto kao prema bilo kom drugom tinejdžeru i gradjaninu Srbije i u skladu sa Krivičnim zakonom, kao i da je postupak okončan tako što je po nalogu javnog tužioca oštećenom isplaćeno 1.200 evra.<br/><br/>Podršku Draganu Bjelogrliću su svojim prisustvom na konferenciji za novinare dali i glumci Vesna Trivalić, Gordan Kičić i Viktor Savić.</p>
    </article>
  </body>
</html>