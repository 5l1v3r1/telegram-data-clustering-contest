<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/let-us-deliver-our-verdict-says-sc-on-congress-request-on-yediyurappa-s-viral-video676.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T13:07:00+00:00"/>
    <meta property="og:title" content="'ഞങ്ങള്‍ ആദ്യം ഈ വിധിയൊന്ന് പറഞ്ഞോട്ടെ'; യെദിയൂരപ്പയുടെ വിവാദ ഓഡിയോയില്‍ അന്വേഷണം ആവശ്യപ്പെട്ടുള്ള കോണ്‍ഗ്രസിന്റെ ഹരജിയില്‍ സുപ്രീം കോടതി"/>
    <meta property="og:description" content="Karnataka Crisis Karnataka Election India ന്യൂദല്‍ഹി: കര്‍ണാടകയില്‍ കോണ്‍ഗ്രസ്- ജെ.ഡി.എസ് സര്‍ക്കാരിനെ താഴെയിറക്കാന്‍ എല്ലാ ചരടുനീക്കവും നടത്തിയത് കേന്ദ്ര ആഭ്യന്തരമന്ത്രി"/>
  </head>
  <body>
    <article>
      <h1>'ഞങ്ങള്‍ ആദ്യം ഈ വിധിയൊന്ന് പറഞ്ഞോട്ടെ'; യെദിയൂരപ്പയുടെ വിവാദ ഓഡിയോയില്‍ അന്വേഷണം ആവശ്യപ്പെട്ടുള്ള കോണ്‍ഗ്രസിന്റെ ഹരജിയില്‍ സുപ്രീം കോടതി</h1>
      <address><time datetime="2019-11-05T13:07:00+00:00">05 Nov 2019, 13:07</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: കര്‍ണാടകയില്‍ കോണ്‍ഗ്രസ്- ജെ.ഡി.എസ് സര്‍ക്കാരിനെ താഴെയിറക്കാന്‍ എല്ലാ ചരടുനീക്കവും നടത്തിയത് കേന്ദ്ര ആഭ്യന്തരമന്ത്രിയും ബി.ജെ.പി അധ്യക്ഷനുമായ അമിത് ഷാ ആണെന്ന് പറയുന്ന മുഖ്യമന്ത്രി ബി.എസ് യെദ്യൂരപ്പയുടെ ഓഡിയോയില്‍ അന്വേഷണം ആവശ്യപ്പെട്ട് കോണ്‍ഗ്രസ് സമര്‍പ്പിച്ച ഹരജി സുപ്രീം കോടതി തള്ളി.</p>
      <p>ജസ്റ്റിസ് എന്‍.വി രമണയുടെ നേതൃത്വത്തിലുള്ള ബെഞ്ചാണ് ഹരജി തള്ളിയത്. കോണ്‍ഗ്രസ് നേതാവും മുതിര്‍ന്ന അഭിഭാഷകനുമായ കപില്‍ സിബലിനോട് ‘തങ്ങള്‍ ഇക്കാര്യം പരിശോധിച്ചോളാ’മെന്നായിരുന്നു കോടതി പറഞ്ഞത്.</p>
      <p>”വിധി പറയാന്‍ ഞങ്ങളെ അനുവദിക്കൂ” എന്ന് പറഞ്ഞ ബെഞ്ച് കേസിലെ വാദങ്ങള്‍ക്കിടെ പ്രസക്തമായ എല്ലാ കാര്യങ്ങളും സമഗ്രമായി പരിശോധിച്ചിട്ടുണ്ടെന്നും ചൂണ്ടിക്കാട്ടി.</p>
      <p>എച്ച്.ഡി കുമാരസ്വാമി സര്‍ക്കാറിന്റെ വിശ്വാസ വോട്ടെടുപ്പിന് മുമ്പ് 17 കര്‍ണാടക എം.എല്‍.എമാരെ അയോഗ്യരാക്കിയതിനെ ചോദ്യം ചെയ്ത് സമര്‍പ്പിച്ച ഹര്‍ജിയില്‍ വാദം പൂര്‍ത്തിയാക്കി സുപ്രീംകോടതി വിധി പുറപ്പെടുവിക്കാനിരിക്കുകയാണ്.</p>
      <p>എന്നാല്‍ വൈറല്‍ ഓഡിയോ പുറത്തുവന്നതിനെ തുടര്‍ന്നായിരുന്നു കോണ്‍ഗ്രസ് പുതിയ ഹരജി സമര്‍പ്പിച്ചത്. ഇതിന്റെ പശ്ചാത്തലത്തിലായിരുന്നു തങ്ങള്‍ നേരത്തെ സമര്‍പ്പിച്ച ഹരജിയില്‍ വിധി പറഞ്ഞോട്ടെയെന്ന സുപ്രീം കോടതിയുടെ പ്രതികരണം.</p>
      <p>എച്ച്. ഡി കുമാരസ്വാമി സര്‍ക്കാരിന്റെ പതനത്തിലേക്ക് നയിച്ച 17 വിമത നിയമസഭാംഗങ്ങളുടെ രാജിയില്‍ ബി.ജെ.പിയുടെ പങ്കിനെക്കുറിച്ചായിരുന്നു ഓഡിയോയില്‍ യെദിയൂരപ്പ സംസാരിച്ചത്.</p>
      <p>കര്‍ണാടകയിലെ കാലുമാറ്റത്തെ സംബന്ധിച്ച് സുപ്രിം കോടതിയുടെ വിധി ബി.ജെ.പിക്ക് അനുകൂലമായിരിക്കുമെന്ന് മുഖ്യമന്ത്രി ഓഡിയോയില്‍ അവകാശപ്പെടുന്നുണ്ടായിരുന്നു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇക്കഴിഞ്ഞ ജൂലൈയില്‍ കോണ്‍ഗ്രസിലേയും ജെ.ഡി.എസിലേയും 15 എം.എല്‍.എമാര്‍ രാജിവച്ചതിനെത്തുടര്‍ന്നായിരുന്നു കുമാരസ്വാമിക്ക് അധികാരം നഷ്ടമായത്. പിന്നീട് യെദ്യൂരപ്പയുടെ നേതൃത്വത്തില്‍ ബി.ജെ.പി സര്‍ക്കാര്‍ അധികാരത്തിലെത്തുകയായിരുന്നു.</p>
      <p>അധികാരത്തിലെത്തി 100 ദിവസം പിന്നിട്ട കര്‍ണ്ണാടക ബി.ജെ.പി സര്‍ക്കാരിനെ പ്രതിക്കൂട്ടിലാക്കുന്ന വിവരങ്ങളായിരുന്നു ക്ലിപ്പിലുള്ളത്. ’17 എം.എല്‍.മാര്‍ പുറത്തുവന്നത് ഞാന്‍ പറഞ്ഞിട്ടല്ല, അമിത് ഷായുടെ നിര്‍ദേശമനുസരിച്ചാണ് എല്ലാം നടന്നത്. അവര്‍ മുംബൈയില്‍ താമസിച്ചതും അദ്ദേഹത്തിന്റെ തീരുമാനപ്രകാരം തന്നെ.’ എന്നായിരുന്നു ശബ്ദരേഖയില്‍ യെദിയൂരപ്പ പറഞ്ഞത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>ഹുബ്ലിയിലെ ബി.ജെ.പി കോര്‍കമ്മറ്റി മീറ്റിങ്ങില്‍ യെദിയൂരപ്പ സംസാരിക്കുന്നതിന്റെ ഓഡിയോ ക്ലിപ്പാണ് ഇപ്പോള്‍ പുറത്തുവന്നിട്ടുളളത്. കര്‍ണാടകയിലെ കൂറുമാറ്റത്തെ സംബന്ധിച്ച് സുപ്രിം കോടതിയുടെ വിധി ബി.ജെ.പിക്ക് അനുകൂലമായിരിക്കുമെന്ന് മുഖ്യമന്ത്രി ഓഡിയോയില്‍ അവകാശപ്പെടുന്നുണ്ടായിരുന്നു.</p>
      <p>രാജ്യത്തെ വിവിധ ഭരണഘടനാ സ്ഥാപനങ്ങളെ ബിജെപി അട്ടിമറിക്കുകയാണെന്നും സുപ്രിം കോടതിയെ പോലും പ്രതിക്കൂട്ടിലെത്തിക്കുന്ന പരാര്‍ശങ്ങളാണ് യെദിയൂരപ്പ നടത്തിയിരിക്കുന്നതെന്നും ഇതിനെ കുറിച്ച് സുപ്രിം കോടതിയില്‍ പരാതി നല്‍കുമെന്നും കോണ്‍ഗ്രസ് നേതാവ് കെ.സി വേണുഗോപാല്‍ പറഞ്ഞിരുന്നു.</p>
      <figure>
        <iframe src="https://www.youtube.com/embed/qwKSFlsJ9KY" width="560" height="315" data-service="Youtube" scrolling="no"/>
      </figure>
    </article>
  </body>
</html>