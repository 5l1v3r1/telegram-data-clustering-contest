<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/mestnite2019/sds-podkrepata-ni-beshe-reshavashta.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T13:37:00+00:00"/>
    <meta property="og:title" content="СДС: Подкрепата ни беше решаваща за преизбирането на Фандъкова"/>
    <meta property="og:description" content="Според Румен Христов БСП не е алтернатива нито в София, нито в България"/>
  </head>
  <body>
    <article>
      <h1>СДС: Подкрепата ни беше решаваща за преизбирането на Фандъкова</h1>
      <h2>Според Румен Христов БСП не е алтернатива нито в София, нито в България</h2>
      <address>
        <time datetime="2019-11-05T13:37:00+00:00">05 Nov 2019, 13:37</time>
      </address>
      <p>Резултатът, който постигнахме на изборите е много добър. Подкрепата, която СДС даде беше решаваща в много общини, включително и в София, обяви на брифинг председателят на партията Румен Христов.</p>
      <p>"Сблъсъкът на изборите беше ляво – дясно и ние нямахме никакво колебание да подкрепяме ГЕРБ, защото ние сме членове на ЕНП, членове на едно политическо семейство и е логично да бъдем заедно. Втората ни причина да подкрепим ГЕРБ е, че за нас БСП не е алтернатива нито в София, нито в България. БСП остана една непроменена комунистическа формация, която не заслужава да управлява България“, заяви Румен Христов и добави, че опитът показва, че левите водят страната ни до кризи.</p>
      <p>Главният секретар на партията Илия Лазаров каза, че приносът на СДС е решаващ за избора на Фандъкова и той се дължи на факта, че 25 000 гласа идват от техните поддръжници.</p>
      <p>Преизбраният на първи тур кмет на Карлово Емил Кабаиванов заяви, че СДС разширява своите позиции в местната власт.</p>
      <p>„Където и да погледнете, СДС има повече общински кметове и по-силно влияние. Това е доказателство, че ръководството на партията е направила правилен избор, политиката с по-големите коалиционни партньори е водена правилно, и тя ще дава още по-добри резултати в годините напред", коментира Кабаиванов, цитиран от БГНЕС. </p>
      <p>Теодор Петков, който беше преизбран за кмет на столичния район „Витоша“ каза, че на втория тур всички са се били обединили срещу тях и са водели грозна и арогантна кампания. </p>
      <p>След местния вот СДС спечели 193 общински съветници, 10 кмета, кметове на кметства, като във Видин и Монтана са спечелили кандидатите на коалиции, в които влиза и СДС.</p>
    </article>
  </body>
</html>