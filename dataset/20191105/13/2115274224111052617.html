<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/antitrust_sospesa_vendita_shoppati_it-6489444/news/2019-11-05/"/>
    <meta property="og:site_name" content="Agi"/>
    <meta property="article:published_time" content="2019-11-05T13:05:00+00:00"/>
    <meta property="og:title" content="L'Antitrust sospende l'attività del sito shoppati.it"/>
    <meta property="og:description" content="L'operatore vendeva apparecchiature elettroniche secondo la modalità 'buy and share', considerata irregolare"/>
  </head>
  <body>
    <article>
      <h1>L'Antitrust sospende l'attività del sito shoppati.it</h1>
      <h2>L'operatore vendeva apparecchiature elettroniche secondo la modalità 'buy and share', considerata irregolare</h2>
      <address><time datetime="2019-11-05T13:05:00+00:00">05 Nov 2019, 13:05</time> by <a rel="author">AGI - Agenzia Giornalistica Italia</a></address>
      <p>L'Antitrust ha adottato un provvedimento cautelare nei confronti della società Oobs operante nel settore della vendita on line attraverso il sito shoppati.it. In particolare, spiega l'Autorità in una nota, l'operatore commercializza apparecchiature elettroniche secondo la modalità del cosiddetto 'buy and share' in base alla quale i consumatori sono invitati ad acquistare i beni a un prezzo particolarmente scontato aderendo a una specifica lista e poi, per ottenere il bene prescelto, attendere che altri effettuino un analogo acquisto fino alla completa compensazione del prezzo.</p>
      <p>Tali pratiche, scrive l'Antitrust, "sono in grado di attrarre un numero sempre crescente di acquisti - in realtà mere prenotazioni - e possono funzionare solo in caso di una loro continua e rapida espansione, ossia in presenza di condizioni del tutto particolari e aleatorie che ne evidenziano la natura gravemente scorretta, in grado di ingannare un numero crescente di consumatori e condizionare indebitamente coloro che vi hanno aderito". Con l'intervento cautelare è stato ordinato all'operatore di sospendere ogni attività diretta all'utilizzo della modalità di vendita subordinata alla successiva adesione di altri consumatori, nonché alla vendita di prodotti presentati come disponibili ma che in realtà non risultano pronti per la consegna.</p>
    </article>
  </body>
</html>