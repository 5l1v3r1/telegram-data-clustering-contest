<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Detenen-Sabadell-extertulia-chiringuito-recerca_0_2338566269.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T13:14:47+00:00"/>
    <meta property="og:title" content="Detenen a Sabadell un extertulià d''El chiringuito' en recerca i captura des de feia dos anys"/>
    <meta property="og:description" content="Segons el portal 'iSabadell', François Gallardo ja ha passat a disposició judicial acusat d'estafa"/>
  </head>
  <body>
    <article>
      <h1>Detenen a Sabadell un extertulià d''El chiringuito' en recerca i captura des de feia dos anys</h1>
      <h2>Segons el portal 'iSabadell', François Gallardo ja ha passat a disposició judicial acusat d'estafa</h2>
      <address>
        <time datetime="2019-11-05T13:14:47+00:00">05 Nov 2019, 13:14</time>
      </address>
      <p>L'extertulià d'<i> El chiringuito de Jugones</i> François Gallardo va ser detingut aquest dilluns a Sabadell, després de dos anys en recerca i captura, segons ha avançat el portal <i> <a href="https://www.isabadell.cat/sabadell/societat/tribunals/detingut-a-sabadell-lexcollaborador-del-chiringuito-francois-gallardo-en-cerca-i-captura-des-del-2017/">iSabadell</a></i>. Gallardo és acusat d'un delicte d'estafa contínua pel qual se l'havia de jutjar el 2017, però no es va presentar al judici. Per aquest motiu el juny d'aquell any l'Audiència de Barcelona <a href="https://www.ara.cat/media/Gallardo-Chiringuito-Pedrerol_0_1798620309.html?utm_medium=social&amp;utm_source=twitter&amp;utm_campaign=ara"> en va ordenar la detenció</a> per garantir que comparegués al tribunal, però fins ara no se l'havia pogut localitzar, malgrat que s'havien dictat fins a tres ordres de recerca i captura contra ell. </p>
      <p>L'extertulià del programa que presenta Josep Pedrerol a Mega va ser detingut al centre de Sabadell per un mosso fora de servei que el va reconèixer, i aquest dimarts al matí ja ha passat a disposició judicial.</p>
      <p>Gallardo és acusat d'haver estafat 12.000 euros d'un company de tertúlies radiofòniques en diverses emissores catalanes. Segons el relat de l'acusació, Gallardo havia promès a la víctima que, si li donava 21.000 euros, els invertiria en un fons relacionat amb el món del futbol i els hi tornaria amb interessos, però a l'hora de la veritat només en va tornar 9.000. La fiscalia demana que se'l condemni a quatre anys de presó i a 6.000 euros de multa, però l'acusació eleva la petició de pena fins a sis anys, per estafa i falsedat documental, perquè s'havia fet passar per agent FIFA sense ser-ho. </p>
      <p>Nascut a França, Gallardo va arribar a Sabadell amb 17 anys. Després d'haver jugat a futbol en categories inferiors, va obrir una perruqueria al barri de la Creu de Barberà, i posteriorment es va donar a conèixer com a tertulià amb Josep Pedrerol, primera a <i> Punto pelota</i>, d'Intereconomía, i després a <i> El chiringuito de Jugones</i>. Allà va destacar per les seves primícies explosives, que sovint acabaven sent falses, com ara que Messi se n'aniria del Barça i que Luis Suárez fitxaria pel Madrid. </p>
    </article>
  </body>
</html>