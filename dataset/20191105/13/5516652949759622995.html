<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425192/thn-metegkatastash-ths-astynomias-kai-ths-pyrosbestikhs-se-nea-ktiria-sthn-polh-ths-rodoy-zhthse-o-m-konsolas"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T13:35:01+00:00"/>
    <meta property="og:title" content="Την μετεγκατάσταση της Αστυνομίας και της Πυροσβεστικής σε νέα κτίρια στην πόλη της Ρόδου ζήτησε ο Μ. Κόνσολας"/>
    <meta property="og:description" content="Με τον Υφυπουργό Προστασίας του Πολίτη, κ. Λευτέρη Οικονόμου και τον Αρχηγό της Ελληνικής Αστυνομίας, Αντιστράτηγο κ. Μιχαήλ Καραμαλάκη, είχε σήμερα συνάντηση εργασίας ο Υφυπουργός Τουρισμού, κ. Μάνος Κόνσολας."/>
  </head>
  <body>
    <article>
      <h1>Την μετεγκατάσταση της Αστυνομίας και της Πυροσβεστικής σε νέα κτίρια στην πόλη της Ρόδου ζήτησε ο Μ. Κόνσολας</h1>
      <h2>Σε συνάντηση με τον Υφυπουργό Προστασίας του Πολίτη και τον Αρχηγό της ΕΛΑΣ</h2>
      <address>
        <time datetime="2019-11-05T13:35:01+00:00">05 Nov 2019, 13:35</time>
      </address>
      <p>
        <b>Με τον Υφυπουργό Προστασίας του Πολίτη, κ. Λευτέρη Οικονόμου και τον Αρχηγό της Ελληνικής Αστυνομίας, Αντιστράτηγο κ. Μιχαήλ Καραμαλάκη, είχε σήμερα συνάντηση εργασίας ο Υφυπουργός Τουρισμού, κ. Μάνος Κόνσολας.</b>
      </p>
      <p>Στη συνάντηση τέθηκαν τα εξής ζητήματα:</p>
      <p>- Η έγκαιρη στελέχωση με προσωπικό της Ελληνικής Αστυνομίας των αεροδρομίων που αποτελούν τουριστικούς προορισμούς πριν την έναρξη της τουριστικής περιόδου.</p>
      <p>- Η ενίσχυση με προσωπικό της τουριστικής αστυνομίας.</p>
      <p>- Η διευκόλυνση της διαδικασίας έκδοσης βίζας για τους Κινέζους τουρίστες και τους επισκέπτες από τρίτες χώρες.</p>
      <p>Για τα παραπάνω ζητήματα, θα υπάρξει το επόμενο διάστημα και νέα συνάντηση μεταξύ της ηγεσίας του Υπουργείου Τουρισμού και της ηγεσίας του Υπουργείου Προστασίας του Πολίτη.</p>
      <p>Παράλληλα, ο κ. Κόνσολας έθεσε και τα ζητήματα υποστελέχωσης των υπηρεσιών της Ελληνικής Αστυνομίας στα Δωδεκάνησα.</p>
      <p>Ζήτησε την ενίσχυση με προσωπικό των υπηρεσιών της ΕΛ.ΑΣ στις Α΄ και Β΄ Αστυνομικές Διευθύνσεις Δωδεκανήσου, λόγω του μεταναστευτικού.</p>
      <p>Έθεσε το ζήτημα της μετεγκατάστασης σε νέο και σύγχρονο κτίριο της Αστυνομικής Διεύθυνσης Δωδεκανήσου και της Πυροσβεστικής Αστυνομίας στην πόλη της Ρόδου.</p>
      <p>Συζητήθηκε, επίσης, η ανάγκη επίλυσης του κτιριακού προβλήματος που αντιμετωπίζουν και οι άλλες υπηρεσίες της Ελληνικής Αστυνομίας στα Δωδεκάνησα.</p>
    </article>
  </body>
</html>