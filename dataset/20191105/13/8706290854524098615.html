<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682411/me-karta-i-eisodos-ton-foititon-sta-panepistimia-pos-tha-fylasson"/>
    <meta property="og:site_name" content="enikos.gr"/>
    <meta property="article:published_time" content="2019-11-05T13:55:00+00:00"/>
    <meta property="og:title" content="Με κάρτα η είσοδος των φοιτητών στα Πανεπιστήμια - Πώς θα φυλάσσονται οι σχολές"/>
    <meta property="og:description" content="Προς αναζήτηση νέας μεθόδου για τη φύλαξη των ΑΕΙ αναζητά..."/>
  </head>
  <body>
    <article>
      <h1>Με κάρτα η είσοδος των φοιτητών στα Πανεπιστήμια - Πώς θα φυλάσσονται οι σχολές</h1>
      <address>
        <time datetime="2019-11-05T13:55:00+00:00">05 Nov 2019, 13:55</time>
      </address>
      <p>Προς αναζήτηση νέας μεθόδου για τη φύλαξη των ΑΕΙ αναζητά, σύμφωνα με δημοσίευμα της εφημερίδας «τα Νέα», η κυβέρνηση ώστε να μπει φρένο στις καταλήψεις αλλά και στις βιαιοπραγίες εντός των <a href="http://www.enikos.gr/politics/671600/kerameos-theloume-na-enischysoume-tin-eleftheria-kai-tin-aftonomi">πανεπιστημιακών </a>χώρων.</p>
      <p>Όπως αναφέρει το συγκεκριμένο δημοσίευμα, σε αυτή την «αναζήτηση», επανέρχεται η συζήτηση περί κάρτας εισόδου στα ΑΕΙ, κάτι που άλλωστε δηλώνουν ανοικτά τα κυβερνητικά στελέχη, θέτοντας ως προϋπόθεση να λάβουν σχετική πρωτοβουλία για το θέμα οι διοικήσεις των ανώτατων Ιδρυμάτων.</p>
      <p>
        <b>Το σενάριο της «κάρτας εισόδου»</b>
      </p>
      <p>Η «κάρτα εισόδου» στα ΑΕΙ αποτελεί μία πρόταση που επανέρχεται σε τακτά χρονικά διαστήματα και η οποία θα μπορούσε ενδεχομένως να εφαρμοστεί σε μικρά πανεπιστήμια, ωστόσο αποτελεί μία πιο δύσκολα εφαρμόσιμη πολιτική για εκείνα που έχουν μεγάλα κάμπους.</p>
      <p>Και βεβαίως συνδυάζεται με επαρκή φωτισμό τις βραδινές ώρες των πανεπιστημιακών χώρων και «άνοιγμα» τους σε περιόδους Σαββατοκύριακων ή αργιών στην τοπική κοινωνία με τη μορφή εκδηλώσεων ή επιστημονικών συναντήσεων.</p>
      <p>
        <b>Η περιφρούρηση των πανεπιστημιακών χώρων</b>
      </p>
      <p>«Με τη σωστή φύλαξη των εισόδων των πανεπιστημιακών χώρων μπορούμε να περιφρουρήσουμε την είσοδο παραβατικών στοιχείων» λέει σχετικά ο πρύτανης του Αριστοτέλειου Πανεπιστημίου Θεσσαλονίκης Ν. Παπαϊωάννου.</p>
      <p>«Η κάρτα εισόδου είναι αλήθεια ότι προϋποθέτει την πλήρη φύλαξη του πανεπιστημιακού, κάμπους γύρω γύρω, κάτι που δεν είναι τόσο στην κουλτούρα μας ως χώρας και χρειάζεται διαδικασίες που το πανεπιστήμιο σήμερα δεν είναι έτοιμο να εφαρμόσει» αναφέρει.</p>
      <p>Και καταλήγει λέγοντας ότι «το σύστημα μπορεί σήμερα πιστεύω να αυτορυθμιστεί, με διαδικασίες συναίνεσης και συνεργασίας όλων των μερών του».</p>
      <p>Το θέμα επανέρχεται στη δημοσιότητα βέβαια με το δεδομένο ότι και χθες σε κατάληψη βρισκόταν το Γεωπονικό Πανεπιστήμιο Αθηνών, το Φυσικό, Μαθηματικό, Γεωλογικό και Πληροφορικής του Πανεπιστημίου Αθηνών, η Αρχιτεκτονική του ΕΜΠ, τα τμήματα Μεταλλειολόγων ΣΕΜΦΕ, Μηχανολόγων, Χημικών Μηχανικών καθώς και τμήματα του Πολυτεχνείου Κρήτης.</p>
      <related>
        <h4>σχετικά άρθρα</h4>
        <a href="http://www.enikos.gr/society/681456/epeisodia-stin-poreia-ton-foititon-sto-kentro-tis-athinas-tora%0A%20%20%20%20%0A"/>
        <a href="http://www.enikos.gr/society/681428/se-exelixi-i-foititiki-poreia-sto-kentro-tis-athinas-kleistoi-oi-%0A%20%20%20%20%0A"/>
        <a href="http://www.enikos.gr/society/681370/talaiporia-sto-kentro-athinas-poies-sygkentroseis-echoun-programm%0A%20%20%20%20%0A"/>
        <a href="http://www.enikos.gr/society/680441/sygkentrosi-diamartyrias-foititon-exo-apo-to-ypourgeio-paideias%0A%20%20%20%20%0A"/>
        <a href="http://www.enikos.gr/society/680252/entasi-stin-foititiki-poreia-stin-athina-photo%0A%20%20%20%20%0A"/>
        <a href="http://www.enikos.gr/society/680212/sygkrouseis-kai-chimika-stin-poreia-foititon-sti-thessaloniki-vid%0A%20%20%20%20%0A"/>
        <a href="http://www.enikos.gr/society/680202/se-exelixi-foititiko-syllalitirio-sto-kentro-tis-athinas%0A%20%20%20%20%0A"/>
        <a href="http://www.enikos.gr/society/678819/epeisodia-stin-poreia-ton-kourdon-stin-athina-video%0A%20%20%20%20%0A"/>
        <a href="http://www.enikos.gr/society/678735/syllalitirio-foititon-sto-kentro-tis-athinas-kleisti-i-leoforos-a%0A%20%20%20%20%0A"/>
      </related>
    </article>
  </body>
</html>