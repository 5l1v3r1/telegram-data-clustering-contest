<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/615813,Nowe-monety-kolekcjonerskie-NBP-juz-w-obiegu.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-05T13:03:16+00:00"/>
    <meta property="og:title" content="Nowe monety kolekcjonerskie NBP już w obiegu"/>
    <meta property="og:description" content="We wtorek (5 listopada) Narodowy Bank Polski wprowadził do obiegu nowe monety kolekcjonerskie z serii „Stulecie odzyskania przez Polskę niepodległości” – Wojciech Korfanty: srebrną o nominale 10 zł oraz złotą o nominale 100 zł."/>
  </head>
  <body>
    <article>
      <h1>Nowe monety kolekcjonerskie NBP już w obiegu</h1>
      <address>
        <time datetime="2019-11-05T13:03:16+00:00">05 Nov 2019, 13:03</time>
      </address>
      <p>
        <b>We wtorek (5 listopada) Narodowy Bank Polski wprowadził do obiegu nowe monety kolekcjonerskie z serii „Stulecie odzyskania przez Polskę niepodległości” – Wojciech Korfanty: srebrną o nominale 10 zł oraz złotą o nominale 100 zł.</b>
      </p>
      <p>Na rewersie monet znajduje się postać Wojciecha Korfantego (1873–1939) − polityka, przywódcy II i III powstania śląskiego. Na awersie umieszczono stałe elementy monet: wizerunek orła ustalony dla godła Rzeczypospolitej Polskiej, nominał, napis: Rzeczpospolita Polska oraz rok emisji. <br/><br/>Na uwagę zasługuje fakt, że wizerunki znajdujące się na awersach monet srebrnych tej serii, emitowanych od 2015 r. tworzą kompozycyjną całość. <br/><br/>Wizerunek awersu monety złotej nawiązuje do stylistyki II Rzeczypospolitej, a ponadto na jej boku został umieszczony napis: Stulecie odzyskania przez Polskę niepodległości.<br/><br/>Złota moneta o nominale 100 zł wyemitowana zostanie w nakładzie do 1500 sztuk. Moneta srebrna o nominale 10 zł w nakładzie do 13000 sztuk. Cena sprzedaży monety złotej będzie wynosić 1800 zł brutto, a srebrnej – 130 zł brutto.</p>
      <figure>
        <img src="http://m.wm.pl/2019/11/n/20191105-korfanty-big-589017.jpg"/>
        <figcaption>Fot. NBP</figcaption>
      </figure>
      <p>Monety i banknoty kolekcjonerskie NBP są sprzedawane w opakowaniu handlowym wraz z certyfikatem. Można je kupić w w Oddziałach Okręgowych NBP i sklepie internetowym.<br/><br/>Kolejna emisja zaplanowana jest na 7 listopada 2019 r. Tego dnia Narodowy Bank Polski wprowadzi do obiegu monety okolicznościowe o nominale 5 zł „Odkryj Polskę” – Kopiec Wyzwolenia.</p>
      <blockquote>Banknoty i monety kolekcjonerskie są to znaki pieniężne, które są emitowane z myślą o kolekcjonerach i numizmatykach. Są one emitowane z okazji ważnych wydarzeń lub też upamiętniają wybitne postaci, autorytety i ich rolę w historii Polski i Polaków.</blockquote>
      <p>Źródło: <i>NBP</i></p>
    </article>
  </body>
</html>