<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%B3%D9%87-%DA%A9%D8%B4%D9%88%D8%B1-%D8%A7%D8%B1%D9%88%D9%BE%D8%A7%DB%8C%DB%8C-%D8%A7%D8%B2-%D8%AA%D9%87%D8%B1%D8%A7%D9%86-%D8%AE%D9%88%D8%A7%D8%B3%D8%AA%D9%86%D8%AF-%DA%A9%D9%87-%D8%A7%D8%B2-%D8%AA%D8%B5%D9%85%DB%8C%D9%85-%D9%87%D8%A7%DB%8C-%D9%86%D8%A7%D9%82%D8%B6-%D8%A8%D8%B1%D8%AC%D8%A7%D9%85-%D8%AE%D9%88%D8%AF%D8%AF%D8%A7%D8%B1%DB%8C-%DA%A9%D9%86%D8%AF-20191105/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-05T13:41:57+00:00"/>
    <meta property="og:title" content="سه کشور اروپایی از تهران خواستند که از تصمیم های ناقض برجام خودداری کند"/>
    <meta property="og:description" content="وزارت امور خارجۀ فرانسه در بیانیه ای که مشترکاً به امضای آلمان و بریتانیا نیز رسیده از جمهوری اسلامی ایران خواست که در تصمیم های خود دربارۀ برجام تجدید نظر کند که از نظر این سه کشور خلاف مقررات این توافقنامه هستند."/>
  </head>
  <body>
    <article>
      <h1>سه کشور اروپایی از تهران خواستند که از تصمیم های ناقض برجام خودداری کند</h1>
      <address><time datetime="2019-11-05T13:41:57+00:00">05 Nov 2019, 13:41</time> by <a rel="author">ناصر اعتمادی</a></address>
      <p>
        <b>وزارت امور خارجۀ فرانسه در بیانیه ای که مشترکاً به امضای آلمان و بریتانیا نیز رسیده از جمهوری اسلامی ایران خواست که در تصمیم های خود دربارۀ برجام تجدید نظر کند که از نظر این سه کشور خلاف مقررات این توافقنامه هستند.</b>
      </p>
      <p>بیانیه می افزاید که اظهارات امروز ایران برای افزایش توانایی غنی سازی اورانیوم این کشور خلاف برجام است. همین بیانیه تصریح می کند که سه کشور اروپایی امضاکنندۀ برجام خود را به این توافقنامه متعهد می دانند و از ایران می خواهند که در تصمیم های خود تجدیدنظر کرده و به وظایف خود در چارچوب این توافقنامه عمل کرده و با آژانس بین المللی انرژی اتمی کاملاً همکاری کند.</p>
      <p>سخنگوی وزارت امور خارجۀ فرانسه، "آنییس فون در مول"، بار دیگر بر پشتیبانی کشورش از برجام و کاهش تنش در خاورمیانه تأکید کرد و گفت که فرانسه و متحدان اروپایی اش در انتظار گزارش های آتی آژانس بین المللی انرژی اتمی دربارۀ اقدام های ایران هستند.  </p>
      <p>در واکنشی جداگانه کمیسیون اتحادیۀ اروپا اعلام کرد که در خصوص کاهش پی در پی تعهدات حکومت ایران به برجام مطابق رأی آژانس بین المللی انرژی اتمی عمل خواهد کرد. کمیسیون اروپا همچنین معتقد است که حفظ برجام به دلیل کاهش تعهدات ایران بیش از پیش دشوار شده است.</p>
      <p>سخنگوی فدریکا موگرینی، نمایندۀ سیاست خارجی اتحادیۀ اروپا، در اینباره گفت : "ما از اظهارات رئیس جمهوری ایران، حسن روحانی، مبنی بر کاهش مجدد تعهدات ایران به برجام بسیار نگران هستیم و از ایران می خواهیم که از اتخاذ تدابیر جدید پرهیز کند که می توانند ضربات بیشتری به این توافق بزنند."</p>
      <p>به گفتۀ حسن روحانی قرار است از فردا چهارشنبه پانزدهم آبان ماه حکومت ایران تزریق گاز به سانتریفیوژها فعال در تأسیسات فردو را آغاز کند که البته خلاف برجام است هر چند این اقدام به گفتۀ روحانی تحت نظارت آژانس بین المللی انرژی اتمی صورت خواهد گرفت.  </p>
    </article>
  </body>
</html>