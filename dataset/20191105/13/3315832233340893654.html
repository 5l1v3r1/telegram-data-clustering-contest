<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/04fb64fda98118cd/pentru-ce-sa-crestem-un-nou-plahotniuc-in-locul-celui-care-a-fugit.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T13:15:43+00:00"/>
    <meta property="og:title" content="„Pentru ce să creștem un nou Plahotniuc în locul celui care a fugit?”"/>
    <meta property="og:description" content="Dacă nu vor fi obținute rezultate reale în domeniul justiției și dacă președintele Igor Dodon va sabota reforma justiției, atunci coaliția de la guvernare s-ar putea rupe. Iar acest lucru ar fi unul corect, pentru că nu are rost să fie „crescut un nou Plahotniuc în locul celui care a fugit”. Declarațiile au fost făcute de activistul civic Valeriu Pașa, expert al comunității WatchDog.md."/>
  </head>
  <body>
    <article>
      <h1>„Pentru ce să creștem un nou Plahotniuc în locul celui care a fugit?”</h1>
      <address><time datetime="2019-11-05T13:15:43+00:00">05 Nov 2019, 13:15</time> by <a rel="author">Jurnal.md</a></address>
      <p>
        <b>Dacă nu vor fi obținute rezultate reale în domeniul justiției și dacă președintele Igor Dodon va sabota reforma justiției, atunci coaliția de la guvernare s-ar putea rupe. Iar acest lucru ar fi unul corect, pentru că nu are rost să fie „crescut un nou Plahotniuc în locul celui care a fugit”. Declarațiile au fost făcute de activistul civic Valeriu Pașa, expert al comunității WatchDog.md.</b>
      </p>
      <p>„Cred că liniile roșii s-au trecut cu numirea directorului CNA, eu cred că o linie roșie s-a trecut cu situația de la Curtea Constituțională și poate ar mai fi, dacă este să le trag după gustul meu. Din câte înțeleg eu, agrementul care există între aceste componente ale alianței – scris, nescris, nu cunosc, habar nu am în ce măsură și cât de intens comunică între ei, dar eu înțeleg că este concursul pentru funcția de procuror general, unde guvernul insistă la președinție să înceteze să facă jocuri, dar în același timp nu și-a făcut nici propriul lucru. Deci, felul în care a organizat Ministerul Justiției acest concurs, această comisie, regulament, criterii sunt un dezastru. Și-i dau deplină dreptate Maiei Sandu, pentru că da, se vorbește de Procuratura Generală, dar principalele jocuri pe care le-a făcut Igor Dodon, le-a făcut anume în puterea judecătorească. Toată povestea asta cu adunările judecătorilor, destituirea și tentative de numire a unor noi membri ai Consiliului Superior al Magistraturii, în absolut toate acestea există și participarea președinției”, a declarat Valeriu Pașa, într-un interviu la <a href="https://moldova.europalibera.org/a/interviu-valeriu-pasa/30253598.html">Radio Europa Liberă</a>.</p>
      <p>„E suficient să urmăriți ieșirile publice repetate ale președintelui Dodon, când toată lumea sare în sus și spune că „uitați-vă, se fac jocuri de culise” și grupuri de judecători foarte influenți, în frunte cu dl Poalelungi și dl Druță, încearcă să tulbure apele în sistemul judecătoresc, să-și impună propriii oameni în Consiliul Superior al Magistraturii pe termen lung, astfel încât să poată bloca orice tentativă de reformă. Asta îmi spun oameni din societatea civilă, asta o spun oameni din mediul judecătoresc, asta apare în presă și în repetate rânduri iese Igor Dodon și spune: „Lăsați judecătorii în pace, că asta înseamnă independența judecătorilor”. Adică, apărarea judecătorilor corupți din fruntea sistemului, că nu sunt toți corupți, acei care au stat în fruntea sistemului, adică exact narativul pe care a mers Andrian Candu și toți care au condus Ministerul Justiției sub Partidul Democrat. Ei sunt independenți, noi nu ne băgăm la ei, iar judecătoarea Berdilo de capul ei a decis anularea alegerilor. Este exact același discurs pe care acum vedem că îl preia președintele Dodon, care este o ipocrizie. Să vii să spui că aperi independența sistemului judecătoresc în Republica Moldova, când este cel mai corupt sistem judecătoresc...”, a mai spus expertul comunității WatchDog.md.</p>
      <p>În opinia lui Valeriu Pașa, s-ar putea ajunge la o reașezare a forțelor posibil chiar în guvern. „Posibil să asistăm și la ceva remanieri, unele remanieri sunt necesare. De exemplu, performanța ministrei justiției este sub orice critică, respectiv de mult trebuia să fie schimbată și trebuie să devină în general un indicator atunci când un om nu face față să nu se țină de post la nesfârșit. Este normal să se facă remanieri, dar și între partide în parlament, eu cred că până la urmă Igor Dodon nu va reuși să convingă propriul partid să forțeze nota prea tare, pentru că, dacă o va forța, dincolo de împărțirea ministerelor, există, iată, această bătălie pentru justiție și dacă nu se rezolvă ceva cu Procuratura Generală, eu nu dau prea multe șanse de supraviețuire acestui guvern. Maia Sandu va forța nota ca să obțină rezultate reale în justiție și dacă Igor Dodon va sabota toate chestia asta, atunci eu cred că chiar Maia Sandu va fi cea care va rupe această coaliție. Și va avea dreptate. Nu are rost. Pentru ce? Ca să creștem un nou Plahotniuc în locul celui care a fugit?”, a adăugat Valeriu Pașa.</p>
    </article>
  </body>
</html>