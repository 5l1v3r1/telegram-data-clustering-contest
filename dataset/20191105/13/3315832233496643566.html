<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/f97fb416b711b8c2/video-momentul-perchezitiilor-la-casa-lui-sternioala-cu-ce-au-plecat-procurorii-dupa-8-ore-de-misiune.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T13:26:33+00:00"/>
    <meta property="og:title" content="VIDEO: Momentul perchezițiilor la casa lui Sternioală; Cu ce au plecat procurorii, după 8 ore de misiune"/>
    <meta property="og:description" content="Patru procurori și ofițeri de urmărire penală au avut nevoie de aproape opt ore pentru efectuarea percheziției la domiciliul judecătorului Oleg Sternioală, suspectat într-un dosar pentru spălare de bani. Oamenii legii și-au încheiat misiunea aproape de ora opt seara, plecând din casa magistratului de pe strada Sergiu Rădăuțan din Chișinău cu un pachet sigilat în care se presupune că erau mai multe documente."/>
  </head>
  <body>
    <article>
      <h1>VIDEO: Momentul perchezițiilor la casa lui Sternioală; Cu ce au plecat procurorii, după 8 ore de misiune</h1>
      <address><time datetime="2019-11-05T13:26:33+00:00">05 Nov 2019, 13:26</time> by <a rel="author">Jurnal.md</a></address>
      <p>
        <b>Patru procurori și ofițeri de urmărire penală au avut nevoie de aproape opt ore pentru efectuarea percheziției la domiciliul judecătorului Oleg Sternioală, suspectat într-un dosar pentru spălare de bani. Oamenii legii și-au încheiat misiunea aproape de ora opt seara, plecând din casa magistratului de pe strada Sergiu Rădăuțan din Chișinău cu un pachet sigilat în care se presupune că erau mai multe documente.</b>
      </p>
      <p>Procurorii au bătut la poarta magistratului aproximativ la ora 12.00. Poarta a fost deschisă de către o femeie, care s-a dovedit a fi bona copilului familiei Sternioală, scrie <a href="https://anticoruptie.md/ro/dosare-de-coruptie/video-cum-au-fost-efectuate-perchezitiile-la-domiciliul-magistratului-oleg-sternioala?fbclid=IwAR2Kr0YylloblhtA3p9bdNgWfesRYbeYFIxEX_E-boJtZ8nlMFGTfDjAzjQ">anticoruptie.md</a>. Aceasta nu le-a permis să intre în ogradă și a telefonat-o pe stăpâna casei. În timp ce se efectua percheziția, în gospădăria lui Sternioală au fost observați încă doi angajați, menajera și grădinarul. Spre deosebire de bonă, ultimii doi nu par a fi deranjați de prezența procurorilor.</p>
      <p>Oamenii legii au fost întâmpinați de către soția magistratului, Elena Tudoran-Sternioală. Femeia a vorbit cu cineva la telefon, apoi le-a permis procurorilor să-și facă lucrul. La percheziții a fost prezent și avocatul Alexandru Tabarcea, fratele profesorului și avocatului Iurie Tabarcea, nașul de cununie al cuplului Sternioală. Acesta a prezentat un mandat semnat de Oleg Sternioală.</p>
      <p>
        <a href="http://www.jurnal.md/ro/news/62419094dfbc1aab/judecatorul-csj-oleg-sternioala-retinut-a-cheltuit-milioane-pe-bunuri-de-lux-dublu-fata-de-veniturile-declarate.html">Judecătorul Curții Supreme de Justiție Oleg Sternioală a fost reținut aseară pe un termen de 72 de ore, în urma perchezițiilor efectuate de procurorii Anticorupție și ofițerii CNA la domiciliul și locul de muncă al magistratului.</a>
      </p>
      <p>Sternioală este cercetat într-o cauză penală pornită pe faptul spălării banilor în proporții deosebit de mari, după ce verificările au arătat că magistratul a acumulat împreună cu membrii familiei sale venituri de circa 7 milioane de lei (pe parcursul unei perioade de referință). În aceeași perioadă, Oleg Sternioală împreună cu membrii familiei sale a cumpărat bunuri de lux în valoare de circa 13,8 milioane de lei.</p>
      <p>Bănuiala rezonabilă a organului de urmărire penală este că diferența de circa 6,7 milioane dintre veniturile și cheltuielile bănuitului constituie bunuri ilicite, care au fost tăinuite, iar natura și originea acestora este deghizată prin transcrierea dreptului de proprietate pe terțe persoane, fapt care urmează a fi demonstrat în cadrul urmării penale.</p>
      <figure>
        <iframe src="https://www.youtube.com/embed/oxTZv8ACZLE" width="560" height="315" data-service="Youtube" scrolling="no"/>
      </figure>
    </article>
  </body>
</html>