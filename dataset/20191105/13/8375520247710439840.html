<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/nachalnika-rozvidcentru-rf-zvilnili-za-provali-v-ukrajini-637855.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T13:56:07+00:00"/>
    <meta property="og:title" content="Начальника розвідцентру РФ звільнили за провали в Україні"/>
    <meta property="og:description" content="Співробітники 316-го Центру російської військової розвідки спеціалізуються на проведенні розвідувально-підривної діяльності проти України"/>
  </head>
  <body>
    <article>
      <h1>Начальника розвідцентру РФ звільнили за провали в Україні</h1>
      <address>
        <time datetime="2019-11-05T13:56:07+00:00">05 Nov 2019, 13:56</time>
      </address>
      <h4>Співробітники 316-го Центру російської військової розвідки спеціалізуються на проведенні розвідувально-підривної діяльності проти України</h4>
      <p>Контррозвідники СБУ за останній час викрили низку агентів, які працювали на 316-й розвідувальний центр ГУ ГШ ЗС РФ. За провали в оперативно-службовій діяльності його начальника, капітана 1 рангу Петра Каменщикова, звільнено з посади.</p>
      <p>Про це 5 листопада повідомляє пресцентр СБУ.</p>
      <p>Зазначається, що 316-й Центр російської військової розвідки дислокується у Новоросійську Краснодарського краю РФ. Його співробітники брали безпосередню участь в анексії Російською Федерацією АР Крим у 2014 році та спеціалізуються на проведенні розвідувально-підривної діяльності проти України, у тому числі забезпечують розвідувальною інформацією окупаційні російські підрозділи на сході України.</p>
      <p>«Контррозвідники встановили, що Каменщиков очолював розвідувальний підрозділ з 2012 року та організував системну роботу з вербування українських громадян. Вони поповнювали агентурні мережі для збору різнопланової розвідувальної інформації, а також входили до агентурно-бойових груп для підготовки і проведення диверсійних акцій на території України», - заявили в СБУ.</p>
      <p>В Службі безпеки повідомили, що українська контррозвідка, починаючи з 2014 року, успішно реалізує заходи з припинення протиправної діяльності російської спецслужби через виявлення, затримання та притягнення до кримінальної відповідальності агентів іноземної військової розвідки. Лише під час останнього обміну за схемою «35 на 35», який відбувся 7 вересня, до РФ було передано чотирьох викритих контррозвідкою та засуджених за державну зраду агентів 316 РЦ ГУ ГШ ЗС РФ, а саме:</p>
      <ul>
        <li>Радіонова Антоніна Петрівна, 06.09.1969 р.н., громадянка України, військовослужбовець Національної гвардії України, затримана контррозвідкою восени 2017 року, засуджена за ч. 1 ст. 111 (державна зрада) КК України до 4 років позбавлення волі;</li>
      </ul>
      <figure>
        <img src="https://glavcom.ua/img/forall/users/84/8495/.jpg_672.jpg"/>
      </figure>
      <ul>
        <li>Кореновський Дмитро Євстафійович, 18.03.1972 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України;</li>
      </ul>
      <figure>
        <img src="https://glavcom.ua/img/forall/users/84/8495/.jpg_671.jpg"/>
      </figure>
      <ul>
        <li>Федоров Віктор Андрійович, 18.07.1969 р.н., громадянин України, затриманий контррозвідкою СБ України у червні 2018 року, перебував під слідством за ч. 1 ст. 111 (державна зрада) КК України.</li>
      </ul>
      <figure>
        <img src="https://glavcom.ua/img/forall/users/84/8495/.jpg_670.jpg"/>
      </figure>
      <ul>
        <li>Ломако Юрій Миколайович, 1961 р.н., громадянин України, колишній військовослужбовець ЗСУ, затриманий контррозвідкою СБ України у грудні 2018 року, засуджений за ч. 1 ст. 111 (державна зрада) КК України до 5 років позбавлення волі.</li>
      </ul>
      <figure>
        <img src="https://glavcom.ua/img/forall/users/84/8495/.jpg_669.jpg"/>
      </figure>
      <p>«За наявними у контррозвідки даними, керівника розвідувального підрозділу капітана 1 рангу Петра Каменщикова, незважаючи на значний авторитет і позитивні рекомендації керівництва, за очевидний провал було звільнено із займаної посади. Відповідно вирішується питання щодо притягнення Каменщикова та інших співробітників центру, безпосередньо задіяних у розвідувально-підривній діяльності проти України, до кримінальної відповідальності за ст. 114 (шпигунство) Кримінального кодексу України. Наразі одному із кураторів українського напрямку 316 РЦ ГУ ГШ ЗС РФ  капітану 3 рангу Олексію Аненко СБУ вже направила пакет документів із підозрою про вчинення цього злочину. Отримання ним підозри підтверджено міжнародним поштовим сервісом», - заявили в СБУ.</p>
      <related>
        <a href="https://glavcom.ua/kyiv/news/sbu-pidozryuje-eksposadovcya-kijivskogo-oboronnogo-zavodu-v-oborudci-na-25-mln-637851.html"/>
        <a href="https://glavcom.ua/news/priznacheniy-noviy-nachalnik-sbu-v-cherkaskiy-oblasti-637574.html"/>
        <a href="https://glavcom.ua/news/putin-dav-ordena-bolgarinu-pidozryuvanomu-v-shpigunstvi-na-korist-rosiji-637645.html"/>
      </related>
    </article>
  </body>
</html>