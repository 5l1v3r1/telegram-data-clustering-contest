<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/dendias-gia-taksidi-sti-mosxa-stoxos-i-enisxysi-ton-ellinorosikon-sxeseon/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T13:50:50+00:00"/>
    <meta property="og:title" content="Δένδιας για ταξίδι στη Μόσχα : Στόχος η ενίσχυση των ελληνορωσικών σχέσεων"/>
    <meta property="og:description" content="Στη σταθερή επιδίωξη της Ελλάδας για περαιτέρω ενίσχυση των καλών και συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας, αναφέρθηκε ο υπουργός Εξωτερικών εν όψει της επίσκεψής του στη Μόσχα"/>
  </head>
  <body>
    <article>
      <h1>Δένδιας για ταξίδι στη Μόσχα : Στόχος η ενίσχυση των ελληνορωσικών σχέσεων</h1>
      <h2>Στη σταθερή επιδίωξη της Ελλάδας για περαιτέρω ενίσχυση των καλών και συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας, αναφέρθηκε ο υπουργός Εξωτερικών εν όψει της επίσκεψής του στη Μόσχα</h2>
      <address><time datetime="2019-11-05T13:50:50+00:00">05 Nov 2019, 13:50</time> by <a rel="author">ΤοΒΗΜΑ Team</a></address>
      <p>Στη σταθερή επιδίωξη της Ελλάδας για περαιτέρω ενίσχυση των καλών και συνεργατικών σχέσεων με τη ρωσική πλευρά, στη βάση του αμοιβαίου σεβασμού και της ισοτιμίας, αναφέρθηκε ο υπουργός Εξωτερικών, Νίκος Δένδιας, εν όψει της επίσκεψής του στη Μόσχα όπου θα συναντηθεί με τον ρώσο ΥΠΕΞ, Σεργκέι Λαβρόφ.</p>
      <p>Μιλώντας στο πρακτορείο Ria Novosti, ο κ. Δένδιας τόνισε πως Ελλάδα και Ρωσία διατηρούν ιστορικούς δεσμούς φιλίας και συνεργασίας, ενώ επεσήμανε ότι «η Ελλάδα, παρά τα όποια προβλήματα δημιουργήθηκαν κατά το παρελθόν, παρέμεινε σταθερός συνομιλητής της Ρωσίας, ακόμη και κατά τη διάρκεια μίας δύσκολης συγκυρίας αναφορικά με τις σχέσεις της με τη Δύση, όπως αυτή των τελευταίων ετών».</p>
      <p>
        <a href="https://www.in.gr/2019/11/05/culture/qc-gemato-klopimaia-vretaniko-mouseio-pou-exoun-afairethei-ti-via-apo-allous-laous/">Διαβάστε ακόμη : QC: Γεμάτο «κλοπιμαία» το Βρετανικό Μουσείο που έχουν αφαιρεθεί με τη βία από άλλους λαούς</a>
      </p>
      <p>Οπως τόνισε ο έλληνας υπουργός Εξωτερικών «η Ρωσία είναι μια μεγάλη δύναμη που διαδραματίζει σημαντικό ρόλο σε παγκόσμια κλίμακα και βέβαια στην Νοτιανατολική Ευρώπη και τη Μέση Ανατολή, περιοχές άμεσου ενδιαφέροντός μας».</p>
      <p>«Για το λόγο αυτό επιθυμούμε να αναπτύξουμε περαιτέρω τις σχέσεις μας, με γνώμονα τη διατήρηση της περιφερειακής σταθερότητας, ιδιαίτερα σε μία ευαίσθητη συγκυρία, όπως η τρέχουσα. Σε αυτό το πλαίσιο, θα έχουμε τη δυνατότητα να συζητήσουμε με τον Ρώσο ομόλογό μου κ. Λαβρόφ, το σύνολο των θεμάτων που απασχολούν την ευρύτερη περιοχή, με στόχο την αναζήτηση κοινών τόπων ως προς τη διαχείριση τρεχουσών προκλήσεων. Θα έχουμε, επίσης, την ευκαιρία να συζητήσουμε για τις διμερείς μας σχέσεις, με στόχο την ενίσχυση της συνεργασίας μας σε ένα ευρύ φάσμα τομέων» πρόσθεσε.</p>
      <h3>Ρωσικό εμπάργκο και ευρωπαϊκές κυρώσεις</h3>
      <p>Ερωτηθείς για το ρωσικό εμπάργκο αλλά και τις ευρωπαϊκές κυρώσεις, ο κ. Δένδιας απαντά πως «η Ελλάδα είναι μια από τις χώρες-μέλη που υποστηρίζει ότι η ΕΕ πρέπει να διατηρεί καλές, λειτουργικές σχέσεις και ανοικτούς διαύλους επικοινωνίας με τη Ρωσία» υπογραμμίζοντας ότι «ως κράτος-μέλος της ΕΕ, η Ελλάδα είναι υποχρεωμένη να εφαρμόζει» τις κυρώσεις που υιοθετήθηκαν εναντίον της Ρωσίας.</p>
      <p>Άλλωστε, όπως υπενθυμίζει ο κ. Δένδιας, «η Ελλάδα είναι μεταξύ εκείνων που πλήττονται ιδιαίτερα από τη συμπερίληψη αγροτικών προϊόντων στα ρωσικά αντίμετρα, αφού τα αγροτικά είναι μεγάλο μέρος των εξαγωγών μας».</p>
      <p>Σύμφωνα με τον ίδιο, η Ελλάδα «θεωρεί τη Ρωσία αναπόσπαστο μέρος της ευρωπαϊκής αρχιτεκτονικής ασφαλείας και επιδιώκει να συμβάλει θετικά στο διάλογο με τη Ρωσία».</p>
      <p>Τονίζει δε πως η ελληνική κυβέρνηση υποστηρίζει πρωτοβουλίες που θα έχουν στόχο να βελτιωθούν οι σχέσει μεταξύ Ε.Ε. και Ρωσίας. Κάνει επίσης λόγο για «ανάγκη πλήρους εφαρμογής του Διεθνούς Δικαίου», τονίζοντας πως «η Ελλάδα γνωρίζει καλά, λόγω προκλητικά παραβατικών συμπεριφορών στο Αιγαίο και στην Ανατολική Μεσόγειο, μόνο η επιμονή στην αυστηρή τήρηση των κανόνων του διεθνούς δικαίου μπορεί να διασφαλίσει την ειρηνική συνύπαρξη των κρατών και την περιφερειακή σταθερότητα».</p>
      <h3>Επενδύσεις</h3>
      <p>Στο κομμάτι των επενδύσεων,ο κ. Δένδιας «βλέπει» ευκαιρίες για την περαιτέρω ανάπτυξη των διμερών οικονομικών σχέσεων και την ενίσχυση της ρωσικών επενδύσεων στην Ελλάδα.</p>
      <p>«Είμαστε έτοιμοι να καλωσορίσουμε ρωσικές επενδύσεις και σε άλλους τομείς» πέρα από εκείνον του τουρισμού, επισημαίνει ο Έλληνας υπουργός Εξωτερικών και προσθέτει: «Ρωσικές επενδύσεις, σε κλάδους όπως οι υποδομές, οι μεταφορές και οι κατασκευές, μπορούν να πραγματοποιηθούν μέσω συμμετοχής επενδυτικών ομίλων στο φιλόδοξο πρόγραμμα αποκρατικοποιήσεων που προωθεί η Κυβέρνησή μας και υλοποιείται κυρίως μέσω του ΤΑΙΠΕΔ, σε συνδυασμό με το εν εξελίξει πρόγραμμα δημοσίων επενδύσεων».</p>
      <p>Για τον τομέα της ενέργειας, όπως αναφέρει ο κ. Δένδιας, «η Ρωσία είναι σημαντικός εταίρος της Ελλάδας με προοπτικές περαιτέρω εμβάθυνσης της διμερούς συνεργασίας στο μέλλον», εκφράζοντας παράλληλα το ενδιαφέρον της ελληνικής πλευράς για την ενίσχυση της συνεργασίας και σε άλλα πεδία, όπως οι ανανεώσιμες πηγές ενέργειας.</p>
      <h3>200η επέτειος της ελληνικής επανάστασης</h3>
      <p>Τέλος, για το αν θα προγραμματίζονται κοινές εκδηλώσεις Ελλάδας – Ρωσίας για το 2021, ο ίδιος απάντησε πως είναι εν εξελίξει οι διαδικασίες και ο προγραμματισμός, αναγνωρίζοντας βέβαια «τον καθοριστικό ρόλο», όπως είπε, «της ελληνικής διασποράς στη Ρωσία αναφορικά με την έναρξη και την εξέλιξη του αγώνα για την ανεξαρτησία».</p>
      <p>«Πρόθεσή μας, ως εκ τούτου, είναι να τιμήσουμε την ιστορία των λαών και των κρατών μας και να επισημάνουμε την ανάγκη να αποτελέσει οδηγό για την μελλοντική εξέλιξη των σχέσεών μας» καταλήγει ο Έλληνας υπουργός Εξωτερικών.</p>
      <p>
        <a href="https://www.tovima.gr/2019/11/05/culture/i-sakira-stin-kypro-se-kamaroula-mia-stalia/">Η Σακίρα στην Κύπρο σε καμαρούλα μια σταλιά</a>
      </p>
    </article>
  </body>
</html>