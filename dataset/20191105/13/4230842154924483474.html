<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-byudzhet-2020-osnovni-tsyfry-onovlenogo-dokumenta/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T13:06:15+00:00"/>
    <meta property="og:title" content="Бюджет 2020: основні цифри оновленого документа"/>
    <meta property="og:description" content="5 листопада відбулася презентація державного бюджету України на 2020 рік, який подали до розгляду Верховної Ради у другому читанні."/>
  </head>
  <body>
    <article>
      <h1>Бюджет 2020: основні цифри оновленого документа</h1>
      <address>
        <time datetime="2019-11-05T13:06:15+00:00">05 Nov 2019, 13:06</time>
      </address>
      <p>5 листопада відбулася презентація державного бюджету України на 2020 рік, який подали до розгляду Верховної Ради у другому читанні.</p>
      <p>Факти ICTV зібрали найважливіші цифри з оновленого проекту держбюджету 2020.</p>
      <h3>Основні показники</h3>
      <p>У 2020 році загальні витрати бюджету мають скласти <b>1 195 трлн грн.</b> Таким чином вони будуть збільшені на 15 млрд грн.</p>
      <p>З усіх витрат 141 млрд грн виділять на обслуговування боргу України.</p>
      <blockquote>– Наступного року кожна третя гривня буде потрачена нами на обслуговування зовнішнього боргу – це величезний тягар, – сказав прем’єр-міністр Олексій Гончарук.</blockquote>
      <p>Доходи України в проекті бюджету збільшили на 13 млрд грн. У держбюджеті 2020 передбачено, що наша країна <b>заробить близько 6 млрд грн від великої приватизації</b> і ще стільки ж від малої.</p>
      <p>Проте у доходах не передбачені надходження, які принесе запуск ринку землі в Україні, оскільки прибутки від нього не будуть регулярними. За рахунок зазначених коштів можна буде зменшити держзапозичення.</p>
      <p>На соціально-економічний розвиток планують виділити 2 млрд грн.</p>
      <p>Мінімальна заробітна плата у бюджеті на 2020 рік закладена <b>у розмірі 4 734 грн.</b> Середній курс долара, згідно з прогнозами, має закріпитися <b>на рівні 27 грн.</b></p>
      <p>Також заплановано підвищення пенсій, проте воно буде незначним.</p>
      <p>
        <b>Читайте: </b>
        <a href="https://fakty.com.ua/ua/ukraine/20191028-derzhbyudzhet-2020-podano-ponad-2-5-tys-popravok/">Держбюджет 2020: подано понад 2,5 тис. поправок</a>
      </p>
      <p>Серед основних витрат у держбюджеті 2020:</p>
      <ul>
        <li>сфера соціального забезпечення – 294 млрд грн;</li>
        <li>сфера безпеки і оборони – 245,8 млрд грн;</li>
        <li>сфера охорони здоров’я – 113,3 млрд грн;</li>
        <li>сфера освіти і науки – 145,1 млрд грн;</li>
        <li>інфраструктура доріг – 73,7 млрд грн.</li>
      </ul>
      <p>Дефіцит залишається на рівні <b>2% від ВВП.</b></p>
      <h3>Безпека і оборона</h3>
      <p>У 2020 році Міноборони має отримати 116,1 млрд грн, що на 14,1 млрд грн більше, ніж цього року.</p>
      <p>Пріоритетом в обороні стануть<b> розвиток озброєння і військової техніки, а також їх закупівля.</b></p>
      <p>Держгарантії на закупівлю озброєння і техніки складуть 9 млрд грн.</p>
      <p>Бюджет МВД у 2020 році буде збільшено до 93 млрд грн.</p>
      <p>Це дозволить підвищити заробітні плати у:</p>
      <ul>
        <li>Нацполіції – на 10%;</li>
        <li>Державній прикордонній службі – на 15%;</li>
        <li>Державній службі з надзвичайних ситуацій – на 14%;</li>
        <li>Національній гвардії – на 10%;</li>
        <li>Державній міграційній службі – на 6%.</li>
      </ul>
      <p>Крім того, буде запущено програму оновлення парку прикордонних кораблів.</p>
      <h3>Медицина</h3>
      <p>Основним напрямом у сфері медицини стане <b>розвиток невідкладної допомоги,</b> адже зараз вона неефективна.</p>
      <p>1 млрд грн піде на відкриття відділень екстреної допомоги, 1,9 млрд грн – на систему екстреної допомоги і ще 900 млн грн планують витратити на карети швидкої допомоги.</p>
      <p>Програму Доступні ліки також планують розширити.</p>
      <h3>Освіта</h3>
      <p>Мережу шкіл в Україні хочуть оптимізувати. Загалом освіта краще фінансуватиметься.</p>
      <blockquote>– Ми будемо оптимізувати мережу шкіл, щоб діти могли навчатися в тому навчальному закладі, де є кваліфікований учитель з кожного предмету і достатня кількість навчальних матеріалів, – сказав прем’єр-міністр.</blockquote>
      <p>У держбюджеті 2020 також вперше заклали окрему суму на програму Заможна школа для кращих результатів у розмірі 3,5 млрд грн.</p>
      <p>Також передбачена щорічна грошова підтримка для молодих вчителів.</p>
      <h3>Пенсії і субсидії</h3>
      <p>На пенсії у 2020 році пропонують виділити 173 млрд грн. У держбюджеті заклали<b> незначне підвищення соцвиплати.</b></p>
      <p>На виплату надбавки для самотніх пенсіонерів піде 806 млн грн.</p>
      <p>У держбюджеті 2020 пропонують виділити 48 млрд грн на субсидії.</p>
      <p>За словами Гончарука, їх мають отримувати лише ті, хто їх насправді потребує.</p>
      <p>Нагадаємо, <a href="https://fakty.com.ua/ua/ukraine/20191104-kabmin-uhvalyv-proekt-byudzhetu-2020-do-drugogo-chytannya/">проект державного бюджету на 2020 рік</a> було ухвалено на засіданні Кабміну 3 листопада.</p>
    </article>
  </body>
</html>