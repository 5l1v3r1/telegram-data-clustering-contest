<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/za-direktora-lisgospu-piymanogo-na-habari-vnesli-zastavu-u-mayzhe-5-mln-637843.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T13:29:38+00:00"/>
    <meta property="og:title" content="За директора лісгоспу, пійманого на хабарі, внесли заставу у майже 5 млн"/>
    <meta property="og:description" content="Необхідну суму внесли родичі директора Гутянського лісгоспу Віктора Сиси"/>
  </head>
  <body>
    <article>
      <h1>За директора лісгоспу, пійманого на хабарі, внесли заставу у майже 5 млн</h1>
      <address>
        <time datetime="2019-11-05T13:29:38+00:00">05 Nov 2019, 13:29</time>
      </address>
      <h4>Необхідну суму внесли родичі директора Гутянського лісгоспу Віктора Сиси</h4>
      <p>Директор Гутянського лісгоспу на Харківщині Віктор Сиса, підозрюваний у спробі підкупу детектива Національного антикорупційного бюро, вийшов на свободу після сплати застави.</p>
      <p>Про це у вівторок, 5 листопада, повідомив адвокат чиновника Ігор Черезов.</p>
      <p>«Пан Сиса вийшов під заставу учора (в понеділок – ред.)», - сказав Черезов, якого цитує <a href="https://ua.interfax.com.ua/news/general/622690.html">«Інтерфакс-Україна».</a></p>
      <p>Адвокат уточнив, що необхідну суму (4 млн 994,6 тис. грн) внесли родичі його підзахисного.</p>
      <p>Він не зміг відповісти, чи буде подано апеляцію на запобіжний захід. «Ми ще обговорюємо це питання», - сказав Черезов.</p>
      <p>Нагадаємо, за інформацією слідчих, Сиса пропонував детективу 100 тисяч доларів за закриття кримінального провадження щодо протиправного відчуження значних обсягів деревини, що належала держпідприємству, а також щодо продажу лісоматеріалів за заниженими цінами на користь підконтрольним йому приватним суб’єктам господарювання.</p>
      <p>Йому інкримінують ч.3 ст.369 Кримінального кодексу — пропозиція, обіцянка або надання неправомірної вигоди службовій особі. У разі доведення вини директору загрожує штраф від 8500 до 12750 гривень чи обмеженням волі на строк від двох до чотирьох років або позбавленням волі на той самий строк.</p>
      <p>Як повідомляють слідчі, розслідування у справі триває з лютого 2019 року. </p>
      <p>31 жовтня <a href="https://glavcom.ua/news/chinovnika-zatrimali-za-habar-starshomu-detektivu-nabu-636679.html">директора лісгоспу затримали</a>. Потім його<a href="https://glavcom.ua/country/criminal/direktora-lisgospu-yakiy-proponuvav-detektivu-nabu-100-tisyach-vzyali-pid-vartu-637301.html"> взяли під варту на два місяці з можливістю внесення застави у 4,994 мільйони гривень.</a></p>
      <related>
        <a href="https://glavcom.ua/country/criminal/visim-figurantiv-spravi-dubnevicha-viyshli-pid-zastavu-holodnickiy-636587.html"/>
        <a href="https://glavcom.ua/news/za-pidozryuvannogo-u-rozkradanni-zastupnika-mera-dnipra-vnesli-zastavu-635660.html"/>
        <a href="https://glavcom.ua/odesa/news/pozhezha-v-goteli-tokio-star-golovnomu-pidozryuvanomu-priznachili-zastavu-v-53-mln-griven-632837.html"/>
      </related>
    </article>
  </body>
</html>