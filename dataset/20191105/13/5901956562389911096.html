<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/nova-pot-okrog-triglava-245298"/>
    <meta property="og:site_name" content="Slovenske novice"/>
    <meta property="article:published_time" content="2019-11-05T13:58:00+00:00"/>
    <meta property="og:title" content="Nova pot okrog Triglava"/>
    <meta property="og:description" content="Skupnost Julijskih Alp je v Logu pod Mangartom simbolično odprla novo daljinsko pohodniško pot okoli julijskih Alp – Juliano Trail, ki ponuja priložnost za razvoj lokalnega gospodarstva. ..."/>
  </head>
  <body>
    <article>
      <h1>Nova pot okrog Triglava</h1>
      <h2>Juliana Trail je krožna pohodniška pot okoli Julijskih Alp, ki pohodniku omogoči drugačno doživetje našega očaka in njegovega pogorja.</h2>
      <address><time datetime="2019-11-05T13:58:00+00:00">05 Nov 2019, 13:58</time> by <a rel="author">Primož Hieng</a></address>
      <slideshow>
        <figure>
          <img src="https://www.slovenskenovice.si/images/slike/2019/11/02/1546898.jpg"/>
          <figcaption>JULI1Začetek in konec poti je v Kranjski Gori.</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1546899.jpg"/>
          <figcaption>JULIA2Ob poti si lahko ogledamo trdnjavo Kluže.</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1546904.jpg"/>
          <figcaption>JULIANA_03.JPGPogled za petzvezdično doživetje</figcaption>
        </figure>
        <figure>
          <img src="https://www.slovenskenovice.si/images/slike/2019/11/02/1546911.jpg"/>
          <figcaption>Pot vodi ob vznožju Triglava.</figcaption>
        </figure>
      </slideshow>
      <p>Skupnost Julijskih Alp je v Logu pod Mangartom simbolično odprla novo daljinsko pohodniško pot okoli julijskih Alp – Juliano Trail, ki ponuja priložnost za razvoj lokalnega gospodarstva.</p>
      <figure>
        <img src="https://www.slovenskenovice.si/images/slike/2019/11/02/1546904.jpg"/>
        <figcaption>Pogled za petzvezdično doživetje<cite>JULIANA_03.JPG</cite></figcaption>
      </figure>
      <p>Mag. <b>Maja Pak</b>, direktorica Slovenke turistične organizacije (STO), je ob tej priložnosti poudarila, da je Juliana Trail skoraj šolski primer odgovora na izzive in cilje, ki so si jih na STO postavili v aktualni razvojni strategiji našega turizma: »S svojim dodelanim konceptom in poudarkom na kakovosti, edinstvenosti in individualnosti pripomore k izpolnjevanju vizije, da bo Slovenija vedno bolj prepoznavna kot dežela petzvezdičnih zelenih doživetij za zahtevnega obiskovalca, ki išče raznolika aktivna doživetja.«</p>
      <figure>
        <img src="https://www.slovenskenovice.si/images/slike/2019/11/02/1546899.jpg"/>
        <figcaption>Ob poti si lahko ogledamo trdnjavo Kluže.<cite>JULIA2</cite></figcaption>
      </figure>
      <p>Juliana je tudi osrednja nit predstavitve na razstavnem prostoru letošnje globalne borze WTM v Londonu. STO je pred kratkim gostila vplivneža<b> Alexa Strohla</b>, ki je s spremljevalno ekipo prvi prehodil vse etape.<br/>Na odprtju so župani občin Tolmin, Kobarid in Bovec v okviru Zelene sheme slovenskega turizma, v katero so občine vstopile letos spomladi, podpisali Zeleno politiko, zavezo destinacije, da bo delovala po trajnostnih načelih in si nenehno prizadevala za izboljšave.<br/><br/>Juliana Trail je skupni produkt Julijskih Alp. Gre za 270 kilometrov dolgo krožno pohodniško pot, ki skozi 16 etap obkroži Julijske Alpe. Pohodniku ponuja drugačno doživetje Triglava in njegovega pogorja, spoštljivo in obzirno doživetje Triglavskega narodnega parka nekoliko drugače. Na njej spoznavamo kraje in ljudi ob vznožju gora, pogledi na Triglav in osrčje Triglava so mnogoteri in so pogledi od daleč. Juliana Trail ponuja doživeto spoznavanje preddverja Julijskih Alp, vodi pod visokimi gorami in vanje le spoštljivo vabi.</p>
      <blockquote>Spoznavamo kraje in ljudi ob vznožju gora.</blockquote>
      <p>Pot okrog Julijskih Alp poteka v smeri urinega kazalca in je razdeljena na priporočljive etape; dnevne so zasnovane tako, da je v krajih začetka oziroma konca etap mogoče prenočiti oziroma bodo tam možnosti za okrepčilo ali nakup hrane in pijače.<br/><br/>»Juliana Trail je speljana skozi vasi, ki se danes še skrijejo pred številnimi obiskovalci, slednji pa znajo z novo potjo zmotiti ustaljeno življenje v kraju,« pravijo njeni snovalci. »Pešci, ki se bodo sprehajali skozi vas, bodo vsekakor spremenili dinamiko življenja v njej, kar bodo lokalni prebivalci konec koncev lahko izkoristili s svojo ponudbo obiskovalcem, to je s prodajo lastnih rokodelskih in kulinaričnih izdelkov, gostinsko ponudbo in ponudbo doživetij.«<br/><br/>Tehnični podatki o poti Juliana: skupna dolžina je 270 km, skupna višinska razlika pa 7163 m. Pot ima 16 etap, povprečna dolžina ene je 17,5 km. Za tak odsek bi pohodnik potreboval od štiri do pet ur.</p>
      <blockquote>Gre za 270 kilometrov dolgo pohodniško pot, ki skozi 16 etap obkroži Julijske Alpe.</blockquote>
      <p>Pohodnike bo po njej usmerjal elektronski vodnik na spletni platformi OutdoorActive, kjer bo v kratkem na voljo tudi aplikacija za prenosne telefone. Nastajanju vodnik v knjižni obliki, ki bo bralcem in pohodnikom že ob načrtovanju poti poleg osnovnih informacij ponudil vpogled v doživetja, ki jih čakajo na posameznih etapah. </p>
    </article>
  </body>
</html>