<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638330/%D8%AC%D9%84%D8%B3%D9%87-%D8%B3%D8%B1%D8%A7%D9%86-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D9%88%D8%B6%D8%B9%DB%8C%D8%AA-%DA%A9%D8%B4%D9%88%D8%B1-%D8%AF%D8%B1-%D8%B3%D8%A7%DB%8C%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T13:46:00+00:00"/>
    <meta property="og:title" content="جلسه سران عراق برای بررسی وضعیت کشور در سایه اعتراضات مردمی"/>
    <meta property="og:description" content="نخست وزیر عراق برای بررسی وضعیت این کشور در سایه تظاهرات مردمی، با شماری از سران کشور از جمله رئیس شورای عالی قضایی، رئیس پارلمان و ..."/>
  </head>
  <body>
    <article>
      <h1>
        <a href="https://www.bultannews.com/fa/news/638330/%D8%AC%D9%84%D8%B3%D9%87-%D8%B3%D8%B1%D8%A7%D9%86-%D8%B9%D8%B1%D8%A7%D9%82-%D8%A8%D8%B1%D8%A7%DB%8C-%D8%A8%D8%B1%D8%B1%D8%B3%DB%8C-%D9%88%D8%B6%D8%B9%DB%8C%D8%AA-%DA%A9%D8%B4%D9%88%D8%B1-%D8%AF%D8%B1-%D8%B3%D8%A7%DB%8C%D9%87-%D8%A7%D8%B9%D8%AA%D8%B1%D8%A7%D8%B6%D8%A7%D8%AA-%D9%85%D8%B1%D8%AF%D9%85%DB%8C">جلسه سران عراق برای بررسی وضعیت کشور در سایه اعتراضات مردمی</a>
      </h1>
      <h2>نخست وزیر عراق برای بررسی وضعیت این کشور در سایه تظاهرات مردمی، با شماری از سران کشور از جمله رئیس شورای عالی قضایی، رئیس پارلمان و ...</h2>
      <address><time datetime="2019-11-05T13:46:00+00:00">05 Nov 2019, 13:46</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «عادل عبدالمهدی»<b> نخست وزیر عراق</b> شامگاه دوشنبه (روز گذشته) برای بررسی <b>تظاهرات‌های</b> اخیر این کشور نشستی با سران این کشور برگزار کرد.   دفتر نخست‌وزیری عراق امروز سه‌شنبه با انتشار بیانیه‌ای اعلام کرد که در این نشست «فائق زیدان» رئیس شورای عالی قضایی، «محمد الحلبوسی» رئیس پارلمان و وزرای دفاع و کشور و شماری از فرماندهان امنیتی عراق حضور داشتند.   شبکه خبری «الفرات» ضمن پوشش این خبر، گزارش داد که نشست مذکور برای «بررسی تحولات اخیر و اقدامات لازم برای حفظ امنیت و نظم برگزار شد».   در این نشست، بر حمایت قوه‌های مقننه و قضائیه از تلاش‌های دولت و سرویس‌های امنیتی برای برقراری امنیت و ثبات در سراسر عراق، حمایت از تظاهرات‌کنندگان و حفظ اموال عمومی و شخصی، مراکز اقتصادی و حفظ عبور و مرور تأکید شد.   در راستای پاسخگویی به مطالبات مردم عراق، «احمد صفار» مخبر کمیسیون مالی مجلس نمایندگان عراق،‌ خبر داد که پیش‌نویس بودجه این کشور آماده است؛ پیش‌نویسی که درخواست کردها را نیز شامل می‌شود و در انتظار توافق نهایی بغداد و اربیل است.   صفار گفت که دولت کردستان درخواست‌هایی را به دولت فدرال ارائه کرده است که از جمله آن می‌توان به این موارد اشاره کرد: سهم کردستان از بودجه، پرداخت وام‌های معوقه و سهم اقلیم از هزینه‌های حاکمیتی.   اعتراضات عراق از اول ماه اکتبر آغاز شد و به دلیل ایام اربعین حسینی برای چند روز متوقف شد و سرانجام از بیست و پنجم اکتبر از سر گرفته شد. این تظاهرات و اعتراضات خیابانی دست کم دویست و شصت کشته بر جا گذاشته است. برخی از معترضان توسط عوامل مسلح نفوذی کشته شده‌اند و برخی از این افراد نیز بازداشت شده‌اند.</p>
    </article>
  </body>
</html>