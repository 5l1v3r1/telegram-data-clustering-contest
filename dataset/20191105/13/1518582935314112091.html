<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/capgemini-allarme-gas-serra-emissioni-in-aumento-servono-politiche-piu-coraggiose/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-05T13:34:00+00:00"/>
    <meta property="og:title" content="Capgemini: allarme gas serra, emissioni in aumento. “Servono politiche più coraggiose”"/>
    <meta property="og:description" content="Nonostante la continua crescita delle fonti di energia rinnovabili e il calo dei loro relativi costi, carbone, petrolio e gas restano il fulcro del crescente consumo di energia. È quanto sottolinea la  ventunesima edizione del World Energy Markets Observatory (WEMO), report annuale realizzato in collaborazione con De Pardieu Brocas Maffei e Vaasa ETT, secondo cui la domanda globale di energia e le emissioni di gas serra (GHG) sono aumentate nel 2018, rappresentando quindi una minaccia per i progressi verso il raggiungimento degli obiettivi di lotta al cambiamento climatico. Lo studio mette inoltre in evidenza come la transizione energetica sia inoltre minacciata da tensioni geopolitiche e commerciali e dal calo degli investimenti in energia pulita. Di conseguenza, con la mancanza di misure più audaci che vadano al di là delle attuali politiche di transizione energetica, è molto probabile che non si riescano a raggiungere gli obiettivi fissati dall’accordo di Parigi. “I dati del report sono un campanello d’allarme…"/>
  </head>
  <body>
    <article>
      <h1>Capgemini: allarme gas serra, emissioni in aumento. “Servono politiche più coraggiose”</h1>
      <address><time datetime="2019-11-05T13:34:00+00:00">05 Nov 2019, 13:34</time> by <a rel="author">Mariangela Tessa</a></address>
      <p>Nonostante la continua crescita delle fonti di energia rinnovabili e il calo dei loro relativi costi, carbone, petrolio e gas restano il fulcro del crescente consumo di energia.<br/>È quanto sottolinea la <a href="https://www.capgemini.com/research/world-energy-markets-observatory-2019/"> ventunesima edizione del World Energy Markets Observatory (WEMO)</a>, report annuale realizzato in collaborazione con De Pardieu Brocas Maffei e Vaasa ETT, secondo cui la domanda globale di energia e le emissioni di gas serra (GHG) sono aumentate nel 2018, rappresentando quindi una minaccia per i progressi verso il raggiungimento degli obiettivi di lotta al <b>cambiamento climatico.</b></p>
      <p>Lo studio mette inoltre in evidenza come la transizione energetica sia inoltre minacciata da <b>tensioni geopolitiche e commerciali</b> e dal <b>calo degli investimenti in energia pulita</b>.<br/>Di conseguenza, con la mancanza di misure più audaci che vadano al di là delle attuali politiche di transizione energetica, è molto probabile che non si riescano a raggiungere gli obiettivi fissati dall’accordo di Parigi.</p>
      <blockquote>“I dati del report sono un campanello d’allarme per il mondo intero”, ha messo in evidenza <b>Marco Perovani, Energy and Utilities Director, Capgemini Business Unit Italy,</b> che ha aggiunto: “Con l’aumento della domanda globale di energia e il consumo di combustibili fossili, gli <b>obiettivi dell’accordo di Parigi sembrano più lontani che mai</b>.<br/>Va sottolineato il fatto che stiamo assistendo a questi trend abbastanza preoccupanti anche se le fonti di energia rinnovabile diventano sempre più accessibili e predominanti.<br/>Nel breve termine abbiamo bisogno di misure e politiche più coraggiose al fine di ridurre le emissioni ed evitare di allontanarci sempre di più dagli obiettivi dell’accordo di Parigi, a cominciare dall’impegno che ogni dollaro raccolto dalle tasse ambientali andrà a favore di progetti di transizione energetica”.</blockquote>
      <p>Di seguito le principali evidenze dell’edizione 2019 del World Energy Markets Observatory:</p>
      <h3>A rischio gli obiettivi di lotta al cambiamento climatico</h3>
      <p>Gli sforzi per ridurre le emissioni di gas serra (GHG) hanno raggiunto una fase di stallo nel 2018, con un incremento del 2% nelle emissioni, rispetto al +1,6% nel 2017 e a un blocco nel periodo 2014-2016. Le emissioni di gas serra sono aumentate del 2,3% in Cina, del 3,4% negli Stati Uniti e del 6,4% in India.<br/>Questi incrementi sono stati trainati dal boom del consumo energetico, che nel 2018 è cresciuto del 2,3% a livello globale, quasi il doppio del tasso di crescita medio annuale riportato dal 2010. Quasi il 75% di questo incremento – la percentuale più alta dal 2013 – è dovuto al consumo di petrolio, gas e carbone.<br/>A livello mondiale è stato registrato un aumento del 4% nel consumo di carbone, con una crescita significativa della produzione di energia da esso generata.</p>
      <h3>Energie rinnovabili accelerano la crescita</h3>
      <p>Le energie rinnovabili hanno mantenuto il loro status di fonte energetica in più rapida crescita a livello mondiale, registrando un +14,5% nel 2018. Le fonti di energia rinnovabile continuano a essere sempre più economiche, con un calo del 13% nei prezzi del fotovoltaico e dell’eolico onshore, insieme a una riduzione dell’1% nel prezzo dell’energia eolica offshore.</p>
      <p>Si sta tuttavia assistendo a un <b>calo degli investimenti in energia pulita</b>, che nella prima metà del 2019 si sono attestati a 217,6 miliardi di dollari, il 14% in meno rispetto allo stesso periodo del 2018. La diminuzione è stata particolarmente drastica in Cina (-39%), mentre negli Stati Uniti e in Europa è stata più moderata (rispettivamente del 6% e del 4%). In India, invece, gli investimenti sono aumentati del 10%, raggiungendo i 5,9 miliardi di dollari.</p>
      <h3>L’Europa guida la rivoluzione verde</h3>
      <p>L’Europa si sta dimostrando finora la regione più efficace nella lotta al cambiamento climatico e nell’attuazione della transizione energetica. La crescita della domanda energetica è stata nettamente inferiore a quella del resto del mondo, registrando uno 0,2% nel 2018 rispetto al livello globale del 2,3%. La Germania è il paese più all’avanguardia, con una riduzione nella domanda del 2,2%.</p>
      <p>L’Europa è sulla buona strada per raggiungere<b> due dei tre obiettivi climatici fondamentali fissati per il 2020:</b> ridurre del 20% le emissioni di gas serra rispetto al 1990 e garantire che le energie rinnovabili rappresentino almeno il 20% del consumo energetico.</p>
      <h3>Le raccomandazioni ai governi</h3>
      <p>Dal report emerge che, alla luce degli attuali trend di consumo, gli obiettivi esistenti in materia di cambiamento climatico sembrano irraggiungibili.<br/>Tuttavia, per creare un impatto significativo, i governi devono andare oltre le misure di transizione energetica già in vigore.</p>
      <p>Il report raccomanda di:</p>
      <ul>
        <li>Aumentare i prezzi del carbone in modo da stimolare investimenti in fonti di energia carbon-free</li>
        <li>Incrementare l’uso e la dipendenza da energie rinnovabili</li>
        <li>Sviluppare infrastrutture di ricarica dei veicoli elettrici</li>
        <li>Aumentare i finanziamenti per sviluppare soluzioni per la cattura, l’uso e lo stoccaggio del carbonio</li>
        <li>Promuovere tecnologie pulite per la combustione del carbone nelle centrali elettriche</li>
        <li>Dedicare il 100% del gettito delle imposte ambientali a progetti di transizione energetica (dall’attuale livello inferiore al 50%)</li>
        <li>Avviare la ristrutturazione degli edifici per renderli più efficienti dal punto di vista energetico</li>
        <li>Promuovere la collaborazione tra istituzioni pubbliche e finanziarie per il raggiungimento degli obiettivi</li>
        <li>Avviare programmi che favoriscano il cambiamento dei comportamenti dei singoli individui</li>
      </ul>
    </article>
  </body>
</html>