<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620032/%D8%A8%D9%88%D8%B1%DB%8C%D8%B3-%D8%AC%D8%A7%D9%86%D8%B3%D9%88%D9%86-%D8%A8%D9%87-%D8%B3%D8%B1%D9%BE%D9%88%D8%B4-%DA%AF%D8%B0%D8%A7%D8%B4%D8%AA%D9%86-%D8%A8%D8%B1-%D9%85%D8%AF%D8%A7%D8%AE%D9%84%D9%87-%D8%B1%D9%88%D8%B3%DB%8C%D9%87-%D8%AF%D8%B1-%D8%B3%DB%8C%D8%A7%D8%B3%D8%AA%E2%80%8C%D9%87%D8%A7%DB%8C-%D8%A7%D9%86%DA%AF%D9%84%DB%8C%D8%B3-%D9%85%D8%AA%D9%87%D9%85-%D8%B4%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T13:39:00+00:00"/>
    <meta property="og:title" content="بوریس جانسون به سرپوش گذاشتن بر مداخله روسیه در سیاست‌های انگلیس متهم شد"/>
    <meta property="og:description" content="بوریس جانسون به دنبال ممانعت از انتشار تحقیقات مداخله روسیه در سیاست‌های انگلیس به سرپوش گذاشتن بر این مساله متهم شد."/>
  </head>
  <body>
    <article>
      <h1>بوریس جانسون به سرپوش گذاشتن بر مداخله روسیه در سیاست‌های انگلیس متهم شد</h1>
      <address>
        <time datetime="2019-11-05T13:39:00+00:00">05 Nov 2019, 13:39</time>
      </address>
      <p>
        <i>بوریس جانسون به دنبال ممانعت از انتشار تحقیقات مداخله روسیه در سیاست‌های انگلیس به سرپوش گذاشتن بر این مساله متهم شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>دفتر نخست وزیری انگلیس اعلام کرد که اجازه انتشار پرونده ۵۰ صفحه‌ای مداخله روسیه در سیاست‌های انگلیس را پیش از انتخابات این کشور نخواهد داد.</p>
      <p>به گزارش روزنامه گاردین، دومینیک گریو، رییس کمیته اطلاعات و امنیت پارلمان انگلیس که تحقیقات این پرونده را برعهده داشته، این تصمیم را "حیرت‌آور" خواند و گفت، هیچ دلیلی برای مخالفت با انتشار این تحقیقات ارائه نشده است.</p>
      <p>سیاستمداران حزب کارگر و حزب ملی اسکاتلند نیز دفتر بوریس جانسون، نخست وزیر انگلیس را به به رسمیت نشناختن ابعاد مداخله روسیه متهم کردند.</p>
      <p>گزارش این کمیته درباره تحقیقاتش در زمینه مداخله روسیه در سیاست‌های انگلیس بر پایه تحلیل‌های نهاد‌های اطلاعاتی انگلیس و همچنین کارشناسان ثالث صورت گرفته و برای انتشار نیازمند مجوز دفتر نخست وزیری این کشور است.</p>
      <p>در صورتی که قصدی برای انتشار این گزارش پیش از انتخابات انگلیس وجود داشته باشد، مجوز آن باید پیش از انحلال پارلمان در روز سه شنبه (امروز) صادر شود.</p>
      <p>منابع وابسته به دفتر نخست وزیری اظهار کرده‌اند که در حال حاضر پیش‌بینی‌نمی‌شود مجوز انتشار این گزارش صادر شود و روند صدور آن معمولا شش هفته زمان می‌برد.</p>
      <p>دومینیک گریو، رییس کمیته اطلاعات و امنیت پارلمان انگلیس افزود: در صورتی که نخست وزیر دلیل خوبی برای ممانعت از انتشار این گزارش دارد، باید آن را به کمیته توضیح دهد و ظرف ۱۰ روز پس از دریافت این گزارش این کار را انجام دهد. در غیر این صورت، این گزارش باید منتشر شود.</p>
    </article>
  </body>
</html>