<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/05/botot-dugott-a-kullok-koze-a-brit-politika-egyik-legmegosztobb-figuraja"/>
    <meta property="og:site_name" content="infostart"/>
    <meta property="article:published_time" content="2019-11-05T13:50:00+00:00"/>
    <meta property="og:title" content="Botot dugott a küllők közé a brit politika egyik legmegosztóbb figurája"/>
    <meta property="og:description" content="A közelgő brit választások előtt háború tört ki a jobboldalon: a kormányzó konzervatívok terveibe bezavart az egy témával kampányoló Brexit Párt, amely szinte az összes választókörzetben jelölteket állít és így akadályozhatja a toryk győzelmét."/>
  </head>
  <body>
    <article>
      <h1>Botot dugott a küllők közé a brit politika egyik legmegosztóbb figurája</h1>
      <address><time datetime="2019-11-05T13:50:00+00:00">05 Nov 2019, 13:50</time> by <a rel="author">Infostart / InfoRádió - Szvetnik Endre (London)</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/kulfold/2019/11/05/barnier-nehez-es-aprolekos-targyalasok-varhatok-a-kereskedelmet-erinto-kerdesekben"/>
        <a href="https://infostart.hu/tudositoink/2019/11/07/boris-johnson-ez-az-egesz-egy-keresztezodesben-ragadt-csuklosbusz"/>
        <a href="https://infostart.hu/kulfold/2019/11/05/brit-liberalisok-ha-mi-jovunk-nem-lesz-brexit"/>
        <a href="https://infostart.hu/kulfold/2019/11/06/feloszlott-a-brit-parlament"/>
        <a href="https://infostart.hu/tudositoink/2019/11/06/mar-sztalin-is-felbukkant-a-brit-valasztasi-kampanyban"/>
      </related>
      <h3>A közelgő brit választások előtt háború tört ki a jobboldalon: a kormányzó konzervatívok terveibe bezavart az egy témával kampányoló Brexit Párt, amely szinte az összes választókörzetben jelölteket állít és így akadályozhatja a toryk győzelmét.</h3>
      <p>Biciklis nyelven szólva botot dugott a küllők közé Nigel Farage, a brit politika egyik legmegosztóbb figurája és fenegyereke. Ő és hívei provokálták ki annak idején a brexitnépszavazást és bár Farage a brit parlamentben nem jutott szerephez, európai képviselőként Brüsszelben és Strasbourgban vehemensen ostorozta az uniót.</p>
      <p>Farage emellett egy betelefonálós rádióműsort is vezetett, míg Boris Johnson miniszterelnök – hatalomra lépése előtt – cikkeket írt egy konzervatív újságba.</p>
      <p>A kormányzó torykat most megrettentette a kemény brexitet akaró Farage újabb erőfitogtatása. Kabinetminiszterek felháborodottan bírálták, amiért szinte az összes választókörzetben – 600 helyen – jelölteket indít az általa vezetett Brexit Párt és ezzel megoszthatja a jobboldali és brexitpárti szavazókat.</p>
      <p>Jacob Rees-Mogg, a parlamenti alsóháznak a Csengetett, Mylord? sorozat főrendjeit idéző elnöke maga is keményvonalas brexit-párti, de úgy tűnik nem annyira, mint Farage. Rees-Mogg most egy ironikus angol mondást idézve azzal vádolta meg Farage-t, hogy "kiszakíthatja a vereséget a győzelem karmaiból" és arra kérlelte, hogy "vonuljon le a pályáról".</p>
      <p>Hozzá csatlakozott Therese Coffey munka- és nyugdíjügyi miniszter, aki azt mondta: Farage lehet az az ember, aki miatt elpárolog a brexit.</p>
      <h4>Az első számú célpont</h4>
      <p>Ő viszont azzal vágott vissza, hogy ilyet már máskor is hallott: "2015-ben a választásokon a Brit Függetlenségi Pártot vezettem. A tory törzs akkor is hisztizett, hogy ne vedd el a szavazatainkat! De mi többet vettünk el a Munkáspárttól, mint a konzervatívoktól és még többségük is lett a toryknak a parlamentben."</p>
      <p>Farage azt állította, hogy éppenséggel a fő ellenzéki erőre, a baloldali, de a brexit kérdésében megosztott Munkáspártra mérnek majd "példátlan csapást". A Labour-szavazókat elárulta a pártjuk, ők nekem az első számú célpont. "Megszerzem a voksaikat, úgy, ahogy 2015-ben tettem" – magyarázta egy interjúban.</p>
      <p>Farage a múlt héten <a href="https://infostart.hu/kulfold/2019/11/01/a-fobrexiter-szovetseget-ajanl-boris-johnsonnak">paktumot ajánlott Boris Johnson miniszterelnöknek</a>: ha az ejti a Brüsszellel kialkudott válási egyezményt és a kemény brexit pártjára áll, akkor a Brexit Párt visszalépteti jelöltjeit a konzervatívok javára.</p>
      <p>Johnson nemet mondott, mire Farage hadba hívta seregét. Kínos módon azonban konzervatív-párti brexithívők tömegesen támadni kezdték. Egyik jelöltje pedig átállt a torykhoz, azzal érvelve Johnson válási egyezménye a terítéken lévő legjobb lehetőség.</p>
      <p>Közben a La Manche-csatorna túloldalán, Farage egyik kedvenc vitapartnere, Guy Verhofstadt, az Európai Parlament brexitkoordinátora, nem hagyhatta ki a ziccert. Felemlegetve, hogy maga Farage nem indul brit parlamenti helyért, de megtartotta európai képviselői mandátumát, megjegyezte: "hát nem ironikus, hogy az európai ügyek fontosabban Nigel Farage-nak, mint a brit politika. Kár! Távozásával sok pénzt takaríthatott volna meg az európai adófizető".</p>
      <p>
        <i>Nyitókép: MTI/EPA/Patrick Seeger</i>
      </p>
      <p>
        <b>Kapcsolódó hang</b>
      </p>
      <p>Botot dugott a küllők közé a brit politika egyik legmegosztóbb figurája</p>
      <figure>
        <audio src="https://infostart.hu/audio/00004/00004e64b.mp3"/>
      </figure>
      <p> </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/tudositoink/2019/11/04/britek-a-kampanyidoszak-meg-csak-most-kezdodik"/>
      </related>
    </article>
  </body>
</html>