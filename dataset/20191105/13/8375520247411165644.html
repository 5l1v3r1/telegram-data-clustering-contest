<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/sud-zakriv-spravu-shchodo-gostinnogo-dvoru-637856.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T13:57:09+00:00"/>
    <meta property="og:title" content="Суд закрив справу щодо Гостинного двору"/>
    <meta property="og:description" content="Кабмін має передати будівлю Гостинного двору у комунальну власність задля її реставрації"/>
  </head>
  <body>
    <article>
      <h1>Суд закрив справу щодо Гостинного двору</h1>
      <address>
        <time datetime="2019-11-05T13:57:09+00:00">05 Nov 2019, 13:57</time>
      </address>
      <h4>Кабмін має передати будівлю Гостинного двору у комунальну власність задля її реставрації</h4>
      <p>У вівторок, 5 листопада, відбулося засідання Київського апеляційного суду щодо накладання арешту на будівлю Гостинного двору.</p>
      <p>Суд постановив закрити справу у зв’язку з тим, що прокурор відмовився від своєї апеляційної скарги.</p>
      <p>«Тепер справа за Кабміном – передати будівлю Гостинного двору у комунальну власність задля її реставрації. Окремо хочу подякувати громадськості, яка підтримувала весь цей час місто. Тільки разом ми можемо досягти результату», – наголосив директор Департаменту охорони культурної спадщини Олександр Никоряк.</p>
      <p>Нагадаємо, 25 березня поточного року слідчий суддя Печерського районного суду Києва розглянув у відкритому судовому засіданні клопотання про накладення арешту на будівлю Гостинного двору. У клопотанні було відмовлено.</p>
      <p>У документі було сказано, що Ухвала може бути оскаржена безпосередньо до Київського апеляційного суду протягом 5 днів із дня її оголошення.</p>
      <p>Гостинний двір – пам’ятка архітектури місцевого значення.</p>
      <p>Будівля збудована у 1809 році.</p>
      <p>Постановою Кабінету міністрів № 1380 від 15 серпня 2011 року Гостинний двір було виведено з Державного реєстру пам’яток архітектури, але 24 листопада 2015 року Окружний адмінсуд Києва визнав незаконною та нечинною постанову Кабміну «Про виключення будівлі Гостинного двору у місті Києві зі списку пам’ятників архітектури, що перебувають під охороною держави».</p>
      <p>У вересні 2016 року Господарський суд Києва відмовив фонду Держмайна у поверненні архітектурної пам’ятки Гостинного Двору у державну власність.</p>
      <p>Гостинний двір стоїть без даху, вікон і штукатурки ще з зими 2013 року і <a href="https://glavcom.ua/kyiv/news/poverneniy-u-vlasnist-derzhavi-gostinniy-dvir-prodovzhuje-ruynuvatisya-video-583144.html">продовжує потроху руйнуватися.</a></p>
      <p>У 2014-2016 суди скасували дозвіл на виконання будівельних робіт, після чого роботи припинилися.</p>
      <p>У 2018 році суд розірвав договір оренди і зобов’язав «Укрреставрацію» повернути будівлю – пам’ятку архітектури «Гостинний двір» Регіональному відділенню ФДМУ по місту Києву.</p>
      <p>У січні 2019 року <a href="https://glavcom.ua/kyiv/news/gostiniy-dvir-u-kijevi-nareshti-pereyshov-u-vlasnist-derzhavi--565491.html">Київське відділення Фонду державного майна зареєструвало за собою право власності на Гостинний двір</a> на Контрактовій площі у столиці.</p>
      <blockquote><b>Читайте також матеріал<br/></b><br/>   •  <b><a href="https://glavcom.ua/kyiv/publications/koli-gostiniy-dvir-stane-vlasnistyu-gromadi-kijeva-468798.html">Коли Гостиний двір стане власністю громади Києва?</a></b></blockquote>
      <related>
        <a href="https://glavcom.ua/kyiv/news/u-klichka-zvinuvatili-minekonomrozvitku-u-galmuvanni-peredachi-gostinnogo-dvoru-u-komunalnu-vlasnist-606507.html"/>
        <a href="https://glavcom.ua/kyiv/news/poverneniy-u-vlasnist-derzhavi-gostinniy-dvir-prodovzhuje-ruynuvatisya-video-583144.html"/>
        <a href="https://glavcom.ua/kyiv/news/gostiniy-dvir-u-kijevi-nareshti-pereyshov-u-vlasnist-derzhavi--565491.html"/>
      </related>
    </article>
  </body>
</html>