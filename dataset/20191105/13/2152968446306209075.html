<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/05/bitka-za-spravedlivost-zashto-onkobolen-lekar-ne-stana-asistent.428625"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T13:00:00+00:00"/>
    <meta property="og:title" content="Битка за справедливост: Защо онкоболен лекар не стана асистент?"/>
    <meta property="og:description" content="Млад гастроентеролог разказва какво е да получиш присъда от &quot;свои&quot; | Dnes.bg"/>
  </head>
  <body>
    <article>
      <h1>Битка за справедливост: Защо онкоболен лекар не стана асистент?</h1>
      <h2>Млад гастроентеролог разказва какво е да получиш присъда от "свои"</h2>
      <address><time datetime="2019-11-05T13:00:00+00:00">05 Nov 2019, 13:00</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Онкоболен няма място в Катедрата по гастроентерология на Медицинския университет в София.</p>
      <p>Горчивият извод е на младия гастроентеролог Радислав Наков, който разказва как не е бил одобрен в конкурс, защото в момента е не лекар, а пациент и се лекува от клетъчен лимфом.</p>
      <p>Към момента лечението му върви добре и той вярва, че ще се излекува и че може да се развива като лекар. Радислав обаче се сблъсква с "присъдата в очите на хората" към онкоболните. С присъдата на лекари.</p>
      <p>"Боли, защото още преди болестта да те убила, някои хора са те погребали", пише медикът.</p>
      <p>Въпреки заболяването си той се явил на конкурсен изпит за асистент към Катедрата по гастроентерология на МУ-София.</p>
      <p>"След подаването на документите си за кандидатстване бях неколкократно съветван "да си гледам здравето". Казаха на собствения ми баща "Да си гледам здравето", на който и без това му е трудно да се справи с емоциите си около моето заболяване. Още при разглеждането на документите от комисията, която се състои от проф. Борислав Владимиров, проф. Йордан Генов и доц. Пламен Пенчев, бяха направени коментари, че съм дал фалшиво медицинско, на което пише, че съм клинично здрав при наличието на онкохематологично заболяване. Да клинично здрав съм, (не)уважаемо жури. Засега", казва той.</p>
      <p>По думите му членове на журито са коментирали на рапорт и в лични разговори с колеги, че е недопустимо, че си е подал документите за конкурса, защото бил болен. Изпитът, който по регламент е анонимен, е проведен на 31 октомври. Кандидатите били четирима за три места.</p>
      <p>Един от кандидатите напуснал и не останал да чака резултатите.</p>
      <p>"По време на "анонимното" проверяване на писмените работи доц. Пенчев извика поименно един от другите кандидати, за да разчете писмената си работа пред комисията под претекст, че не е достатъчно четлива. След това комисията ни повика всичките останали кандидати и съобщи, че за устен изпит продължава само извиканият да си разчете писмената работа колега, без да се обявят оценките с изтеглените предварително анонимни номера", разказва Радислав Наков.</p>
      <p>"Мога смело да заявя, че през целия си професионален път съм преследвал научното и академичното в медицината наравно с грижата си за пациентите. И имам своите доказателства за това, които никоя комисия, съставена от "уважавани" професори не може да ми отнеме. Имам 18 публикации с общ импакт фактор 39.463 и още 31 в реферирани списания (много повече от изискванията да се хабилитираш в МУ-София), носител съм на редица награди, а също така съм част от Управителния съвет на Европейското обединение по гастроентерология (UEG) и директор на Европейското училище за млади гастроентеролози", заявява младият лекар.</p>
      <p>Той смята да търси правата си пред съответните институции.</p>
      <p>"А на уважаемото жури ще им кажа едно: Жив съм. Тук съм", завършва постът му.</p>
      <p>Написаното от Радислав Наков е споделено многократно от потребители в социалната мрежа, а коментарите под него изразяват гняв от несправедливото отношение, но и подкрепа към младия лекар.</p>
    </article>
  </body>
</html>