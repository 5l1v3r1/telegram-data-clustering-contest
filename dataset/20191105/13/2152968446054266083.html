<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/05/slynceto-peche-toploto-teche-puskat-parnoto-v-sofiia.428621"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T13:09:00+00:00"/>
    <meta property="og:title" content="Слънцето пече, топлото тече! Пускат парното в София"/>
    <meta property="og:description" content="А синоптиците вещаят над 20°С през деня, сутрин - от 6° и 11°С | Dnes.bg"/>
  </head>
  <body>
    <article>
      <h1>Слънцето пече, топлото тече! Пускат парното в София</h1>
      <h2>А синоптиците вещаят над 20°С през деня, сутрин - от 6° и 11°С</h2>
      <address><time datetime="2019-11-05T13:09:00+00:00">05 Nov 2019, 13:09</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>Започва общото включване на отоплението в столицата, съобщиха от "Топлофикация София".</p>
      <p>Поетапно ще бъдат включени първо детските градини, учебните и здравните заведения, след това жилищните сгради във всички райони и накрая административните сгради и стопанските потребители.</p>
      <p>От дружеството напомнят на клиентите си да отворят на максимална степен вентилите на радиаторите си, за да не се налага допълнително обезвъздушаване на отоплителните тела след пускане на отоплението, както и да проверят електронните си уреди за дялово разпределение.</p>
      <p>В случай, че дисплеят им е угаснал, клиентите трябва незабавно да потърсят съдействие от обслужващата ги фирма – топлинен счетоводител.</p>
      <p>Важно е преди пускането на отоплението да приключат всички ремонти и да запълнят източените инсталации. Отоплението няма да бъде включено в сградите, в които вътрешната отоплителна инсталация не е запълнена, защото това означава, че в някое жилище ремонтът все още не е приключил.</p>
      <p>"Топлофикация София" дава възможност на клиентите, които поради някакви причини желаят включване на отоплението в сградата на по-късен етап, да подадат в обслужващия ги топлорайон заявление и подписано за целта решение от общото събрание на етажната собственост.</p>
      <p>Според нормативната уредба ТЕЦ- трябва да пусне парното при три последователни дни със средноденонощна температура по-ниска от 12°C и прогноза от НИМХ - БАН за трайно застудяване.</p>
      <p>Според синоптиците обаче в следващите дни температурите ще са значително по-високи от обичайните за първото десетдневие на ноември.</p>
      <p>Ще остане с високи сутрешни температури между 6° и 11°, а дневните ще бъдат над 20°.</p>
      <related>
        <h4>Още по темата</h4>
        <a href="https://www.dnes.bg/video-prognoza/2019/11/05/ciganskoto-liato-shte-ni-radva-dnes-temperaturite-do-25-s.428581"/>
        <a href="https://www.dnes.bg/obshtestvo/2019/09/28/sysedite-shte-izbirat-procentyt-na-taksa-sgradna-instalaciia.424391"/>
        <a href="https://www.dnes.bg/obshtestvo/2019/09/03/otoplitelniiat-sezon-nablijava-kak-da-spestim-ot-tok-i-parno.421656"/>
      </related>
    </article>
  </body>
</html>