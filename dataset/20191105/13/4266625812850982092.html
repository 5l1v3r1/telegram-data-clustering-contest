<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/gpu_zupynyla_rozsliduvannya_shchodo_plivok_vovka_1684037"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T13:26:00+00:00"/>
    <meta property="og:title" content="ГПУ зупинила розслідування щодо «плівок Вовка»"/>
    <meta property="og:description" content="Генеральна прокуратура зупинила кримінальне провадження щодо записів із кабінету голови Окружного адмінсуду Києва Павла Вовка та його колег."/>
  </head>
  <body>
    <article>
      <h1>ГПУ зупинила розслідування щодо «плівок Вовка»</h1>
      <address>
        <time datetime="2019-11-05T13:26:00+00:00">05 Nov 2019, 13:26</time>
      </address>
      <p>
        <b>Генеральна прокуратура зупинила кримінальне провадження щодо записів із кабінету голови Окружного адмінсуду Києва Павла Вовка та його колег.</b>
      </p>
      <p>Про це <a href="https://www.slidstvo.info/news/genprokuratura-zupynyla-rozsliduvannya-shhodo-plivok-vovka/">Слідству.Інфо</a> повідомила співробітниця Генеральної прокуратури Юлія Малашич.</p>
      <p>Вона зазначила, що наприкінці жовтня група прокурорів у справі «плівок Вовка» подала клопотання про продовження терміну досудового слідства. Однак судді не змогли вчасно його розглянути. Відтак, ГПУ призупинила розслідування.</p>
      <p>Водночас Малашич зауважила: «Строки слідства не минули. Досудове розслідування зупинялось у зв’язку з виконанням процесуальних дій в рамках міжнародного співробітництва».</p>
      <p>Прокурорка також додала, що дата розгляду клопотання про продовження термінів розслідування наразі невідома. «Ми маємо дізнатися дату найближчим часом», – сказала вона.</p>
      <p><a href="https://zik.ua/news/2019/07/26/nabu_provodyt_obshuky_v_okruzhnomu_adminsudi_kyieva_1613945">Нагадаємо,</a> що декілька місяців тому Національне антикорупційне бюро (НАБУ) спільно з Управлінням спеціальних розслідувань Генпрокуратури 26 липня провели обшуки в приміщенні Окружного адмінсуду Києва. Правоохоронці розслідують дії ексголови адмінсуду Павла Вовка та його колег – суддів ОАСК Євгена Аблова й Ігоря Погрібніченка, а також судді Суворовського райсуду Одеси Іван Шепітко.</p>
      <p>За даними слідства, Вовк нібито через небажання проходити оцінювання у Вищої кваліфікаційної комісії суддів (ВККС), створював перешкоди в діяльності окремих її членів. Наразі усім фігурантам за фактами втручання в діяльність ВККС й ухвалення неправосудних <a href="https://zik.ua/news/2019/08/02/genprokuratura_vruchyla_pidozry_chotyrom_suddyam_okruzhnogo_adminsudu_kyieva_1618349">рішень оголосили підозри</a>.</p>
      <p>Пізніше НАБУ опублікувало записи розмов судді Вовка на своєму YouTube-каналі. Серед іншого із записів стало відомо, що суддя домовлявся про покупку коштовного антикваріату й старовинних монет.</p>
      <p>Згодом Вища рада правосуддя <a href="https://zik.ua/news/2019/08/20/vyshcha_rada_pravosuddya_vidmovylasya_vidstoronyaty_odioznogo_vovka_vid_vykonannya_1630681">відмовилася відсторонити</a> Павла Вовка, Івана Погрібніченка та Івана Шепітка.</p>
      <p>Під час пресмарафону 11 жовтня президент України Володимир Зеленський заявив, що йому потрібен час, аби «розібратися» з Окружним адмінсудом Києва (ОАСК).</p>
      <related>
        <h4>читайте також</h4>
        <a href="https://zik.ua/news/2019/10/31/stolyarchuk_prosyt_sud_ponovyty_yogo_na_posadi_zastupnyka_genprokurora_1680631"/>
        <a href="https://zik.ua/news/2019/10/24/verhovnyy_sud_vidmovyvsya_ponovyty_rozglyad_pozovu_shokina_pro_ponovlennya_na_1675277"/>
        <a href="https://zik.ua/news/2019/10/22/gpu_znyala_z_grymchaka_pidozru_v_shahraystvi_i_predyavyla_yomu_pidozru_u_1673531"/>
        <a href="https://zik.ua/news/2019/10/02/sud_zavernuv_pozov_gorbatyuka_do_lutsenka_1659527"/>
      </related>
    </article>
  </body>
</html>