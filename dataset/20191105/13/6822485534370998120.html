<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814098.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T13:02:00+00:00"/>
    <meta property="og:title" content="ذوالنور: دشمنان پوشک بچه را طوری تولید می‌کنند که موجب عقیم‌سازی می‌شود"/>
    <meta property="og:description" content="به گزارش ایرنا، حجت‌الاسلام مجتبی ذوالنور در همایش ملی پدافند غیرعامل که امروز سه‌شنبه ۱۴ آبان در سالن‌ همایش‌های بین‌المللی سازمان صدا وسیما برگزار شد، طی سخنانی اظهار داشت: دفاعی موفق است که پیش‌دستانه و مانع خسارت باشد و از قبل، هجوم را پیش‌بینی کند."/>
  </head>
  <body>
    <article>
      <h1>ذوالنور: دشمنان پوشک بچه را طوری تولید می‌کنند که موجب عقیم‌سازی می‌شود</h1>
      <address>
        <time datetime="2019-11-05T13:02:00+00:00">05 Nov 2019, 13:02</time>
      </address>
      <p>رئیس کمیسیون امنیت ملی و سیاست خارجی مجلس با بیان اینکه امروز یکی از بسترهای آسیب به جمعیت، عرصه بیوتروریسم است که متاسفانه کمتر مورد توجه قرار می‌گیرد، گفت: گاها دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.</p>
      <p>به گزارش ایرنا، حجت‌الاسلام مجتبی ذوالنور در همایش ملی پدافند غیرعامل که امروز سه‌شنبه ۱۴ آبان در سالن‌ همایش‌های بین‌المللی سازمان صدا وسیما برگزار شد، طی سخنانی اظهار داشت: دفاعی موفق است که پیش‌دستانه و مانع خسارت باشد و از قبل، هجوم را پیش‌بینی کند.</p>
      <p>وی با بیان اینکه پدافند غیرعامل در ابعاد مختلف تاب‌آوری را ایجاد می‌کند، افزود: امروز تاکتیک‌های تهاجم دشمنان تغییر کرده است؛ اهداف دشمن هیچ‌گاه تغییر نمی‌کند بلکه راهبردها و ابزار آنها تغییر می‌کند.</p>
      <p>رئیس کمیسیون امنیت ملی و سیاست خارجی با بیان اینکه هدف اصلی دشمنان ما براندازی است و هر اقدامی که این بخش از ماموریت آنها را محقق کند، مورد توجه دشمنان است، عنوان کرد: براندازی یک نسخه واحد برای تمام حکومت‌های جهان نیست بلکه متناسب بر هر نظامی تعریف می‌شود.</p>
      <p>ذوالنور بیان کرد: جنگ سخت و تهدید نظامی، هم آشکار و پرهزینه است و هم محبوبیت ایجاد نمی‌کند به همین خاطر امروز جنگ نرم در دستور کار دشمن است.</p>
      <p>وی ادامه داد: یک تعریف و مصداقی که هیچ جامعه‌شناسی در آن خدشه ایجاد نکرده است، این است که سرمایه ملی یعنی اعتبار عمومی به این معنا که دوام و بقای حکومت بستگی به میزان اعتبار عمومی آن دارد؛ امروز دشمن بر روی موضوع «اعتبار عمومی نظام اسلامی» تمرکز کرده است و از بین بردن اعتماد مردم به نظام، هدف اصلی اوست.</p>
      <p>رئیس کمیسیون امنیت ملی و سیاست خارجی مجلس با بیان اینکه امروز یکی از بسترهای آسیب به جمعیت، عرصه بیوتروریسم است که متاسفانه کمتر مورد توجه قرار می‌گیرد، گفت: گاها دشمنان پنبه‌هایی که با آنها پوشک بچه یا مشابه آن تولید می‌شود را به گونه‌ای تهیه می‌کنند که موجب عقیم‌سازی می‌شوند.</p>
      <p>ذوالنور با بیان اینکه موضوع تراریخته‌ها یک تهدید جدی است، عنوان کرد: مافیاهای خطرناکی پشت موضوع تراریخته‌ها هستند که سالوس‌وار نظر تصمیم‌گیرندگان کشور را دچار انحراف می‌کنند.</p>
      <p>وی تاکید کرد: ما باید آزمایشگاه‌ها و مراکز تحقیقاتی قوی برای آزمایش محصولات تراریخته داشته باشیم.</p>
      <p>رئیس کمیسیون امنیت ملی و سیاست خارجی با بیان اینکه ابعاد اعتقادی و وحدت‌آمیز مردم ما، از دیگر عرصه‌هایی است که دشمن بر روی آن تمرکز کرده است، افزود: اعتقاد من این است که فضای مجازی یک شمشیر دو لبه است ولی تیغه آن در دست ماست و دسته آن در دست ما نیست.</p>
      <p>ذوالنور با بیان اینکه متاسفانه هنوز در کشور ما «پدافند غیرعامل» به یک فرهنگ عمومی تبدیل نشده است، تصریح کرد: ما در مجلس و کمیسیون امنیت ملی وسیاست خارجی، آمادگی داریم برای فرهنگ‌سازی پدافند غیرعامل، قانون مصوب کنیم و دولت را ملزم کنیم که اقدامات و برنامه‌هایش، دارای پیوست پدافند غیرعامل باشد.</p>
      <p>وی با بیان اینکه تهدید همیشگی است و ما باید پدافند عامل و غیرعامل را همیشه در دستورکار داشته باشیم، گفت: امروز قانون پدافند غیرعامل، تحت یک ماده واحده در کمیسیون امنیت ملی در دست بررسی است.</p>
      <p>رئیس کمیسیون امنیت ملی و سیاست خارجی مجلس خاطرنشان کرد: تا زمانی‌که ما بر مبانی واصول و ارزش‌های خود پایبند هستیم، دشمنان ما که در تقابل با این اصول و ارزش‌ها هستند، آیا دست از سر ما برمی‌دارند؟</p>
    </article>
  </body>
</html>