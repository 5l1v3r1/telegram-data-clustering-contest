<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638315/%D8%AE%D8%B1%DB%8C%D8%AF-%D8%AA%D9%88%D8%A7%D9%81%D9%82%DB%8C-%D8%B2%D8%B9%D9%81%D8%B1%D8%A7%D9%86-%D8%A7%D9%85%D8%B1%DB%8C-%D9%85%D9%87%D9%85-%D8%AF%D8%B1-%D8%AB%D8%A8%D8%A7%D8%AA-%D8%A8%D8%A7%D8%B2%D8%A7%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T13:12:00+00:00"/>
    <meta property="og:title" content="خرید توافقی زعفران امری مهم در ثبات بازار است"/>
    <meta property="og:description" content="حسینی گفت: با توجه به افزایش عملکرد تولید، روند قیمت زعفران در بازار کاهشی است."/>
  </head>
  <body>
    <article>
      <h1>
        <a href="https://www.bultannews.com/fa/news/638315/%D8%AE%D8%B1%DB%8C%D8%AF-%D8%AA%D9%88%D8%A7%D9%81%D9%82%DB%8C-%D8%B2%D8%B9%D9%81%D8%B1%D8%A7%D9%86-%D8%A7%D9%85%D8%B1%DB%8C-%D9%85%D9%87%D9%85-%D8%AF%D8%B1-%D8%AB%D8%A8%D8%A7%D8%AA-%D8%A8%D8%A7%D8%B2%D8%A7%D8%B1-%D8%A7%D8%B3%D8%AA">خرید توافقی زعفران امری مهم در ثبات بازار است</a>
      </h1>
      <h2>حسینی گفت: با توجه به افزایش عملکرد تولید، روند قیمت زعفران در بازار کاهشی است.</h2>
      <address><time datetime="2019-11-05T13:12:00+00:00">05 Nov 2019, 13:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، علی حسینی عضو شورای ملی زعفران درباره تاثیر ورود <b>سازمان تعاون روستایی</b> به امر خرید زعفران اظهار کرد: اگر سازمان تعاون روستایی زعفران را از<b> کشاورزان</b> واقعی خریداری کند، قیمت محصول در بازار به ثبات خواهد رسید.</p>
      <p>وی با اشاره به اینکه تشکل‌ها موافق ورود سازمان تعاون روستایی در امر خرید زعفران است، افزود: با توجه به آنکه ارزش واقعی حاصل از این امر به جیب کشاورزان می‌رود، از این رو حاضریم با سازمان‌تعاون روستایی در این خصوص همکاری داشته باشیم تا کار به بهترین نحو انجام شود، اما متاسفانه‌سازمان تعاون هیچ تشکلی را به بازی نمی‌گیرد.</p>
      <p>حسینی ادامه داد: همزمان با فصل برداشت محصول، افراد سود جو و دلال با خرید گل زعفران از کشاورزان اقدام به توزیع محصول در حاشیه شهر‌ها می‌کنند، در حالی که باید سازو کاری به کار گرفته شود تا تنها از کشاورزان واقعی حمایت صورت گیرد.</p>
      <p>عضو شورای ملی زعفران با بیان اینکه خرید زعفران از کشاورزان واقعی تثبیت قیمت محصول در بازار را به همراه دارد، گفت: اگرچه با ورود سازمان تعاون روستایی و خرید زعفران از کشاورزان واقعی موافق هستیم، اما خرید محصول از دلالان و واسطه‌ها مد نظر ما نیست چرا که حاصل زحمات تولیدکنندگان نصیب آن‌ها می‌شود.</p>
      <p>بیشتر بخوانید: خبری از خرید توافقی زعفران نیست/ افت چشمگیر قیمت طلای سرخ در بازار</p>
      <p>به گفته وی، با توجه به افزایش روزمره برداشت گل زعفران و فقدان توانایی کشاورزان در جمع کردن و خشک کردن محصول موجب شده تا قیمت گل زعفران در بازار روند کاهشی به خود بگیرد.</p>
      <p>عضو شورای ملی زعفران با انتقاد از ورود دلالان به عرصه خرید زعفران, بیان کرد: با وجود نبود ساز و کار مناسب در امر خرید محصول، دلالان طبق روال سال‌های گذشته اقدام به خرید گل زعفران با قیمت‌های ناچیز از کشاورزان می‌کنند و بعد از خشک کردن، زعفران تولیدی را با نرخ بالاتری به سازمان تعاون روستایی می‌فروشند.</p>
      <p>این مقام مسئول درباره آخرین وضعیت قیمت زعفران در بازار بیان کرد: با توجه به افزایش عملکرد تولید روند قیمت در بازار روبه کاهش است، اما هم اکنون نمی‌توان حداقل و حداکثری برای قیمت زعفران اعلام کرد.</p>
      <p>وی در پایان با بیان اینکه قیمت زعفران مدام در حال تغییر است، تصریح کرد: اگر سازمان تعاون روستایی به معنای واقعی به امر خرید زعفران از کشاورزان واقعی اقدام کند، این امر علاوه بر تثبیت قیمت موجب می‌شود امید به استمرار ثبات بازار به نفع کشاورزان در جامعه رقم بخورد.</p>
    </article>
  </body>
</html>