<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zasnovnik-blackwater-i-radnik-trampa-vede-peregovori-schodo-pokupki-zavodu-motor-sich-wsj-328545_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T13:51:00+00:00"/>
    <meta property="og:title" content="Засновник Blackwater і радник Трампа веде переговори щодо покупки заводу &quot;Мотор січ&quot; – WSJ"/>
    <meta property="og:description" content="США намагаються завадити Китаю купити підприємство. Прінс обговорив компанію з українськими офіційними особами і був на заводі 24-27 жовтня."/>
  </head>
  <body>
    <article>
      <h1>Засновник Blackwater і радник Трампа веде переговори щодо покупки заводу "Мотор січ" – WSJ</h1>
      <h2>США намагаються завадити Китаю купити підприємство. Прінс обговорив компанію з українськими офіційними особами і був на заводі 24-27 жовтня.</h2>
      <address>
        <time datetime="2019-11-05T13:51:00+00:00">05 Nov 2019, 13:51</time>
      </address>
      <p>Приватний підрядник з питань безпеки і неофіційний радник президента США Дональда Трампа Ерік Прінс обговорює питання про купівлю українського виробника аерокосмічної техніки "<b><a href="https://dt.ua/ECONOMICS/ne-mozhna-viddavati-motor-sich-kitayskomu-bankrutu-ekspert-324235_.html">Мотор січ</a></b>". США намагаються завадити Китаю купити підприємство, розповіли джерела газети <a href="https://www.wsj.com/articles/security-contractor-erik-prince-is-in-talks-to-acquire-ukraines-motor-sich-11572949809">The Wall Street Journal</a>.</p>
      <p>Зазначається, що Адміністрація Трампа звернулася до Прінса і, принаймні, ще до одного потенційного покупця з приватного сектора з приводу "Мотор Січ", повідомив американський чиновник. В останні тижні Прінс обговорив компанію з українськими офіційними особами і побував на головному заводі компанії, додають джерела.</p>
      <p>"Мотор Січ" є провідним виробником двигунів для вертольотів і літаків, і США хочуть звести нанівець підготовлюваний продаж групі китайських компаній, щоб утримати Пекін від придбання життєво важливих оборонних технологій.</p>
      <p>В результаті компанія стала предметом спору у глобальному суперництві між США і Китаєм. Україна, чий уряд знаходиться в центрі уваги через імпічмент Трампа в Палаті представників США, також знаходиться в центрі цього конфлікту між Вашингтоном і Пекіном через компанію.</p>
      <p>Прінс - колишній морський котик і мільярдер-засновник оборонного підрядника, раніше відомого як Blackwater. Зараз він є виконавчим директором і заступником голови Frontier Services Group - приватного охоронного підприємства в Гонконзі і Пекіні. У нього є інші ділові інтереси за межами Китаю, і він неодноразово відвідував Україну, щонайменше 9 разів з початку 2014 року.</p>
      <p>Під час своєї останньої поїздки в Україну, 24-27 жовтня, Прінс відвідав завод "Мотор січ", повідомили джерела. За словами представника компанії, він був "вражений високим рівнем технологій".</p>
      <p>Один з людей, проінформованих про візит, сказав, що Прінс, якщо погодиться, "очолить угоду".</p>
      <p>Компанія "Мотор січ" протягом багатьох років поставляла двигуни для більшої частини вертолітного парку РФ. Після того, як у 2014 році почалася війна між Росією і Україною, Київ заборонив військовий експорт своєму сусідові, що підірвало бізнес "Мотор січі".</p>
      <p>Прінс є братом міністра освіти адміністрації Трампа Бетсі ДеВос. Він працював з китайськими організаціями; Frontier Services Group надає матеріально-технічну підтримку і безпекову підтримку китайським підприємствам в Африці, а її найбільшим акціонером є CITIC Group Corp - контрольований державою китайський інвестиційний фонд.</p>
      <p>Детальніше про продаж "Мотор Січ" читайте в статті Ігоря Левченка "<a href="https://dt.ua/internal/kitayska-saga-motor-sichi-strategichniy-investor-chi-lizhniy-instruktor-324154_.html"><b>Китайська сага "Мотор Січі": стратегічний інвестор чи "лижний інструктор"?</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>