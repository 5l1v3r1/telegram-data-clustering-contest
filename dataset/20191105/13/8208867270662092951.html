<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/finanza/2019/11/05/news/mediaset-vivendi_piu_tempo_per_trovare_un_accordo_sulla_holding_olandese-240295759/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T13:07:00+00:00"/>
    <meta property="og:title" content="Mediaset-Vivendi, prove di accordo sulla holding olandese: più tempo dal Tribunale"/>
    <meta property="og:description" content="Il Tribunale di Milano ha rinviato la prosecuzione dell'udienza al 22 novembre"/>
  </head>
  <body>
    <article>
      <h1>Mediaset-Vivendi, prove di accordo sulla holding olandese: più tempo dal Tribunale</h1>
      <h2>Il Tribunale di Milano ha rinviato la prosecuzione dell'udienza al 22 novembre</h2>
      <address>
        <time datetime="2019-11-05T13:07:00+00:00">05 Nov 2019, 13:07</time>
      </address>
      <p><b>MILANO </b>- Nuovo capitolo nella battaglia legale che <a href="https://www.repubblica.it/economia/finanza/2019/10/15/news/mediaset-238613522/">oppone Mediaset e i francesi di Vivendi</a>, con un possibile passo di Cologno Monzese per cercare di ricomporre la frattura con il gruppo transalpino che fa capo a Vincent Bolloré.<br/><br/>I due litiganti avranno tempo fino al 22 novembre prossimo per trovare una conciliazione sull'assemblea di inizio settembre - impugnata dai francesi - che ha dato il via libera alla fusione delle attività italiane e spagnole di Cologno Monzese in una nuova holding olandese, Mfe.<br/><br/>Fino a quella data, la delibera dell'assemblea di Mediaset è 'sospesa' dal Tribunale di Milano e quindi il progetto di fusione con il trasloco in Olanda, possibile prologo a una concentrazione europea, resterà congelato.<br/><br/><b><a href="https://finanza.repubblica.it/Company/?symbol=MS:IM">SEGUI MEDIASET IN DIRETTA</a></b><br/><br/>Secondo quanto ricostruito da <i>Radiocor</i>, ci sarebbe un retroscena che potrebbe cambiare le carte in tavola: i legali di Mediaset avrebbero infatti proposto al giudice del Tribunale civile di Milano, sezione imprese, di suggerire delle modifiche alla delibera impugnata da Vivendi e da lì nascerebbe il tempo supplementare concesso dal giudice nell'ambito del tentativo di conciliazione.<br/><br/>Fonti di mercato confermano che negli ultimi giorni si è lavorato in tal senso e che, per cercare di placare gli animini, si potrebbe proprio rivedere la governance della nuova Mfe.</p>
    </article>
  </body>
</html>