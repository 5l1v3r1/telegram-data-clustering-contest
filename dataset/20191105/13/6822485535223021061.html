<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814105.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T13:45:00+00:00"/>
    <meta property="og:title" content="ورود نهادهای نظارتی به پرونده ترخیص خودروهای وارداتی"/>
    <meta property="og:description" content="مهدی دادفر در گفتگو با مهر با اشاره به دستور وزیر صنعت، معدن و تجارت مبنی بر ترخیص ۱۰۴۸ دستگاه خودروی وارداتی گفت: با توجه به اینکه دولت هیچ مصوبه‌ای در این خصوص نداشته و موضوع ترخیص خودروهای وارداتی نیز با ابهامات زیادی مواجه است، روز گذشته انجمن واردکنندگان خودرو در نامه‌ای به سازمان بازرسی کل کشور، موضوع را مطرح کرده و خواستار ورود نهادهای نظارتی به این حوزه شد."/>
  </head>
  <body>
    <article>
      <h1>ورود نهادهای نظارتی به پرونده ترخیص خودروهای وارداتی</h1>
      <address>
        <time datetime="2019-11-05T13:45:00+00:00">05 Nov 2019, 13:45</time>
      </address>
      <p>دبیر انجمن واردکنندگان خودرو از نامه‌نگاری با سازمان بازرسی در رابطه با پرونده ترخیص خودروهای وارداتی، گفت: از امروز دستگاههای نظارتی به پرونده دستور وزیر صمت برای ترخیص خودروها وارد شدند.</p>
      <p>مهدی دادفر در گفتگو با مهر با اشاره به دستور وزیر صنعت، معدن و تجارت مبنی بر ترخیص ۱۰۴۸ دستگاه خودروی وارداتی گفت: با توجه به اینکه دولت هیچ مصوبه‌ای در این خصوص نداشته و موضوع ترخیص خودروهای وارداتی نیز با ابهامات زیادی مواجه است، روز گذشته انجمن واردکنندگان خودرو در نامه‌ای به سازمان بازرسی کل کشور، موضوع را مطرح کرده و خواستار ورود نهادهای نظارتی به این حوزه شد.</p>
      <p>دبیر انجمن واردکنندگان خودرو افزود: بر این اساس، از امروز نهادهای نظارتی به این پرونده‌ ورود کرده و سازمان بازرسی کشور نیز آن را در دست پیگیری دارد.</p>
      <p>وی با بیان اینکه تمامی خودروهای وارداتی بنا به دستور وزیر، دیروز ترخیص شده‌اند، تصریح کرد: دستور وزیر صنعت، معدن و تجارت تنها برای یک شرکت واردکننده و ۴ نفر دارنده کارت بازرگانی گری‌مارکت بوده است در حالی که انتظار این بود  که دستور وزیر صمت مشمول سایر واردکنندگان نیز باشد؛ چراکه هم اکنون شرکتهای بزرگ واردکننده با مشکلاتی برای ترخیص مواجه هستند بنابراین اگر تسهیلی فراهم می شود، باید برای همه واردکنندگان باشد.</p>
      <p>دادفر افزود: مسئولان وزارت صنعت می‌خواهند با یک حرکت و در سکوت خبری، این موضوع را بدون پاسخ بگذارند؛ البته کل خودروها دیروز ترخیص شد و کار به نوعی تمام شد؛ چراکه خودروها در انبار خود خودروسازان بود و با انجام یک تغییر کوچک در مدارک، آنها را ترخیص کرده اند.</p>
      <p>** روز گذشته گمرک جمهوری اسلامی ایران از ترخیص ۱۰۴۸ خودروی وارداتی با دستور رضا رحمانی، وزیر صنعت، معدن و تجارت خبر داد.</p>
    </article>
  </body>
</html>