<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/potresavashcho-pismo-ot-mlad-onkobolen-lekar-oshche-predi-bolestta-da-me-e-ubila-komisiya-me-pogreba_news707499.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-05T13:07:00+00:00"/>
    <meta property="og:title" content="Потресаващо писмо от млад онкоболен лекар: Още преди болестта да ме е убила, комисия ме погреба!"/>
    <meta property="og:description" content="Пиша тези редове, защото искам да продължа да живея, да имам семейство, да се развивам като лекар, заявява д-р Наков"/>
  </head>
  <body>
    <article>
      <h1>Потресаващо писмо от млад онкоболен лекар: Още преди болестта да ме е убила, комисия ме погреба!</h1>
      <h2>Пиша тези редове, защото искам да продължа да живея, да имам семейство, да се развивам като лекар, заявява д-р Наков</h2>
      <address>
        <time datetime="2019-11-05T13:07:00+00:00">05 Nov 2019, 13:07</time>
      </address>
      <p>https://blitz.bg/obshtestvo/potresavashcho-pismo-ot-mlad-onkobolen-lekar-oshche-predi-bolestta-da-me-e-ubila-komisiya-me-pogreba_news707499.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1572949530-73472740-404833116850581-6190163757579108352-n.jpg"/>
      </figure>
      <p><b>Един от най-добрите млади и перспективни гастроентеролози у нас Радислав Наков в момента се бори с два проблема. </b><br/><br/>Единият е здравословен, а още по-неприятното е, че е онкологичен. Другият е потресаващ – 30-годишният Ради кандидатства за асистент към катедрата по гастроентерология на МУ-София, където комисията го спира, защото... има онкологично заболяване.<br/><br/><i><b>Д-р Наков разпространи открито писмо, включително и до редакцията на БЛИЦ, което публикуваме без наша намеса:</b></i><br/><br/>„Казвам се Радислав Венциславов Наков на 30 години. Без доктор. В момента съм от другата страна. Пациент. Онкоболен. До скоро това беше просто диагноза, друга чужда съдба. Сега е моята. Трудно е да напиша следващите редове, защото ще съберат моята омраза, моя гняв, моята надежда, моята любов.<br/><br/>И не става дума за моята диагноза NK/Т - клетъчен лимфом, не става дума за моята съдба. Лекувам се, оптимист съм, въпреки че контактът с хора може да ме убие. За щастие към момента лечението върви добре.<br/><br/>Минах два курса химиотерапия и един лъчелечение. Започнах третия курс химиотерапия, остава още един курс и една трансплантация на стволови клетки.<br/><br/>Благодаря на всички лекари и сестри от Национална специализирана болница за активно лечение на хематологични заболявания, които полагат неимоверни грижи, за да мога да живея. Чувствам се здрав, вярвам, че ще се излекувам.<br/><br/>Искам да продължа да живея, да имам семейство, да се развивам като лекар. Болестта дава друга перспектива за това, какво е да имаш тежка болест. Мислих си, че разбирам болката на своите пациенти, но болката не идва от самото заболяване.<br/><br/>Голямата болка идва, когато отношението се промени, когато видиш присъдата в очите на хората, без да си извървял докрай битката за живота си независимо от крайния резултат. Боли, защото още преди болестта да те е убила, някои хора са те погребали.<br/><br/>Пиша тези редове, защото през последните месеци се срещнах именно с това отношение, което намери своята кулминация миналата седмица. Не го разбирам и не мога да се примиря с това. Защото знам, че ако се примиря с това, означава, че съм изгубил битката не само с болестта си, но и за мен, като личност.<br/><br/>Въпреки заболяването ми се явих на конкурсен изпит за асистент към Катедрата по гастроентерология на МУ-София.<br/><br/>След подаването на документите си за кандидатстване бях неколкократно съветван „да си гледам здравето“. Казаха на собствения ми баща „Да си гледам здравето“, на който и без това му е трудно да се справи с емоциите си около моето заболяване.<br/><br/>Още при разглеждането на документите от комисията, която се състои от проф. Борислав Владимиров, проф. Йордан Генов и доц. Пламен Пенчев, бяха направени коментари, че съм дал фалшиво медицинско, на което пише, че съм клинично здрав при наличието на онкохематологично заболяване.<br/><br/>Да клинично здрав съм, (не)уважаемо жури. Засега. В допълнение членове на журито са коментирали на рапорт и в лични разговори с колеги, че е недопустимо това, че съм си подал документите за конкурса, защото съм бил болен.<br/><br/>На 31 октомври се проведе изпитът. По регламент е анонимен и бяхме четири кандидати за три места. Един от кандидатите напусна изпита и не остана да чака резултатите, като останахме тримата кандидати за трите обявени места.<br/><br/>По време на „анонимното“ проверяване на писмените работи доц. Пенчев извика поименно един от другите кандидати, за да разчете писмената си работа пред комисията под претекст, че не е достатъчно четлива.<br/><br/>След това комисията ни повика всичките останали кандидати и съобщи, че за устен изпит продължава само извиканият да си разчете писмената работа колега, без да се обявят оценките с изтеглените предварително анонимни номера.<br/><br/>Мога смело да заявя, че през целия си професионален път съм преследвал научното и академичното в медицината на равно с грижата си за пациентите.<br/><br/>И имам своите доказателства за това, които никоя комисия, съставена от „уважавани“ професори, не може да ми отнеме.<br/><br/>Имам 18 публикации с общ импакт фактор 39.463 и още 31 в реферирани списания (много повече от изискванията да се хабилитираш в МУ-София), носител съм на редица награди, а също така съм част от Управителния съвет на Европейското обединение по гастроентерология (UEG) и директор на Европейското училище за млади гастроентеролози.<br/><br/>Ще търся правата си пред съответните институции. А на уважаемото жури ще им кажа едно: Жив съм. Тук съм”.</p>
    </article>
  </body>
</html>