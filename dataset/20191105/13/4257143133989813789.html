<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/megvalasztottak-karacsony-gergely-ot-helyetteset"/>
    <meta property="og:site_name" content="infostart"/>
    <meta property="article:published_time" content="2019-11-05T13:02:00+00:00"/>
    <meta property="og:title" content="Megválasztották Karácsony Gergely öt helyettesét"/>
    <meta property="og:description" content="Még mindig tart a Fővárosi Közgyűlés első ülése. A helyetteseket a közgyűlés titkos szavazással egyenként választotta meg. Az ötösfogat legfiatalabb tagja 34, a legidősebb 57 éves."/>
  </head>
  <body>
    <article>
      <h1>Megválasztották Karácsony Gergely öt helyettesét</h1>
      <address><time datetime="2019-11-05T13:02:00+00:00">05 Nov 2019, 13:02</time> by <a rel="author">Infostart</a></address>
      <h3>Még mindig tart a Fővárosi Közgyűlés első ülése. A helyetteseket a közgyűlés titkos szavazással egyenként választotta meg. Az ötösfogat legfiatalabb tagja 34, a legidősebb 57 éves.</h3>
      <p>A főpolgármester-helyettesek megválasztása előtt több ponton módosította Karácsony Gergely főpolgármester javaslatára a fővárosi önkormányzat szervezeti és működési szabályzatát (szmsz) a Fővárosi Közgyűlés. A képviselők 18 igen szavazattal, 11 nem ellenében és 1 tartózkodással támogatták a szmsz módosítását.</p>
      <p>A javaslat elfogadásával - az eddigiekkel ellentétben - a főpolgármester sürgősségi indítvánnyal a közgyűlés elé terjeszthet önkormányzati rendelettervezetet, továbbá fővárosi képviselők legalább két tagból álló képviselőcsoportot alakíthatnak ezentúl.</p>
      <p>A szmsz módosításával a képviselők döntöttek még a klímavédelmi és környezetvédelmi bizottság felállításáról, valamint a városigazgatói poszt megszüntetéséről.</p>
      <p>Ezt követően választotta meg az öt főpolgármester helyettest egyenként, titkos szavazással a közgyűlés.</p>
      <ol>
        <li>Az 57 éves Gy. Németh Erzsébet (DK): első helyettes a humán területekért felel.</li>
        <li>Az 54 éves Kerpel-Fronius Gáboré (Momentum) a korrupcióellenes harc irányítása, hozzá tartozik az okosváros és részvételiség is.</li>
        <li>A 40 éves Kiss Ambrus általános helyettes területe a közigazgatás és a pénzügyek.</li>
        <li>A 39 éves Tüttő Kata (MSZP) a városüzemeltetésért felelős helyettes lett.</li>
        <li>A 34 éves Dorosz Dávid, a Párbeszéd politikusa a klímavédelem felelőse.</li>
      </ol>
      <p>
        <a href="https://infostart.hu/belfold/2019/11/05/kihirdette-10-pontjat-budapest-uj-fopolgarmestere">
          <b>Folyamatosan frissülő cikkünket itt találja!</b>
        </a>
      </p>
      <h4>Korábbi történések</h4>
      <p>Karácsony Gergely főpolgármester tíz, Budapest elkövetkező öt évét meghatározó alapértéket határozott meg a <a href="https://infostart.hu/belfold/2019/11/05/kihirdette-10-pontjat-budapest-uj-fopolgarmestere">Fővárosi Közgyűlés alakuló ülésén</a>. A nagy érdeklődéssel kísért alakuló ülésen, az eskütétel után mondott beszédében Karácsony Gergely úgy fogalmazott: tíz olyan alapértéket tart fontosnak, amelyekhez foggal-körömmel ragaszkodni fog.</p>
      <p>
        <b>Az általa felsorolt tíz érték:</b>
      </p>
      <ul>
        <li>Budapestnek nincsenek első- és másodrangú polgárai;</li>
        <li>a város vezetőinek az ittlakók érdekeit kell szolgálnia;</li>
        <li>a lakhatást alapvető jognak tekintik;</li>
        <li>kiveszik részüket a klímaváltozás elleni küzdelemből;</li>
        <li>óvják a város épített és természeti örökségét;</li>
        <li>előnyben részesítik a fenntartható közlekedési formákat;</li>
        <li>biztosítani kell a belső és a külső kerületek egyenletes fejlődését;</li>
        <li>támogatják a kulturális sokszínűséget;</li>
        <li>a fővárosaik véleményét minden fontos kérdésben ki kell kérni;</li>
        <li>Budapestnek nyitottan, átláthatóan és korrupciótól mentesen kell működnie.</li>
      </ul>
      <p>Karácsony Gergely közölte: egy újfajta együttműködést alakítanak ki a kerületekkel, valamint Budapest és a kormány viszonylatában. A főváros nem lehet alávetettje a mindenkori kormánynak, csak egyenrangú partnere - hangsúlyozta a főpolgármester.</p>
      <p>Karácsony Gergely kijelentette, hogy Budapest nem az egyik, vagy a másik oldalé, a nemzet fővárosa mindannyiunké.</p>
      <p>
        <i>Nyitókép: Balogh Zoltán</i>
      </p>
      <related>
        <h4>
          <b>Kapcsolódó cikkeink:</b>
        </h4>
        <a href="https://infostart.hu/belfold/2019/11/05/kihirdette-10-pontjat-budapest-uj-fopolgarmestere"/>
        <a href="https://infostart.hu/belfold/2019/11/05/husba-vago-kerdesekkel-indit-karacsony-gergely-a-kozgyulesben"/>
        <a href="https://infostart.hu/belfold/2019/11/04/elmegy-a-kormanyulesre-a-fopolgarmester"/>
        <a href="https://infostart.hu/belfold/2019/11/04/meghivot-kuldott-orban-viktor-karacsony-gergelynek"/>
      </related>
    </article>
  </body>
</html>