<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/0ea9a1386faafaa0/romania-il-va-nominaliza-pe-siegfried-muresan-la-functia-de-comisar-european.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T13:46:50+00:00"/>
    <meta property="og:title" content="România îl va nominaliza pe Siegfried Mureşan la funcţia de comisar european"/>
    <meta property="og:description" content="Guvernul Orban va trimite marți sau miercuri o scrisoare Comisiei Europene, prin care îl va propune pe europarlamentarul liberal Siegfried Mureșan la funcția de comisar european, informează agenția de știri Reuters, citând surse din cadrul PNL."/>
  </head>
  <body>
    <article>
      <h1>România îl va nominaliza pe Siegfried Mureşan la funcţia de comisar european</h1>
      <address><time datetime="2019-11-05T13:46:50+00:00">05 Nov 2019, 13:46</time> by <a rel="author">Jurnal.md</a></address>
      <p>
        <b>Guvernul Orban va trimite marți sau miercuri o scrisoare Comisiei Europene, prin care îl va propune pe europarlamentarul liberal Siegfried Mureșan la funcția de comisar european, informează agenția de știri Reuters, citând surse din cadrul PNL.</b>
      </p>
      <p>„O scrisoare va fi trimisă la Bruxelles astăzi sau miercuri devreme”, a declarat, potrivit agenției de presă, un oficial român implicat în procesul de nominalizare. Un altul a declarat pentru Reuters că: „S-a convenit că Mureșean este propunerea României”.</p>
      <p>După respingerea Rovanei Plumb și a lui Dan Nica, fosta șefă a Executivului de la București, Viorica Dăncilă, l-a propus Victor Negrescu pentru funcția de comisar european. Purtătoarea de cuvânt a Comisiei Europene, Mina Andreeva, a transmis în urmă cu o săptămână că sunt cunoscute disensiunile de la Bucureşti, dar că există „dubii mari” referitoare la legitimitatea propunerii transmise de guvernul Dăncilă, indicând că președintele Klaus Iohannis s-a opus propunerii formulate de Viorica Dăncilă.</p>
      <p>Totodată, oficialul UE a precizat că „oricare va fi noul candidat român, el sau ea trebuie să fie acceptat de către preşedintele-ales şi trebuie să reuşească să obţină susţinerea necesară în Parlamentul European. Europa trebuie să meargă înainte”.</p>
      <p>Premierul Ludovic Orban a declarat, încă de la preluarea mandatului, că nominalizarea unui comisar european este una dintre prioritățile noului guvern. Orban a arătat că va exista o procedură care va presupune consultarea cu președintele Iohannis, precum și cu Parlamentul.</p>
      <p>Președintele-ales al Comisiei Europene, Ursula von der Leyen, a anunţat că îi susține în mod formal pe candidații noi propuşi de Franța și Ungaria pentru funcțiile de comisari europeni. Administraţia Emmanuel Macron l-a propus pe Thierry Breton ca reprezentant în Comisia Europeană, după ce prima propunere a Parisului, Sylvie Goulard, a fost respinsă de Parlamentul European. La rândul său, Ungaria l-a propus pe Oliver Varhelyi după respingerea lui Laszlo Trocsanyi în Parlamentul UE.</p>
    </article>
  </body>
</html>