<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/liga-mistrzow-2019-20-terminarz-4-kolejki-rozgrywek-lm-kto-gra,983019.html"/>
    <meta property="og:site_name" content="TVN24"/>
    <meta property="article:published_time" content="2019-11-05T11:57:00+00:00"/>
    <meta property="og:title" content="Napoli po awans, Milik po pierwszego gola. Sześć drużyn przed szansą na świętowanie w LM"/>
    <meta property="og:description" content="Sześć drużyn może w 4. kolejce Ligi Mistrzów zapewnić sobie awans do 1/8 finału. Przed taką szansą stanie we wtorek Napoli, a w środę Atletico, Bayern, Juventus, Manchester City oraz PSG. Na relacj..."/>
  </head>
  <body>
    <article>
      <h1>Napoli po awans, Milik po pierwszego gola. Sześć drużyn przed szansą na świętowanie w LM</h1>
      <address>
        <time datetime="2019-11-05T11:57:00+00:00">05 Nov 2019, 11:57</time>
      </address>
      <slideshow>
        <figure>
          <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/59e88ce0-513d-49d1-8c42-eb51084213e7.jpg?type=1&amp;srcmode=0&amp;srcx=1/1&amp;srcy=1/1&amp;srcw=1/1&amp;srch=1/1&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/606c5120-9666-45a8-8cde-536c7f2d1672-480p.mp4"/>
          <figcaption>Piłkarze Borussii Dortmund przygotowują się do meczu z...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/d7cf9026-9c1e-41a2-9ccb-d4cf99a17531-480p.mp4"/>
          <figcaption>Piłkarze Chelsea trenują przed meczem z Ajaksem w Lidze...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/b80bd28b-1720-44aa-977c-a456923e2631-480p.mp4"/>
          <figcaption>Liverpool haruje przed wyprawą do Genk w Lidze Mistrzów</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/848b5913-60a0-4147-bf26-979c7222125d-480p.mp4"/>
          <figcaption>Ajax trenował przed meczem z Chelsea</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/c3395dd46c34fa7fd8d729d8cf88b7a8/906237f2-5eb7-417f-b883-0605800988ed-480p.mp4"/>
          <figcaption>Barcelona trenowała przed meczem ze Slavią Praga</figcaption>
        </figure>
        <figcaption>Sześć drużyn może w 4. kolejce zapewnić sobie awans do fazy pucharowej LM Foto: gettyimages.com | Video: Eurosport</figcaption>
      </slideshow>
      <h3>Sześć drużyn może w 4. kolejce Ligi Mistrzów zapewnić sobie awans do 1/8 finału. Przed taką szansą stanie we wtorek Napoli, a w środę Atletico, Bayern, Juventus, Manchester City oraz PSG. Na relacje z meczów tej serii zapraszamy do eurosport.pl.</h3>
      <p>Wtorkowe spotkania Borussii Dortmund Łukasza Piszczka z Interem Mediolan oraz triumfatora Ligi Europy Chelsea z Ajaksem Amsterdam zapowiadają się najciekawiej w 4. kolejce fazy grupowej Champions League. Mecze tej serii będą rewanżami za spotkania rozegrane dwa tygodnie wcześniej.</p>
      <p>Pierwsi z awansu do fazy pucharowej prestiżowych rozgrywek mogą cieszyć się piłkarze z Neapolu. Drużyna Arkadiusza Milika i Piotra Zielińskiego podejmie w grupie E nieobliczalny FC Salzburg, a spotkanie poprowadzi Szymon Marciniak.</p>
      <related>
        <a href="https://eurosport.tvn24.pl/pilka-nozna,105/dostali-dozywotnie-zakazy-stadionowe-za-sprzedanie-biletow-na-lige-mistrzow,982073.html"/>
      </related>
      <h3>Napoli - Salzburg</h3>
      <p>Obecni wicemistrzowie Włoch mają siedem punktów i o jeden wyprzedzają broniący trofeum Liverpool. Salzburg zgromadził trzy punkty, a KRC Genk Jakuba Piotrowskiego - jeden. Napoli zapewni sobie we wtorek awans, jeżeli wygra, a Genk nie pokona na wyjeździe Liverpoolu.</p>
      <p>We włoskiej ekipie świetnie w ostatnich meczach Serie A spisuje się Milik. <b><a href="https://eurosport.tvn24.pl/pilka-nozna,105/zbigniew-boniek-pogratulowal-arkadiuszowi-milikowi-32-gola-w-serie-a,982473.html">Polski napastnik od października zdobył pięć bramek w czterech kolejnych spotkaniach</a>.</b> Wciąż czeka natomiast na pierwsze w sezonie trafienie w Lidze Mistrzów.</p>
      <p>Pod tym względem imponuje natomiast 19-letni napastnik Salzburga Erling Braut Haaland. <b><a href="https://eurosport.tvn24.pl/pilka-nozna,105/erling-haaland-pierwszym-pilkarzem-w-historii-ligi-mistrzow-z-szescioma-gola-w-trzech-pierwszych-meczach-liga-mistrzow,980012.html">Utalentowany Norweg ma już sześć goli w obecnej edycji Ligi Mistrzów i prowadzi w klasyfikacji strzelców</a></b>, wyprzedzając o jedno trafienie Roberta Lewandowskiego. Wiosną Haaland zasłynął z tego, że podczas rozgrywanych w Polsce mistrzostw świata do lat 20 strzelił dziewięć bramek Hondurasowi (12:0).</p>
      <p>Pozostałe drużyny z szansami zapewnienia sobie awansu do 1/8 finału LM zagrają w środę.</p>
      <h3>PSG - Club Brugge</h3>
      <p>W grupie A blisko celu jest Paris Saint-Germain. Mistrzowie Francji zgromadzili w trzech kolejkach komplet dziewięciu punktów i aż o pięć wyprzedzają Real Madryt, który dopiero w poprzedniej serii odniósł pierwsze zwycięstwo (<b><a href="https://eurosport.tvn24.pl/pilka-nozna,105/galatasaray-real-madryt-wynik-bramki-i-sklady-liga-mistrzow-2019-20,979675.html">1:0 na wyjeździe nad Galatasaray Stambuł</a>)</b>. Paryżanie zapewnią sobie awans w przypadku wygranej u siebie z FC Brugge. Nawet w przypadku remisu mogą być pewni występu w fazie pucharowej, ale pod warunkiem, że Galatasaray nie wygra na Santiago Bernabeu z Realem.</p>
      <related>
        <a href="https://eurosport.tvn24.pl/pilka-nozna,105/kandydat-na-trenera-bayernu-ucial-spekulacje-do-konca-sezonu-zostaje-w-ajaksie,982976.html"/>
      </related>
      <h3>Bayern Monachium - Olympiakos</h3>
      <p>Kłopotów z awansem nie powinien mieć również Bayern, nawet mimo zmiany szkoleniowca. W niedzielny wieczór poinformowano o <b><a href="https://eurosport.tvn24.pl/pilka-nozna,105/niko-kovac-zwolniony-z-bayernu-monachium-bundesliga,982667.html">rozstaniu z Chorwatem Niko Kovacem</a></b>, którego tymczasowo zastąpi Hansi Flick.</p>
      <p>To pokłosie słabszych występów Bawarczyków w Bundeslidze, zwłaszcza <b><a href="https://eurosport.tvn24.pl/pilka-nozna,105/eintracht-frankfurt-bayern-monachium-wynik-meczu-relacja-sklady-bramki-bundesliga,982397.html">ostatniej porażki 1:5 z Eintrachtem Frankfurt</a></b>, ale akurat w Champions League mistrzowie Niemiec spisują się świetnie. Świadczy o tym komplet dziewięciu punktów i bilans bramek 13-4. Pięć z nich zdobył Lewandowski.</p>
      <p>Monachijczycy wywalczą w środę awans w przypadku zwycięstwa u siebie nad ostatnim Olympiakosem Pireus (1 pkt), a nawet w przypadku remisu, ale jeżeli drugi w tabeli Tottenham Hotspur (4 pkt) pokona na wyjeździe trzecią Crvenę Zvezda Belgrad (3 pkt). Sędzią meczu w Monachium będzie Paweł Raczkowski.</p>
      <h3>Atalanta - City</h3>
      <p>Grupa C to zdecydowana dominacja Manchesteru City. Piłkarze trenera Pepa Guardioli mają komplet punktów i awansują do 1/8 finału, jeżeli wygrają we Włoszech ze słabo spisującą się w Lidze Mistrzów Atalantą. Drużyna z Bergamo, która rozgrywa swoje spotkania na San Siro w Mediolanie, przegrała wszystkie trzy mecze, tracąc aż 11 bramek. Po cztery punkty w tej grupie mają Szachtar Donieck i Dinamo Zagrzeb Damiana Kądziora, które zmierzą się w środę w stolicy Chorwacji.</p>
      <p>Cztery dni po meczu z Atalantą Manchester City zagra w Premier League na wyjeździe z Liverpoolem, do którego traci sześć punktów.</p>
      <p>- Teraz lecimy do Włoch, a kiedy wrócimy, udamy się na Anfield. Zobaczymy... Wiele rzeczy może się wydarzyć, jest wiele spotkań do rozegrania - przyznał Guardiola, pytany m.in. o losy mistrzowskiego tytułu w Anglii.</p>
      <related>
        <a href="https://eurosport.tvn24.pl/pilka-nozna,105/barcelona-na-szarym-koncu-czesi-przebiegli-15-km-wiecej,980141.html"/>
      </related>
      <h3>Lokomotiw - Juventus</h3>
      <p>Jedną z najbardziej "polskich" jest grupa D, gdzie występują m.in. Juventus Wojciecha Szczęsnego oraz Lokomotiw Moskwa Grzegorza Krychowiaka i Macieja Rybusa. Zgodnie z przewidywaniami ton w tej stawce nadają Juventus i Atletico Madryt. Oba zespoły zgromadziły po siedem punktów, Lokomotiw - trzy, a Bayer Leverkusen nie ma żadnego.<br/><br/>Sytuacja w tabeli jest więc dość klarowna. Jeżeli Juventus wygra w środę w Moskwie, zapewni sobie awans. Takie rozwiązanie pomogłoby również Atletico, które do awansu potrzebuje zwycięstwa na wyjeździe nad Bayerem i właśnie porażki Lokomotiwu ze Starą Damą.</p>
      <h3>Borussia - Inter i Barcelona - Slavia</h3>
      <p>W pozostałych grupach na razie nie rozstrzygnie się sprawa awansu. Ciekawie zapowiada się m.in. rywalizacja w grupie F, gdzie Barcelona ma siedem punktów, Borussia Dortmund Łukasza Piszczka oraz Inter Mediolan - po cztery, a stawkę uzupełnia Slavia Praga z zerowym dorobkiem.</p>
      <p>We wtorek ekipa z Katalonii podejmie Slavię, zaś drużyna niemiecka zagra u siebie z silnym kadrowo Interem.</p>
      <h3>Chelsea - Ajax</h3>
      <p>Tego samego dnia zmierzą się liderzy grupy H. Triumfator LE - Chelsea podejmie półfinalistę poprzedniej edycji LM - Ajax. Oba zespoły mają po sześć punktów i wyprzedzają o dwa Valencię, którą czeka starcie u siebie z Lille (1 pkt).</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/59e88ce0-513d-49d1-8c42-eb51084213e7.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Sześć drużyn może w 4. kolejce zapewnić sobie awans do fazy pucharowej LM<cite>Źródło: gettyimages.com</cite></figcaption>
      </figure>
      <p><b>Program meczów 4. kolejki Ligi Mistrzów: </b><br/><br/><b>5 listopada, wtorek</b><br/><br/><b>grupa E</b><br/>SSC Napoli - FC Salzburg (godz. 21.00)<br/>Liverpool - KRC Genk (21.00)<br/><br/><b>grupa F</b><br/>Barcelona - Slavia Praga (18.55) <br/>Borussia Dortmund - Inter Mediolan (21.00) <br/><br/><b>grupa G</b><br/>Zenit Sankt Petersburg - RB Lipsk (18.55) <br/>Olympique Lyon - Benfica Lizbona (21.00) <br/><br/><b>grupa H</b><br/>Chelsea - Ajax Amsterdam (21.00) <br/>Valencia - Lille OSC (21.00) <br/><br/><b>6 listopada, środa</b><br/><br/><b>grupa A</b><br/>Real Madryt - Galatasaray Stambuł (21.00)<br/>Paris Saint Germain - FC Brugge (21.00)<br/><br/><b>grupa B</b><br/>Bayern Monachium - Olympiakos Pireus (18.55) <br/>Crvena Zvezda Belgrad - Tottenham Hotspur (21.00)</p>
      <p><b>grupa C</b><br/>Dinamo Zagrzeb - Szachtar Donieck (21.00) <br/>Atalanta Bergamo - Manchester City (21.00) <br/><br/><b>grupa D</b><br/>Lokomotiw Moskwa - Juventus (18.55) <br/>Bayer Leverkusen - Atletico Madryt (21.00)</p>
      <p>Autor: lukl / Źródło: eurosport.pl, PAP</p>
    </article>
  </body>
</html>