<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bagirsaktaki-bir-bakteri-kansere-yakalanma-riskini-artiriyor-214194h.htm"/>
    <meta property="og:site_name" content="OLAY"/>
    <meta property="article:published_time" content="2019-11-05T11:55:18+00:00"/>
    <meta property="og:title" content="Bağırsaktaki bir bakteri kansere yakalanma riskini artırıyor"/>
    <meta property="og:description" content="Bağırsaktaki bir bakterinin bağırsak kanserine yakalanma riskini artırdığı tespit edildi."/>
  </head>
  <body>
    <article>
      <h1>Bağırsaktaki bir bakteri kansere yakalanma riskini artırıyor</h1>
      <h2>Bağırsaktaki bir bakterinin bağırsak kanserine yakalanma riskini artırdığı tespit edildi.</h2>
      <address>
        <time datetime="2019-11-05T11:55:18+00:00">05 Nov 2019, 11:55</time>
      </address>
      <p>"The Guardian" gazetesinde yer alan habere göre, İngiltere'deki Bristol Üniversitesinde görevli bilim insanlarının araştırması, bağırsağında Bacteroidales bakterisinin sınıflandırılamayan bir türü bulunan kişilerin, bağırsağında bu bakteri bulunmayanlara göre yüzde 2 ila 15 oranında daha fazla bağırsak kanserine yakalanma riskinin olduğu sonucunu ortaya koydu.</p>
      <p>Sonuçları İskoçya'nın Glasgow kentindeki Ulusal Kanser Araştırmaları Enstitüsünün kanser konferansında sunulan araştırma çerçevesinde 4 bin kişinin bağırsak florası ve genetik verileri incelendi.</p>
      <p>Bazı bağırsak bakterilerinin varlığıyla genetik değişkenler arasında herhangi bir ilişki olup olmadığına bakılan araştırmada, 13 genetik değişkenin farklı bir bağırsak bakterisindeki değişkenlikle bağlantısı olduğu sonucuna ulaşıldı.</p>
      <p>Daha sonra da 2 bin kişinin bağırsak florası ve genetik verileri incelenerek genetik değişkenliğin bağırsak kanseri olma riski üzerindeki etkisine bakıldı.</p>
      <p>Çalışmalar, bağırsağında Bacteroidales bakterisi bulunma ihtimali yüksek olanların, bağırsak kanserine yakalanma ihtimalinin yüzde 2 ila 15 arttığı sonucunu ortaya koydu.</p>
    </article>
  </body>
</html>