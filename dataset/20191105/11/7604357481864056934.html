<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/parys-n-va-misschien-moet-magnette-paars-groen-bekijken/"/>
    <meta property="og:site_name" content="SCEPTR"/>
    <meta property="article:published_time" content="2019-11-05T11:54:38+00:00"/>
    <meta property="og:title" content="Parys (N-VA): “Misschien paars-groen bekijken”"/>
    <meta property="og:description" content="&quot;Je kan niet vragen van de N-VA om zijn hele programma in te slikken. Dat zou een capitulatie zijn&quot;, stelde N-VA-ondervoorzitter Lorin Parys tegenover Radio 1-programma 'De Ochtend'."/>
  </head>
  <body>
    <article>
      <h1>Parys (N-VA): “Misschien paars-groen bekijken”</h1>
      <address><time datetime="2019-11-05T11:54:38+00:00">05 Nov 2019, 11:54</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p>
        <b>Meer dan 150 dagen na de verkiezingen is er federaal nog steeds geen zicht op een toekomstige meerderheid. Hoewel <a href="https://sceptr.net/tag/koning-filip/">Koning Filip</a> aan een nieuwe consultatieronde begint, zorgt de communicatie van de Franstalige socialisten voor wrevel bij de N-VA. <i>“Je kan niet vragen van de N-VA om haar hele programma in te slikken. Dat zou een capitulatie zijn”</i>, stelde N-VA-ondervoorzitter <a href="https://sceptr.net/tag/Lorin-Parys">Lorin Parys</a> tegenover <a href="https://www.knack.be/nieuws/belgie/lorin-parys-n-va-misschien-is-paars-groen-een-piste-om-eens-te-bekijken/article-news-1528267.html">Radio 1-programma ‘De Ochtend’</a>.</b>
      </p>
      <p>Hoewel de begroting ondertussen stevig ontspoorde zit er zo’n vijf maanden na de verkiezingen federaal (nog steeds) geen schot in de zaak. Volgens sp.a-voorzitter <a href="https://sceptr.net/tag/John-Crombez">John Crombez</a> is <i>“de tijd op”</i> en hij kijkt hierbij naar N-VA en de PS. <i>“Eigenlijk zou je moeten zeggen: sluit ze een weekend op in <a href="http://www.poupehan.org/nl/">Poupehan</a> en los het op.” </i>Beide partijen moeten klare wijn schenken, vindt de sp.a-kopman. <i>“Ik begin me daarbij af te vragen: heeft de N-VA niet beslist om niet in de regering te stappen? Hun doel is toch om federaal te blokkeren en het land te splitsen? De N-VA zegt dat het confederalisme er moet komen. Dat is geen houding van een partij die een oplossing zoekt om te regeren”, </i>aldus Crombez.</p>
      <figure>
        <iframe data-src="https://twitter.com/radio1be/status/1191629362086514689?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Parys: “Het is niet zo dat elke regering zomaar beter is dan geen regering”</h3>
      <p>Volgens N-VA-ondervoorzitter Parys zoeken de Vlaams-nationalisten wél naar een compromis. <i>“Wij blijven bereid om te luisteren en te praten en om het pure partijbelang te overstijgen. We willen graag ons volledige programma ten uitvoer brengen, maar we zijn ons ervan bewust dat dat niet kan. Maar je kan niet vragen van de N-VA om haar hele programma in te slikken. Dat zou een capitulatie zijn”</i>, citeert <a href="https://www.knack.be/nieuws/belgie/lorin-parys-n-va-misschien-is-paars-groen-een-piste-om-eens-te-bekijken/article-news-1528267.html">BELGA</a> Parys. Tevens is volgens het N-VA-kopstuk <i>“niet […] elke regering zomaar beter […] dan geen regering”. “Het belangrijkste is: wat gaat die regering doen?”</i>, stelt Parys.</p>
      <p>Op dit punt loopt het evenwel stroef. <i>“Ofwel geef je de Vlamingen – en eigenlijk zijn alle Belgen daarbij gebaat – een sociaaleconomisch herstelbeleid, ofwel laat je elke regio de kans om zijn eigen potje te koken, met zijn eigen budget en verantwoordelijkheid. Je kan niet twee keer neen zeggen”</i>, stelt de N-VA-ondervoorzitter. Tekenend voor de slechte relaties voegde de Parys er nog aan toe dat we, met<i> “de recepten van de PS”,</i> <i>“[afstevenen] op [een] nieuw oplopend deficit en nieuwe belastingen”</i>.</p>
      <h4>(Lees verder onder de ingevoegde tweet.)</h4>
      <figure>
        <iframe data-src="https://twitter.com/SCEPTR_online/status/1191659875492913152?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De geharnaste taal van PS-voorzitter <a href="https://sceptr.net/tag/paul-magnette/">Paul Magnette</a> roept evenwel wrevel op bij de Vlaams-nationalisten. Zo vroeg hij zich gisteren af waarom – als het institutionele zo belangrijk is voor de N-VA – de partij geen initiatief neemt. <i>“Meneer De Wever kan een missie aan de koning vragen en een meerderheid rond zijn eigen agenda proberen te vormen. Als dat niet lukt, dan zijn er nog mogelijkheden”,</i> klonk het fors. Volgens Parys is vertrouwen tussen de twee partijen essentieel. <i>“De communicatie van de PS”</i>, maakte dit evenwel niet eenvoudiger volgens de N-VA’er. <i>“Magnette zegt dat er met paars-groen een alternatief op tafel ligt. Misschien is het een piste om te bekijken of zo’n coalitie op de baan gebracht kan worden”</i>, klinkt het.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/magnette-krijgt-initiatiefrecht-op-naar-paars-groen/"/>
        <a href="https://sceptr.net/2019/11/grote-meerderheid-vlamingen-tegen-paars-groene-regering/"/>
        <a href="https://sceptr.net/2019/11/crisis-compleet-op-welke-planeet-leeft-paul-magnette-eigenlijk/"/>
      </related>
    </article>
  </body>
</html>