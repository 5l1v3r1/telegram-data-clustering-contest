<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/6b9a3d4bf88188bd/nicu-popescu-rm-sustine-elaborarea-unei-pozitii-comune-cu-privire-la-viitorul-pae-impreuna-cu-ucraina-si-georgia.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T11:12:06+00:00"/>
    <meta property="og:title" content="Nicu Popescu: RM susține elaborarea unei poziții comune cu privire la viitorul PaE, împreună cu Ucraina și Georgia"/>
    <meta property="og:description" content="Republica Moldova susține elaborarea unei poziții comune cu privire la viitorul Parteneriatului Estic, împreună cu Ucraina și Georgia. Declarația a fost făcută astăzi, la Stockholm, de ministrul afacerilor externe și integrării europene, Nicu Popescu, în cadrul unei reuniuni trilaterale cu omologii săi Vadym Prystaiko, ministrul afacerilor externe al Ucrainei, și David Zalkaliani, ministrul afacerilor externe al Georgiei."/>
  </head>
  <body>
    <article>
      <h1>Nicu Popescu: RM susține elaborarea unei poziții comune cu privire la viitorul PaE, împreună cu Ucraina și Georgia</h1>
      <address><time datetime="2019-11-05T11:12:06+00:00">05 Nov 2019, 11:12</time> by <a rel="author">Jurnal.md</a></address>
      <p>
        <b>Republica Moldova susține elaborarea unei poziții comune cu privire la viitorul Parteneriatului Estic, împreună cu Ucraina și Georgia.</b>
      </p>
      <p>
        <b>Declarația a fost făcută astăzi, la Stockholm, de ministrul afacerilor externe și integrării europene, Nicu Popescu, în cadrul unei reuniuni trilaterale cu omologii săi Vadym Prystaiko, ministrul afacerilor externe al Ucrainei, și David Zalkaliani, ministrul afacerilor externe al Georgiei.</b>
      </p>
      <p>„Le mulțumim colegilor de la Kiev pentru această inițiativă. Parteneriatul Estic (PaE) este proiectul datorită căruia, în ultimii zece ani, țările noastre au reușit să facă progrese semnificative în procesul de modernizare și de apropiere de UE. Totodată, sunt convins că abordarea noastră, în contextul acestei poziții comune, trebuie să fie pragmatică și realistă”, a declarat ministrul Nicu Popescu în cadrul reuniunii trilaterale.</p>
      <p>Potrivit șefului diplomației moldovenești, este important să fie identificate mai multe elemente-cheie care unesc cele trei țări asociate, în special în domeniul integrării economice și sectoriale.</p>
      <p>Poziția comună cu privire la viitorul PaE urmează a fi definitivată către luna decembrie.</p>
      <p>Reuniunea trilaterală dintre Republica Moldova, Ucraina și Georgia a constituit evenimentul de debut al Dialogului Ministerial de la Stockholm, organizat la 5-6 noiembrie, cu prilejul celei de-a 10-a aniversări a Parteneriatului Estic.</p>
    </article>
  </body>
</html>