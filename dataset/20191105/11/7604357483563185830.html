<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/crombez-wil-dat-n-va-klare-wijn-schenkt-willen-jullie-besturen-of-niet/"/>
    <meta property="og:site_name" content="SCEPTR"/>
    <meta property="article:published_time" content="2019-11-05T11:11:29+00:00"/>
    <meta property="og:title" content="Crombez wil dat N-VA klare wijn schenkt: “Besturen of niet?”"/>
    <meta property="og:description" content="Crombez vermoedt dat N-VA niet echt in de federale regering wil stappen. &quot;Zeg het dan als jullie niet willen meedoen.&quot;"/>
  </head>
  <body>
    <article>
      <h1>Crombez wil dat N-VA klare wijn schenkt: “Besturen of niet?”</h1>
      <address><time datetime="2019-11-05T11:11:29+00:00">05 Nov 2019, 11:11</time> by <a rel="author" href="https://sceptr.net/author/jonas-naeyaert/" target="_blank">Jonas Naeyaert</a></address>
      <p>
        <b><a href="https://sceptr.net/tag/John-Crombez">John Crombez</a>, voorzitter van de sp.a, vraagt zich via <a href="https://radio1.be/lorin-parys-n-va-over-vorming-federale-regering-we-zijn-bereid-het-partijbelang-te-overstijgen">Radio 1</a> af of N-VA nog wel echt in een federale regering wil stappen. <i>“Als dat niet zo is, dan moeten ze dat zeggen en kunnen er andere dingen bekeken worden”</i>, zo klinkt het. N-VA-ondervoorzitter <a href="https://sceptr.net/tag/Lorin-Parys">Lorin Parys</a> kaatst terug dat N-VA wel bereid is tot een federaal compromis. Maar dan moet de PS ofwel sociaal-economisch van koers veranderen, of moet het tegemoetkomen aan de communautaire <a href="https://radio1.be/lorin-parys-n-va-over-vorming-federale-regering-we-zijn-bereid-het-partijbelang-te-overstijgen">eisen van de N-VA</a>, klinkt het.</b>
      </p>
      <p>Volgens Crombez is <i>“de tijd op”</i> en hij kijkt hierbij naar de grootste partijen van N-VA en de PS. <i>“Eigenlijk zou je moeten zeggen: sluit ze een weekend op in <a href="http://www.poupehan.org/nl/">Poupehan</a> en los het op.” </i>Beide partijen moeten klare wijn schenken, vindt de sp.a-kopman. <i>“Ik begin me daarbij af te vragen: heeft de N-VA niet beslist om niet in de regering te stappen? Hun doel is toch om federaal te blokkeren en het land te splitsen? De N-VA zegt dat het confederalisme er moet komen. Dat is geen houding van een partij die een oplossing zoekt om te regeren.”</i></p>
      <figure>
        <iframe data-src="https://twitter.com/radio1be/status/1191631088407498753?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>N-VA vraagt zich af waarom zij water in wijn moeten doen en PS niet</h3>
      <p>N-VA ontkent niet dat <i>“het water [tussen N-VA en de PS] heel erg diep is”</i>, dixit Parys op Radio 1. <i>“Maar wij zijn bereid het partijbelang te overstijgen. Het is volgens ons mogelijk om ofwel op het sociaal-economische of op het institutionele een vergelijk te vinden.” </i>De discussie gaat echter wat eenzijdig op, vindt men bij N-VA, want <i>“je kan natuurlijk niet vragen dat we het programma waarmee we naar de verkiezingen zijn getrokken voor 100 procent inslikken. Dat zou een capitulatie zijn op socio-economisch en op institutioneel vlak.” </i>De PS moet dus ook inschikken, luidt het.</p>
      <p>Een gelijkaardige boodschap werd <a href="https://sceptr.net/2019/11/minister-weyts-wil-taaltest-voor-alle-kinderen-in-derde-kleuterklas/">maandag ook</a> geuit door Vlaams onderwijsminister <a href="https://sceptr.net/tag/Ben-Weyts">Ben Weyts</a> (N-VA). Maandag werd <a href="https://sceptr.net/2019/11/koning-start-nieuwe-consultaties-de-wever-en-magnette-op-paleis-ontvangen/">tevens de opdracht</a> van preformateurs <a href="https://sceptr.net/tag/Geert-Bourgeois">Geert Bourgeois</a> (N-VA) en <a href="https://sceptr.net/tag/ruddy-demotte">Rudy Demotte</a> (PS) stopgezet. Na bijna 160 dagen lijkt er nog steeds weinig schot in de federale zaak.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/magnette-krijgt-initiatiefrecht-op-naar-paars-groen/"/>
        <a href="https://sceptr.net/2019/11/grote-meerderheid-vlamingen-tegen-paars-groene-regering/"/>
        <a href="https://sceptr.net/2019/11/parys-n-va-misschien-moet-magnette-paars-groen-bekijken/"/>
      </related>
    </article>
  </body>
</html>