<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mikulas-peksa-se-vzdal-funkce-mistopredsedy-piratu/1817361?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:05:00+00:00"/>
    <meta property="og:title" content="Mikuláš Peksa se vzdal funkce místopředsedy Pirátů"/>
    <meta property="og:description" content="Praha - Europoslanec Mikuláš Peksa se dnes vzdal funkce místopředsedy Pirátů. Oznámil to na svém facebooku a twitteru. Reagoval tak na to, že Jakub Michálek ustál hlasování členů Pirátské strany a zůstal jejím místopředsedou. Peksa svůj krok v případě neodvolání Michálka avizoval dopředu, původně chtěl ale rezignovat ve druhé půlce listopadu."/>
  </head>
  <body>
    <article>
      <h1>Mikuláš Peksa se vzdal funkce místopředsedy Pirátů</h1>
      <address><time datetime="2019-11-05T11:05:00+00:00">05 Nov 2019, 11:05</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Europoslanec Mikuláš Peksa se dnes vzdal funkce místopředsedy Pirátů. Oznámil to na svém facebooku a twitteru. Reagoval tak na to, že Jakub Michálek ustál hlasování členů Pirátské strany a zůstal jejím místopředsedou. Peksa svůj krok v případě neodvolání Michálka avizoval dopředu, původně chtěl ale rezignovat ve druhé půlce listopadu.</p>
      <p>"Vzhledem k rozhodnutí celostátního fóra a skutečnosti, že jsem byl v neděli zvolen předsedou Evropské pirátské strany, necítím potřebu čekání prodlužovat a tímto se s okamžitou platností vzdávám funkce místopředsedy České pirátské strany," uvedl dnes Peksa.</p>
      <p>Podnětem k hlasování o Michálkovi byl příspěvek vedoucí personálního odboru Pirátů Jany Koláříkové na stranickém fóru, která hovořila o Michálkově arogantním jednání a psychické šikaně podřízených. Peksa následně uvedl, že by rezignoval na funkci místopředsedy, pokud jím Michálek zůstane. V hlasování pak ani jedna ze tří volených možností - pro odvolání, proti odvolání a odročení rozhodnutí na lednové jednání celostátního fóra - nezískala nadpoloviční počet hlasů. Jednání tak skončilo bez usnesení.</p>
      <p>"I když jsem byl mezi těmi 38 procenty, kteří hlasovali pro, takže mě výsledek netěší, respektuji rozhodnutí celostátního fóra a respektuji i vůli těch 48 procent, kteří byli proti," napsal Peksa. Ve čtyřdenní internetové volbě se vyjádřilo 770 členů, což je 76 procent z celkového počtu 1008. Vedle možnosti odvolání a neodvolání hlasovalo 24 procent procent Pirátů pro odročení. Aby se jedna z variant stala platnou, musela by získat 386 hlasů.</p>
      <p>Peksa dnes označil za nesmyslné spekulace o tom, že se Piráti štěpí. "Problémy, které máme, si musíme vyřešit mezi sebou. Věřím, že nadcházející lednové celostátní fórum zvolí nové republikové předsednictvo. Zároveň se nám rozbíhá volba republikového výboru, který je důležitou protiváhou republikového předsednictva. Pevně doufám, že uspěje více neposlanců, žen a lidí z regionů," dodal.</p>
      <p>Šéf pirátských poslanců Michálek už dříve oznámil, že na lednovém fóru v Ostravě na pozici místopředsedy znovu kandidovat nebude. Odůvodnil to mimo jiné tím, že jej práce ve Sněmovně naplňuje a plně vytěžuje. Dnes své stanovisko zopakoval na tiskové konferenci ve Sněmovně.</p>
      <p>"Mám radost z toho, že jsem získal důvěru členské základny. Teď to pro nás bude poměrně náročná práce, abychom se soustředili zpátky na politiku, kterou děláme v Poslanecké sněmovně, abychom dali dohromady vztahy, které máme, abychom zapracovali na tom, aby se všichni ve straně cítili dobře a mohli se věnovat našemu poslání, kvůli kterému Pirátská strana vznikla," řekl Michálek.</p>
      <p>"Budu se snažit, abychom usmířili různé názorové proudy v Pirátské straně. Myslím, že to je dobře, že máme různé názory, jsme demokratická strana. Vnitrostranickou demokracii pěstujeme na úrovni, která je nesrovnatelná s jakoukoli politickou stranou v České republice," dodal.</p>
    </article>
  </body>
</html>