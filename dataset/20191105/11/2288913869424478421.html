<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191105_04701389"/>
    <meta property="og:site_name" content="De Standaard"/>
    <meta property="article:published_time" content="2019-11-05T11:58:00+00:00"/>
    <meta property="og:title" content="Negentienjarige jongeman neergestoken op huwelijksfeest in Laken"/>
    <meta property="og:description" content="In Laken is in de nacht van vrijdag op zaterdag een 19-jarige jongeman neergestoken op een huwelijksfeest. Dat melden La Capitale en Het Nieuwsblad en word..."/>
  </head>
  <body>
    <article>
      <h1>Negentienjarige jongeman neergestoken op huwelijksfeest in Laken</h1>
      <address>
        <time datetime="2019-11-05T11:58:00+00:00">05 Nov 2019, 11:58</time>
      </address>
      <p>
        <b>In Laken is in de nacht van vrijdag op zaterdag een 19-jarige jongeman neergestoken op een huwelijksfeest. Dat melden La Capitale en Het Nieuwsblad en wordt bevestigd door het Brusselse parket.</b>
      </p>
      <p>De vermoedelijke dader, een 20-jarige man, is zondag door de onderzoeksrechter onder aanhoudingsbevel geplaatst voor doodslag.</p>
      <p>De feiten vonden vrijdagnacht plaats aan een feestzaal in de Stapelhuisstraat, waar op dat moment een huwelijksfeest gevierd werden. Zowel het slachtoffer, de 19-jarige Dimitri, als de verdachte, de 20-jarige Mourad, waren aanwezig. Beiden zouden eerder dezelfde dag al een confrontatie gehad hebben, waarbij Mourad de pet van Dimitri zou gestolen hebben.</p>
      <p>Toen Dimitri op het trouwfeest daarover verhaal ging halen, kwam het tot een hoogoplopende ruzie, waarbij Mourad zijn tegenstrever verschillende messteken zou hebben toegediend, onder meer in de hals. De hulpdiensten waren snel ter plaatse, maar de 19-jarige jongeman kon niet meer gered worden.</p>
      <p>De toegesnelde politie verwittigde ook het parket, dat ter plaatse afstapte met een onderzoeksrechter. Al snel kon ook Mourad opgepakt worden. In een eerste verklaring zou die nog voorgehouden hebben dat hij zich enkel verdedigd had tegen de aanval van Dimitri maar verschillende getuigen zouden dat hebben tegengesproken. De 20-jarige man werd zondag door de onderzoeksrechter onder aanhoudingsbevel geplaatst.</p>
    </article>
  </body>
</html>