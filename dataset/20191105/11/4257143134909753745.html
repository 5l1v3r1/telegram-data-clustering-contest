<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kultura/2019/11/05/bodor-adam-es-czako-gabor-irok-nyertek-el-a-nemzet-muvesze-dijat"/>
    <meta property="og:site_name" content="infostart"/>
    <meta property="article:published_time" content="2019-11-05T11:41:00+00:00"/>
    <meta property="og:title" content="Bodor Ádám és Czakó Gábor író nyerte el a Nemzet Művésze díjat"/>
    <meta property="og:description" content="A Nemzet Művésze díjat öt évvel ezelőtt alapította a Magyar Művészeti Akadémia (MMA) kezdeményezésére az Országgyűlés, így már hatodik alkalommal adhatják át a magyar művészeti élet legmagasabb rangú elismerését."/>
  </head>
  <body>
    <article>
      <h1>Bodor Ádám és Czakó Gábor író nyerte el a Nemzet Művésze díjat</h1>
      <address><time datetime="2019-11-05T11:41:00+00:00">05 Nov 2019, 11:41</time> by <a rel="author">Infostart / MTI</a></address>
      <h3>A Nemzet Művésze díjat öt évvel ezelőtt alapította a Magyar Művészeti Akadémia (MMA) kezdeményezésére az Országgyűlés, így már hatodik alkalommal adhatják át a magyar művészeti élet legmagasabb rangú elismerését.</h3>
      <p>A Nemzet Művésze díj várományosait nem öncélú érdek vagy magamutogatás vezérli; őszinte alázattal tanítják a nemzetet, nyújtják át bölcsességüket, teszik közkinccsé tehetségüket - hangsúlyozta a díjátadón mondott köszöntőjében, az MMA elnöke, Vashegyi György.</p>
      <p>Kásler Miklós, az emberi erőforrások minisztere arról beszélt, hogy a magyar nemzet fennmaradásának záloga volt, hogy táplálkozni tudott ősei hagyományaiból, a kereszténységből és Európa kultúrájából. A magyar irodalom azért játszott rendkívüli szerepet a magyar nemzet történetében, mert mindig a magyar emberek életszemléletét, világlátását, törekvéseit fejezte ki.</p>
      <p>Ezúttal is két nagyszerű irodalmár veheti át a Nemzet Művésze díjat, amely nemcsak a kormány nagyrabecsülését, hanem az olvasóközönség tiszteletét és szeretetét is kifejezi - méltatta a díjazottakat Kásler Miklós.</p>
      <h4>Bodor Ádám: "egy boltív záróköve"</h4>
      <p>Bodor Ádám Kossuth-díjas író az abszurd stíluselemekkel átszőtt, a kortárs magyar irodalmat gyarapító szépírói életműve elismeréseként vehette át a Nemzet Művésze díjat az emberi erőforrások miniszterétől és az MMA elnökétől.</p>
      <p>Bodor Ádám elmondta: az elismerés mérföldkő alkotói pályáján, még akkor is, ha életútja vége felé részesült benne, a Nemzet Művésze díjra ezért "egy boltív záróköveként" tekint.</p>
      <p>Az író köszönetet mondott a sorsnak, amiért Erdélyben született és élte le élete felét, mert ez a természeti, történelmi, etnikai és kulturális sokszínűségéről ismert vidék rengeteget adott számára.</p>
      <h4>Czakó Gábor: az elismerés mélyen meghatott</h4>
      <p>Czakó Gábor Kossuth-díjas író a magyar irodalmat gyarapító szépírói életműve elismeréseként, nyelvrégészeti tevékenységéért és a humanista gondolkodás tanításának megbecsüléseként nyerte el a Nemzet Művésze díjat.</p>
      <figure>
        <img src="https://infostart.hu/images/site/articles/inline/2019/11/1572951691-To0fUylaY_md.jpg"/>
        <figcaption>A Nemzet Művésze díjban részesült Czakó Gábor Kossuth-díjas író beszél az átadóünnepségen a Pesti Vigadóban. MTI/Máthé Zoltán</figcaption>
      </figure>
      <p>Czakó Gábor az elismerés átvétele után mély meghatottságát fejezte ki, köszönetet mondva feleségének is, aki elmondása szerint társként segítette az életben és az alkotásban is.</p>
      <p>A Nemzet Művésze díjat az MMA kezdeményezésére alapította 2013-ban az Országgyűlés a magyar művészeti élet kimagasló teljesítményt nyújtó, elismert képviselőinek személyes megbecsülése, méltó életkörülményeinek biztosítása céljából. A díj odaítéléséről a Nemzet Művésze-díj Bizottság dönt, a testületet 11 Kossuth-díjas művész alkotja.</p>
      <p>A díj a színházművészet, az irodalom, a zeneművészet, a képzőművészet, a filmművészet, az építőművészet, a táncművészet, az iparművészet, a fotóművészet, a népművészet és a cirkuszművészet alkotóinak adományozható. A Nemzet Művésze cím az előzőleg Kossuth-díjban részesített és 65. életévét - táncművész, valamint cirkuszművész esetében 50. életévét - betöltött művészeknek adható, a címet egyidejűleg legfeljebb 70 személy viselheti.</p>
      <p>
        <i>Nyitókép: MTI/Máthé Zoltán</i>
      </p>
    </article>
  </body>
</html>