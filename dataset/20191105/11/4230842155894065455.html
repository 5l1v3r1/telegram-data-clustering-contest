<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191105-notarius-advokat-i-suddya-yaki-shemy-vygaduyut-shahrayi-dlya-pryvlasnennya-kvartyr/"/>
    <meta property="og:site_name" content="ФАКТИ"/>
    <meta property="article:published_time" content="2019-11-05T11:57:24+00:00"/>
    <meta property="og:title" content="Нотаріус, адвокат і суддя: які схеми вигадують шахраї для привласнення квартир"/>
    <meta property="og:description" content="В Україні розпочався справжній сезон полювання на чужу власність. Нотаріуси, адвокати та судді об’єднуються, щоб через шахрайські схеми викрадати десятки тисяч квартир простих українців."/>
  </head>
  <body>
    <article>
      <h1>Нотаріус, адвокат і суддя: які схеми вигадують шахраї для привласнення квартир</h1>
      <address>
        <time datetime="2019-11-05T11:57:24+00:00">05 Nov 2019, 11:57</time>
      </address>
      <p><b>В Україні розпочався справжній сезон полювання на чужу власність</b>. Нотаріуси, адвокати та судді об’єднуються, щоб через шахрайські схеми викрадати десятки тисяч квартир простих українців.</p>
      <p>Електронні державні реєстри настільки незахищені, що <b>вносити зміни можуть тисячі випадкових людей</b>.</p>
      <p>Лариса Гончарова – зі старої київської інтелігенції, яка успадкувала дві квартири на сусідніх вулицях. Одну – від батьків, іншу – від тітки. <b>Другу квартиру вже встигли вкрасти</b>.</p>
      <p><b>Читайте:</b> <a href="https://fakty.com.ua/ua/ukraine/20191008-yak-shahrayi-kradut-groshi-z-kartok-try-shemy/">Як шахраї крадуть гроші з карток – три схеми</a></p>
      <p><b>Рейдери буквально на коліні зварганили фальшивий договір купівлі-продажу</b> й легалізували його через чорного реєстратора, а потім продали квартиру.</p>
      <p>Пізніше спробували перепродати ще раз. Знайшли навіть реального, а не підставного, покупця. Але той вирішив підстрахуватися і звернувся за консультацією. Тож <b>продати вкрадене майно цього разу шахраям не вдалося</b>.</p>
      <figure>
        <iframe src="https://www.youtube.com/embed/zbNcu6Fs38E" width="560" height="315" data-service="Youtube" scrolling="no"/>
      </figure>
      <p>Тепер аферу розслідує поліція, але рейдерів це не вгамувало. <b>Двоє чоловіків виламали двері вже тої квартири, де мешкає Лариса Гончарова</b>. Та зловмисники були дуже здивовані, побачивши всередині власницю.</p>
      <p>Подібні випадки трапляються не так рідко, як може здаватися. <b>Реєстратори інколи не можуть навіть відрізнити справжні документи від підроблених</b>.</p>
      <p><b>Правоохронці дають шахраям фактично зелене світло</b>, адже гучних затримань і судових вироків майже немає. Злочинці почуваються безкарними і часом кидають прямий виклик системі.</p>
      <p><b>Рейдери навіть посягнули на будівлю, що належить Верховній Раді</b>, яка розташована поруч із Міністерством юстиції, яке і повинно контролювати операції з нерухомістю. Та це не завадило рейдерам переоформити будівлю у центрі Києва на жителя окупованого Луганська.</p>
      <blockquote><b>У Мін’юсті тим часом звітують про успіхи</b> в боротьбі з шахрайством на ринку нерухомості.</blockquote>
      <p><b>Чиновники не хочуть помічати проблему в самій системі юстиції</b>. Наприклад, свого часу прославився секретар Дарницького райсуду столиці, який пачками вносив до реєстру вигадані рішення.</p>
      <p>Влітку 2019 року викрили новий злочинний ланцюжок. <b>В схемах заволодіння чужою нерухомістю були задіяні ріелтори, нотаріуси, адвокати і навіть суддя</b> Солом’янського райсуду Києва.</p>
      <p><b>Спочатку відстежували стареньких з квартирами і підробляли заповіти</b>. Потім заважали оскаржувати їх у суді, оскільки служитель Феміди кришував усю цю схему.</p>
      <p>Аби уникнути подібних проблем, <b>фахівці радять обов’язково внести свою нерухомість до електронного реєстру</b>, а потім замовити послугу так званого маячка. Та навіть повний порядок у реєстрі не гарантує життя у власній квартирі.</p>
      <p>Нагадаємо, у Києві СБУ <a href="https://fakty.com.ua/ua/proisshestvija/20191101-u-kyyevi-pozashtatnyj-pomichnyk-prodavav-posady-u-derzhorganah/">затримала шахрая</a>, який під виглядом “позаштатного помічника” топ-чиновників намагався продавати “посади” у держорганах.</p>
    </article>
  </body>
</html>