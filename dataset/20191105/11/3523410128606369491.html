<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638288/%D8%AC%D8%B1%D8%A7%D8%AD%DB%8C-%D9%81%D8%B3%D8%A7%D8%AF-%D8%AF%D8%B1%D8%AF-%D8%AF%D8%A7%D8%B1%D8%AF-%D8%A7%D9%85%D8%A7-%D8%A7%D9%82%D8%AF%D8%A7%D9%85%D8%A7%D8%AA-%D9%85%D8%A7-%D8%A7%D8%B3%D8%AA%D9%85%D8%B1%D8%A7%D8%B1-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA%D9%85%D8%AC%D8%B1%D9%85%DB%8C%D8%AA-%DB%B1%DB%B8-%D9%86%D9%81%D8%B1-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D9%BE%D8%B1%D9%88%D8%A7%D8%B2-%DB%8C%D8%A7%D8%B3%D9%88%D8%AC"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T11:32:00+00:00"/>
    <meta property="og:title" content="جراحی فساد درد دارد اما اقدامات ما استمرار خواهد داشت/مجرمیت ۱۸ نفر در پرونده پرواز یاسوج"/>
    <meta property="og:description" content="سخنگوی قوه قضاییه با اشاره به این مطلب که اقدامات قوه قضاییه نمایشی و شعارگونه نبوده و پیش بینی می کردیم مبارزه با فساد درد داشته باشد گفت..."/>
  </head>
  <body>
    <article>
      <h1>
        <a href="https://www.bultannews.com/fa/news/638288/%D8%AC%D8%B1%D8%A7%D8%AD%DB%8C-%D9%81%D8%B3%D8%A7%D8%AF-%D8%AF%D8%B1%D8%AF-%D8%AF%D8%A7%D8%B1%D8%AF-%D8%A7%D9%85%D8%A7-%D8%A7%D9%82%D8%AF%D8%A7%D9%85%D8%A7%D8%AA-%D9%85%D8%A7-%D8%A7%D8%B3%D8%AA%D9%85%D8%B1%D8%A7%D8%B1-%D8%AE%D9%88%D8%A7%D9%87%D8%AF-%D8%AF%D8%A7%D8%B4%D8%AA%D9%85%D8%AC%D8%B1%D9%85%DB%8C%D8%AA-%DB%B1%DB%B8-%D9%86%D9%81%D8%B1-%D8%AF%D8%B1-%D9%BE%D8%B1%D9%88%D9%86%D8%AF%D9%87-%D9%BE%D8%B1%D9%88%D8%A7%D8%B2-%DB%8C%D8%A7%D8%B3%D9%88%D8%AC">جراحی فساد درد دارد اما اقدامات ما استمرار خواهد داشت/مجرمیت ۱۸ نفر در پرونده پرواز یاسوج</a>
      </h1>
      <h2>سخنگوی قوه قضاییه با اشاره به این مطلب که اقدامات قوه قضاییه نمایشی و شعارگونه نبوده و پیش بینی می کردیم مبارزه با فساد درد داشته باشد گفت...</h2>
      <address><time datetime="2019-11-05T11:32:00+00:00">05 Nov 2019, 11:32</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، سیزدهمین نشست خبری غلامحسین اسماعیلی سخنگوی قوه قضائیه دقایقی پیش با حضور خبرنگاران آغاز شد.</p>
      <p>در این نشست، غلامحسین اسماعیلی سخنگوی قوه قضائیه به سؤالات خبرنگاران پاسخ خواهد داد.</p>
      <p>سخنگوی قوه قضائیه صمن گرامیداشت روز مبارزه با استکبار جهانی گفت: رسالت و ماموریت مهم قوه قضائیه مبارزه با مفاسد و احقاق حقوق بیت المال و بدون توجه به خطوط قرمز، موهون و غیر واقعی و خودساخته برخی اشخاص و جریانهای سیاسی است.</p>
      <p>وی افزود: یک خط قرمز می شناسیم که قانون است و عبور از آن را برای هیچ کس نمی پذیریم و جلوی قانون شکنان می ایستیم البته تصمیم و اظهارنظر غیرمستند را برای خودمان خط قرمز می دانیم.</p>
      <p>اسماعیلی گفت: در حوزه سخنگویی بدنبال شعار، تبلیغات و وعده های غیرواقعی نیستیم بلکه رویکرد اطلاع رسانی با توام امید و گزارش اقدامات انجام شده است و خدا را شاکریم و از مردم بصیر نیز قدردانی می کنیم که براساس اخبارسنجی وزارت اطلاعات بیش از ۷۶ درصد شرکت کنندگان در این امر،برخورد قوه در برخورد با مفاسد را پسندیده اند البته این نگرش مردم مسؤولیت ما را بیشتر می کند و باید این روند استمرار یافته و در تمام ارکان باید فراگیر بشود.</p>
      <p>وی افزود انتظار از مدیران،  رسانه‌ها جریانات سیاسی این است بی جهت حاشیه سازی نکنند و در هر موردی که اطلاعات ناقص یا اطلاعی ندارند قبل از اظهارنظر تحقیق کنند و خبر و گزارش و تحلیل غلط به جامعه ارایه ندهند.</p>
      <p>سخنگوی قوه قضاییه گفت: یکی از مدیران در استانی ادعای تعطیلی کارخانه و کارگران را داشت که در بررسی دیدیم اطلاعات غلط بوده و از مرداد کارخانه بواسطه تعمیرات تعطیل است و مدیرعامل اوایل ابان بواسطه شکایت دو دستگاه دولتی بازداشت شده و کارگران هم معترض بودند.ورود ما باعث پرداخت حقوق کارگران شد.</p>
      <p> وی گفت: مثال دیگری هم وجود دارد در مورد تصادف پورشه معروف در اصفهان بود که گفته شد دیه را پرداخت می کند و دادگاه این راننده را به پرداخت دیه و مجازات حبس محکوم کرده که واقعیت نداشته و دادگاه به یک فقره پرداخت دیه و ۱۰ فقره پرداخت دیه قبل از فوت که غیرموثر در فوت بوده و سه سال حبس هم محکوم شده که یکسالش تعلیق شده ،راننده چون متمول بوده ممنوعش کرده به سفر به خارج از کشور و در مدت تعلیق دوجلد کتاب در مورد کرامت انسان مطالعه کند و محکوم کرده هر ماه ۴شبانه روز رایگان در یکی از مراکز بهزیستی نگهداری معلولان ناشی از تصادفات به خدمات پرستاری مبادرت کند.</p>
      <p>سخنگوی قوه قضاییه گفت: این حکم جای تحسین دارد و چرا ذهنیت خود را به دیگران القا می کنیم در حالی که این حکم الگو برای سایر دادگاهها است.</p>
      <p>وی در مورد استرداد اموال که به بیت المال اعم از خزانه بانکها اوقاف و شهرداری ها صورت گرفته نیز گفت: در ۶ ماهه اول سال ۹۸ به میزان ۷۳۰۰ میلیارد تومان از مطالبات معوقه بانکها توسط اداره اجرای ثبت اسناد و املاک کشور بازپس گیری شده که در مقایسه با ۶ماهه مشابه سال پیش ۱۴۶درصد رشد دارد.این اهتمام و جدیت همه اجزای قوه قضائیه را می رساند.</p>
      <p>غلامحسین اسماعیلی گفت: همچنین در ۲۸ مرداد ۹۸، رییس قوه قضائیه بخشنامه ای در شوراهای حل اختلاف با رویکرد صلح و سازش صادر کرده است.</p>
      <p>وی ادامه داد: در شهریور اثار این بخشنامه این بوده که میزان صلح و سازش در پرونده ها به ۴۵ درصد رسیده و موارد صلح در بخشنامه پرونده های کیفری ۴برابر پرونده های حقوقی بوده و میزان صلح حتی به مرز ۸۰ درصد رسیده است.</p>
      <p>اسماعیلی در مورد مصوبه سران سه قوه درباره ممنوعیت واردات کالاهایی که امکان تولید در کشور دارند و پرونده خصوصی سازی گفت: مصوبه اخیر برای جبران کوتاهی هایی است که در مورد واردات کالاهای مشابه ایرانی شده بود که اولا جلوگیری از قاچاق و واردات اینگونه کالاها بشود .</p>
      <p>وی افزود: اجرای ان برعهده دولت، سازمان گمرکات و بانک مرکزی است و ارز مبادله ای اختصاص ندهند چون خیلی کالاهای وارداتی این چنینی با ارز دولتی وارد می شد امروز حجت بر همه تمام شده و چنانچه در این مسیر با اعمال خلاف قانون روبرو شود برخورد می کند. </p>
      <p>سخنگوی قوه قضاییه گفت: در پرونده خصوصی سازی خیلی از شرکتها را بررسی و تحقیقات مقدماتی رو به اتمام است و به محض اینکه موجبات قانونی ایجاد شود بازداشتی ها ازاد و روند قانونی انجام می شود.</p>
      <p>وی ادامه داد: ورود قوه قضاییه صرفا به عنوان جرم شخصی نیست بلکه در حهت  حمایت از حقوق مردم است.</p>
      <p>غلامحسین اسماعیلی گفت: با پیگیری های انجام شده نحوه جذب پدیرفته شدگان آزمون سال ۹۶ که به دغدغه ای تبدیل شده بود فرایند جذب مشخص شده و تا پایان سال همه استخدام خواهند شد.</p>
      <p>وی ادامه داد: تاکنون ۱۵۰۰ نفر جذب شده و تا پایان سال فرایند جذب همه انجام می شود.</p>
      <p>سخنگوی قوه قضاییه در مورد حادثه قطار سمنان گفت: پرونده دیروز با صدور کیفرخواست نسبت به ۴ متهم به دادگاه ارسال شد و هماهنگی شده که دادگاه خارج از نوبت به این پرونده رسیدگی کند.</p>
      <p>وی افزود: البته این پرونده دو بخش دارد ادعای بخش خصوصی در مورد دیه انجام شده و این فرایند از جهت جنبه عمومی است.</p>
      <p>غلامحسین اسماعیلی درخصوص پرواز یاسوج و رسیدگی به آن پرونده نیز گفت: در دادسرا منتهی به صدور کیفرخواست شده است.</p>
      <p>وی ادامه داد: آن پرونده ۱۸ متهم دارد که ۱۵ نفر شخص حقیقی از مدیران و کارکنان و ۳نفر شخصیت حقوقی مجرم شناخته شدند.</p>
      <p>سخنگوی قوه قضاییه درخصوص حریم های دارویی نیز گفت: از ناحیه کشورهای اروپایی و آمریکایی انچه علیه ایران صادر میشود مصداق تروریست است.</p>
      <p>وی ادامه داد اینکه داروها وارد نشود چیزی جز اقدام ضدبشری نیست و از این اقدام نخواهیم گذشت و باید کیفرخواستی در این زمینه صادر شود و شعبه ویژه ما در دادگستری تهران در جهت ثبت و ضبط شکایات افراد حقیقی در این زمینه فعال است و شکایات زیادی دریافت کرده ایم.</p>
      <p>یکی از خبرنگاران به اسماعیلی گفت: در جلوی در دادسرا ها صف‌های طولانی تشکیل می شود که وی پاسخ داد: بررسی های ما این موضوع را تایید نمیکند که صف های طولانی مردم را قبل از ساعات اداری در دادسراها و مجتمع های قضایی وجود داشته باشد حتما ورود میکنیم ولی بررسی ها این وضعیت را تایید نمی کند.</p>
      <p>سخنگوی قوه قضاییه در پاسخ به سوالی درخصوص اعمال محدودیت برای زندانیان گفت: رویکرد قوه قضاییه همان است که در دستورالعمل امده و همه تاکیدات براهتمام موضوع زندان و زندانیان است و خدمات ارایه شده در زندانهای ما مشابه خارجی ندارد.</p>
      <p>وی افزود آنچه که این روزها انجام شده برای جلوگیری از کلاهبرداری زندانیان از درون زندان است.</p>
      <p>اسماعیلی خاطرنشان کرد: این اقدامات برای دفاع از حقوق مردم و پیشگیری از تکرار جرم از سوی زندانیان حرفه ای رخ داده.</p>
      <p>سخنگوی قوه قضاییه گفت: سامانه‌ای پیش بینی شده که ارتباط زندانیان قطع نمی شود امکان تماس دارند ولی چون این افراد از مردم کلاهبرداری می کردند جلوی ان را در جهت حمایت از مردم خواهیم کرد.</p>
      <p>غلامحسین اسماعیلی در مورد بی اعتباری اسناد عادی  ای نیز گفت: لایحه‌ای در این‌خصوص تنطیم شده که مراحل تدوین این لایحه به آخرین ایستگاه خود رسیده و به مجلس می رود اما برای کوتاه کردن روند تصویب این لایحه، هماهنگی هایی با برخی نمایندگان مجلس شده تا در قالب طرح در مجلس مطرح شود.</p>
      <p>سخنگوی قوه قضاییه در مورد اظهارات رییس جمهور مبنی بر اینکه اقدامات قوه در برخورد با مفاسد نمایشی است گفت: نه اهل شعار و نه اهل وعده ایم آنچه گفته ایم وعده نبوده و انچه بیان شده گزارش فسادهاست و مردم عملکرد ما را می بینند و امیدوار شده اند و درخواست تداوم ان را دارند و می ترسند نکند مقطعی باشد و ما استمرار خواهیم داد.</p>
      <p>وی افزود: پیش بینی می کردیم که با وجود جراحی انجام شده یک جاهایی درد عارض شود اما عاقبت خوبی دارد و ما به دنبال عاقبت خوب برخورد با مفاسد هستیم.</p>
      <p>اسماعیلی درخصوص استفاده از vpn مجاز و فروش آن گفت: فضای مجازی کشور نیازمند مدیریت است و نباید اجازه داد به خانه امن برای افراد سودجو و بزهکاران حرفه ای تبدیل شود که اموال و باورهای مردم را هدف قرار دهند.</p>
      <p>سخنگوی قوه قضاییه گفت: مدیریت این فضا عزم ملی می طلبد و سالها وعده راه اندازی شبکه ملی را دادند اما هنوز به سرانجام نرسیده است.</p>
      <p>وی ادامه داد: کارهای خوبی شده اما برخی مرتکب اعمال مجرمانه می شوند و در جهت فیلترینگ اعمال دیگری در بهرده برداری از vpn انجام می دهند ما این را به مصلحت جامعه نمی دانیم هرکجا شناسایی شدند برخورد می کنیم و از مجلس می خواهیم قانون جرایم رایانه ای را تصویب کند.</p>
      <p>سخنگوی قوه قضاییه در مورد ادامه رسیدگی به پرونده زم گفت: تحقیقات مفصل و مستندات فراواتی بدست امده است از ارتباطات وی با سرویسهای بیگانه که محرز شده و نحوه ارتباط مشخص و وجوه اخذ شده احصا شده است.</p>
      <p>غلامحسین اسماعیلی گفت: سرکردگی وی برای خیلی از شبکه های ماهواره ای و شبکه های خبری برون مرزی محرز شده است.</p>
      <p>وی ادامه داد به امید خدا در گامهای بعدی نسبت به سایر نتایج بدست آمده اطلاع رسانی می کنیم البته از بیان عنوان دقیق اتهامی معذوریم.</p>
      <p>سخنگوی قوه قضاییه در مورد پرونده معروف به دختر آبی نیز گفت: اقدامات موثر را صنفهای مرتبط انجام ندادند البته پرونده ای در دادسرای عمومی تشکیل شده برخی احضار و تحقیقات انجام شده است.</p>
      <p>وی ادامه داد: در مورد نحوه کسب خبر چنانچه نهادهای صنفی، تکلیف خود را انجام ندهند ما به وظیفه خود عمل می کنیم.</p>
      <p>غلامحسین اسماعیلی در مورد پرونده بانک سرمایه و فساد سازمان یافته آن گفت:اینکه در این بانک مجموعه ای از مدیران بصورت سازمان یافته اقدامات مجرمانه انجام داده اند محرز است.</p>
      <p>وی افزود: میتوان گفت نهادهای ناظر در انجام وظایف خود کوتاهی کرده اند و نباید در این سطح گسترده شاهد این اقدامات می شدیم.</p>
      <p>سخنگوی قوه قضاییه تصریح کرد: در این پرونده چه در ارتباط با قوانین بانکی و نحوه ارایه ارز و نظارت بانک مرکزی بر بانکهای خصوصی معتقدیم باید بازنگری در قوانین داشته باشیم.</p>
      <p>غلامحسین اسماعیلی درخصوص پرونده سیف و عراقچی نیز گفت: روند پرونده چون نیازمند تحقیقات تکمیلی بود دادگاه برای اینکه بتواند با جامعیت تصمیم بگیرد مقرر کرده بخشهای دارای نقص در پرونده و ادعاهایی که در مورد مصوبات قانونی و دستورات از مقامات بالا و میزان ارز شده بود تحقیقات تکمیلی انجام گیرد.</p>
      <p>سخنگوی قوه قضاییه تصریح کرد: از وضعیت ممنوع الخروجی آنها اطلاعی ندارم.</p>
      <p>وی درباره بازداشت رئیس سازمان جنگل‌ها و مراتع نیز گفت: اصل بازداشت را تایید می‌کنیم.</p>
      <p>سخنگوی قوه قضاییه گفت: به لحاظ اینکه پرونده هنوز در مرحله تحقیق مقدماتی است معذوریت قانونی از بیان جزییات داریم.</p>
      <p>غلامحسین اسماعیلی خاطرنشان کرد: اتهامات این فرد مرتبط با حوزه ماموریت و مسئولیت وی بوده و دلایلی برای توجه اتهام در پرونده وجود دارد و مکرر و در مقاطع مختلف در مظان اتهام قرار گرفتند.</p>
      <p>وی درخصوص تبلیغات مضر در صداوسیما نیز گفت: نباید اجازه دهیم سلامت شهروندان به مخاطره بیفتد و دادستان می تواند ورود کند اما در اغلب موارد قانون گفته وزارت بهداشت باید اعلام شکایت کند و رسیدگی موکول به این شکایت شده است.</p>
      <p>سخنگوی قوه قضاییه گفت: هرکجا شکایت شود بطور ویژه بررسی می کنیم و حتما باید برای انتشار آگهی مجوزهای قانونی مطالبه شود چراکه ما در این زمینه خیلی آسیب دیده ایم.</p>
      <p>غلامحسین اسماعیلی درخصوص پرونده کلاهبرداری از رانندگان کامیون در اسلامشهر گفت: این پرونده در حال حاضر به جرایم اقتصادی آمده که ۳متهم دارد و به لحاظ نوع جرم، پیچیدگی دارد و تعداد شکات متعدد است و در تتیجه فرایند رسیدگی را با تاخیر مواجه می‌کند.</p>
      <p>وی افزود: اما ابلاغ شده هر پرونده ای که کثرت اصحاب پرونده و شکات داشته باشد بصورت ویژه به آن رسیدگی شود.</p>
      <p>سخنگوی قوه قضاییه درخصوص خبری مبنی بر برکناری ۵ قاضی فاسد گفت:بارها گفته ایم با فساد تعارف نداریم و یکی از اولویت‌های ما درون دستگاه است.</p>
      <p>اسماعیلی افزود: در رسیدگی ها قضات گاهی سلب صلاحیت قضایی می شوند چون قضاوت شرایط سختی دارد و برنامه سختگیرانه داریم.</p>
      <p>وی افزود: آنچه دادستان کل کشور گفته ناظر بر پرونده های مفتوحه در بررسی صلاحیت قضات بوده نه جرایم قضات.</p>
      <p>سخنگوی قوه قضاییه در مورد دیدار تراکتورسازی با استقلال و حواشی ایجاد شده در آن گفت: مردم آذربایجان و هواداران تراکتورسازی ماشین سازی و دیگر تیم های این استان در زمره دلدادگان به نظام هستند اینکه در جمع ۸۰ هزار نفری چندنفر کاری مجرمانه کنند را نباید به کل تسری داد.</p>
      <p>وی افزود: تعداد بازداشتی های آن دیدار معدود بوده که عمل مجرمانه کرده اند و ما متولی امر بازداشتیم.</p>
    </article>
  </body>
</html>