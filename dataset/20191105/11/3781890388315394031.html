<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/education/740117"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T11:07:00+00:00"/>
    <meta property="og:title" content="&quot;สุวิทย์&quot;ลั่นหนุนอาสาประชารัฐเต็มที่"/>
    <meta property="og:description" content="“สุวิทย์”หนุนอาสาประชารัฐเต็มที่ ชี้ตอบโจทย์ปลูกจิตสำนึกให้เด็ก ช่วยแก้ปัญหาชุมชน และเก็บหน่วยกิตได้ด้วย"/>
  </head>
  <body>
    <article>
      <h1>"สุวิทย์"ลั่นหนุนอาสาประชารัฐเต็มที่</h1>
      <address>
        <time datetime="2019-11-05T11:07:00+00:00">05 Nov 2019, 11:07</time>
      </address>
      <p>
        <b>“สุวิทย์”หนุนอาสาประชารัฐเต็มที่ ชี้ตอบโจทย์ปลูกจิตสำนึกให้เด็ก ช่วยแก้ปัญหาชุมชน และเก็บหน่วยกิตได้ด้วย</b>
      </p>
      <p>นนี้ (5พ.ย.) ดร.สุวิทย์ เมษินทรีย์ รมว.การอุดมศึกษา วิทยาศาสตร์ วิจัยและนวัตกรรม (อว.) เปิดเผยว่า ที่ผ่านมามักจะพูดกันเสมอว่าอาจารย์ และมหาวิทยาลัย ต้องมีการปลดล็อกอะไรบ้างถึงจะทำให้ 2 ส่วนนี้สามารถขับเคลื่อนการอุดมศึกษา เพื่อตอบโจทย์ให้แก่ประเทศได้ ซึ่งเมื่อพูดถึงอาจารย์และมหาวิทยาลัยแล้วก็ต้องพูดถึงนิสิต นักศึกษาด้วย ซึ่งตนเชื่อว่าเด็กจะเป็นผู้กำหนดอนาคตของประเทศ ดังนั้น ทาง อว.จึงได้จัดโครงการอาสาประชารัฐ ที่มุ่งเน้นให้เด็กสามารถประยุกต์ใช้องค์ความรู้ในการปฏิบัติงานได้จริง มีสำนึกในความเป็นธรรมและมีจิตสาธาณะ เพื่อนำองค์ความรู้ที่หลากหลายในมหาวิทยาลัยมาบูรณาการแก้ไขปัญหา พัฒนาชุมชนในมิติต่าง ๆและสร้างองค์ความรู้ใหม่ที่ได้จากการวิจัยและการสร้างนวัตกรรมสังคม<br/><br/>“ เด็กในวันนี้ต้องมองโลกกว้างขึ้นไม่ใช่อยู่แต่ในห้องเรียน ต้องทำให้เด็กได้เห็น ต้องปลูกจิตสำนึกเรื่องจิตอาสาในการทำประโยชน์ที่ใหญ่กว่าตัวเอง ซึ่งโครงการอาสาประชารัฐที่ อว.กำลังดำเนินการจะตอบโจทย์เรื่องนี้ได้ดี โดยการนำเด็กจากหลายสาขาวิชามาทำงานร่วมกันในพื้นที่ เพื่อเกิดประโยชน์แก่ชุมชน หรือการสร้างนวัตกรรมชุมชนโดยเด็กกลุ่มนี้จะลงไปอยู่ในชุมชนเป็นเวลา 3-4 เดือน หรือ1ภาคเรียน เด็กก็จะได้ประสบการณ์ ช่วยชุมชนและยังได้เครดิตหรือหน่วยกิตในการเรียนด้วย”ดร.สุวิทย์ กล่าวและว่า ช่วงแรกจะมีการนำร่องที่จังหวัดกาฬสินธุ์ก่อน โดยจะมีนิสิต นักศึกษา50 ทีม เข้าไปทำงานให้ชุมชน เพื่อเป็นต้นแบบการเก็บข้อมูลต่างๆ จากนั้นจะมีการขยายไปจังหวัดอื่นๆ ทั้งนี้ สภามหาวิทยาลัย สามารถไปดำเนินกำหนดหลักสูตร คิดหน่วยกิตได้เลย ส่วนเรื่องงบฯดำเนินการโครงการอาสาประชารัฐ ทาง อว.พร้อมสนับสนุนเรื่องนี้เต็มที่.<br/> </p>
    </article>
  </body>
</html>