<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/05/shane-tusup-vegleg-visszaterhet-magyarorszagra"/>
    <meta property="og:site_name" content="infostart"/>
    <meta property="article:published_time" content="2019-11-05T11:29:40+00:00"/>
    <meta property="og:title" content="Shane Tusup végleg visszatérhet Magyarországra"/>
    <meta property="og:description" content="Távoznia kell Hosszú Katinka korábbi edzőjének és férjének Olaszországból, és az utóbbi napokban már budapesti uszodákban látták."/>
  </head>
  <body>
    <article>
      <h1>Shane Tusup végleg visszatérhet Magyarországra</h1>
      <address><time datetime="2019-11-05T11:29:40+00:00">05 Nov 2019, 11:29</time> by <a rel="author">Infostart</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/sport/2019/11/02/megszolalt-shane-tusup-a-nagy-valtozasokrol"/>
        <a href="https://infostart.hu/sport/2019/11/02/shane-tusup-ujabb-meglepo-szakitasa"/>
        <a href="https://infostart.hu/sport/2019/10/07/hosszu-katinka-shane-tusup-2-0-fohet-a-feje-az-amerikai-edzonek"/>
      </related>
      <h3>Távoznia kell Hosszú Katinka korábbi edzőjének és férjének Olaszországból, és az utóbbi napokban már budapesti uszodákban látták.</h3>
      <p>Az amerikai úszóedző augusztusban azért költözött Európába az Egyesült Államokból, hogy felkészítse Ilaria Cusinatót a jövő évi tokiói olimpiára, majd csatlakozott hozzá Bujdosó Zsombor, Szilágyi Liliána, Földházi Dávid és a lengyel Wojciech Wojdak is. Aztán Tusup előbb kirakta csapatából Földházit, majd Cusinato szakított az edzővel.</p>
      <p>Tusupnak így nincs jövője Olaszországban, ahol eddig sem kapott támogatást az úszószövetségtől, ezért a <a href="https://www.blikk.hu/sport/budapestre-koltozik-tusup-vandorcirkusza-katinka-exenek-nem-lesz-egyszeru-feladata/7nm1tm6">Blikk</a> szerint a legvalószínűbb az, hogy hazánkban folytatja csapatával a közös munkát. Az elmúlt napokban az FTC uszodájában és a Csillaghegyi Strandfürdőben talált átmeneti otthonra – önköltségen. Az elmúlt hétvégén, a Világkupa kazanyi állomásának ideje alatt is Budapesten készült Szilágyival.</p>
      <p>"Tudjuk, hova tart a csapatunk, tisztában vagyunk a céljainkkal. Ezek nem kicsik, nehéz elérni őket, és az egész csapatnak egységesen kell dolgoznia, hogy sikeresek lehessünk" – jelentette ki Tusup a YouTube-csatornáján. Az eredeti célja az volt, hogy Cusinatóval a 2020-as tokiói ötkarikás játékokon legyőzze volt feleségét, Hosszú Katinkát. Ez a projekt már elbukott.</p>
      <p>
        <i>Nyitókép: MTI/Kovács Anikó</i>
      </p>
    </article>
  </body>
</html>