<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://mynetpetahtikva.co.il/%d7%a1%d7%a4%d7%95%d7%a8%d7%98/%d7%a8%d7%9d-%d7%9c%d7%95%d7%99-%d7%a9%d7%99%d7%9c%d7%9e%d7%a0%d7%95-%d7%91%d7%99%d7%95%d7%a7%d7%a8-%d7%a2%d7%9c-%d7%a8%d7%92%d7%a2-%d7%90%d7%97%d7%93-%d7%a9%d7%9c-%d7%97%d7%95%d7%a1%d7%a8-%d7%a8%d7%99%d7%9b%d7%95%d7%96-415994/3"/>
    <meta property="og:site_name" content="חדשות פתח תקוה"/>
    <meta property="article:published_time" content="2019-11-05T11:51:00+00:00"/>
    <meta property="og:title" content="רם לוי: &quot;שילמנו ביוקר על רגע אחד של חוסר ריכוז&quot;"/>
    <meta property="og:description" content="קפטן הפועל פ&quot;ת מבואס מהתיקו האכזרי בסכנין, משוכנע שגם אם היו בזבוזים, תוספת זמן של תשע דקות הייתה מוגזמת ומבטיח: &quot;הקהל עצבני בצדק, אבל אנחנו עוד נעשה עונה גדולה&quot;. וגם: מה גרם לכמה משחקני הקבוצה לחוש ברע בדרך לסכנין?"/>
  </head>
  <body>
    <article>
      <h1>רם לוי: "שילמנו ביוקר על רגע אחד של חוסר ריכוז"</h1>
      <h2>קפטן הפועל פ"ת מבואס מהתיקו האכזרי בסכנין, משוכנע שגם אם היו בזבוזים, תוספת זמן של תשע דקות הייתה מוגזמת ומבטיח: "הקהל עצבני בצדק, אבל אנחנו עוד נעשה עונה גדולה". וגם: מה גרם לכמה משחקני הקבוצה לחוש ברע בדרך לסכנין?</h2>
      <address><time datetime="2019-11-05T11:51:00+00:00">05 Nov 2019, 11:51</time> by <a rel="author">אורי קידר</a></address>
      <p>כדורגלני הפועל פ"ת ואוהדיה כבר ראו בעיניים את ניצחון החוץ מול בני סכנין, שנחשבת, על הנייר, לאחת החזקות בליגה הלאומית. שמונה מתוך תשע הדקות שהוסיף השופט אביעד שילוח כבר עברו והפועל עדיין הוליכה 0:1. ואז הגיע השיוויון. "אנחנו מאוד מבואסים", אמר ולא הפתיע הקפטן רם לוי, "נתנו את הכל לאורך כל המשחק, החזקנו מעמד במגרש קשה במשך יותר ממשחק שלם, 90 הדקות כבר חלפו ושילמנו ביוקר על רגע אחד קטן של חוסר ריכוז".</p>
      <p>
        <b>תוספת הזמן ניתנה בעיקר בשל בזבוזי זמן לא מבוטלים של שחקני הפועל. אולי קצת הפרזתם עם הבזבוזים?</b>
      </p>
      <p>"היו בזבוזי זמן, אני לא אומר שלא, אבל לא משהו שמצדיק תשע דקות תוספת זמן. בשלב מסוים, הקהל של סכנין השליך חפצים על השוער ברק לוי ובמקום להרגיע את העניין, השופט רק זירז את ברק ואח"כ גם הוסיף כל כך הרבה דקות. מבאס ששוב טעות שיפוט עזרה ליריבה, אבל אין תירוצים ולא נחפש אותם".</p>
      <p>הפועל הסתגרה לאורך רוב דקות המשחק ובעיקר אחרי הרחקתו של יוסף עוודי בצהוב שני כבר בדקה ה-42. האם הקבוצה הלכה יותר מדי לאחור? "יכול להיות שנסוגנו, אבל גם ניסינו ולפרקים גם הצלחנו לצאת להתקפות מעבר", טוען לוי, "סכנין קבוצה מאוד איכותית, עם סגל שרובו שיחק בליגת העל ועם קהל ביתי שמשפיע. לפעמים משחק מתפתח וגורר אותך איתו. עשינו את הכי טוב שאנחנו יכולים".</p>
      <p>אגב, בדרך מבית המלון בצפת, בו שהתה הקבוצה ביממה שקדמה למשחק, למגרש בסכנין, כמה משחקני הקבוצה ובהם שחקני הרכב, חשו בחילות וסחרחורות וחלקם אף הקיאו. לוי הסביר כי הירידות הקשות מצפת והעליות בדרך לסכנין עשו שמות בגופם של השחקנים, אולם אחרי מנוחה והתאוששות קלה, כשהחל המשחק חשו כולם בטוב ואין לתוצאה קשר לכך. טענה אחרת גורסת כי לקפה ועוגה המסורתיים של צהריי המשחק היה חלק בדבר.</p>
      <p>אחרי פתיחה טובה של העונה, בשמונת המשחקים האחרונים ניצחה הפועל רק פעם אחת וצברה שש נקודות. למרות זאת, הקפטן לא מודאג. "יש לנו דרך שמתווה המאמן והצוות המקצועי", אמר לוי, "ולאורה אנחנו הולכים. מי שמאמין בדרך, בסוף ישיג תוצאות. עכשיו לא הולך לנו והקהל עצבני ובצדק, אבל אני בטוח שנחזיר לכולם עם ריבית ונעשה עונה גדולה".</p>
      <figure>
        <img src="http://mynetpetahtikva.co.il/dyncontent/2019/11/5/ca04bba5-d5ab-4da3-9cbf-61e80a2f71a7.jpeg"/>
        <figcaption>רם לוי זועם על השופט. גם אתמול הוא לא רווה נחת מהפוסק. צילום: סער כרמלי, הפועל פ"ת</figcaption>
      </figure>
      <p>לשחקנים של עמיר נוסבאום אין הרבה זמן להתאושש. ביום שישי (15:00) כבר מצפה להפועל מפגש מול הפועל רמת גן. שתי הקבוצות צמודות זו לזו במקומות 10 (הפועל פ"ת) ו-11 כשלשתיהן 13 נק'. המשמעות, השתיים, שכיוונו הרבה יותר גבוה, יודעות שהפסד יסבך אותן במאבקי תחתית. רמת גן ניצחה רק חמש פעמים ב-40 משחקי חוץ מול הפועל פ"ת ובארבעת המפגשים האחרונים שאירחו הכחולים, ניצחו המקומיים שלוש פעמים ומשחק נוסף הסתיים בתיקו. "אין לנו את האפשרות להוריד את הראש ולהתבאס יותר מדי וכבר באימון שלמחרת המשחק הרמנו את הראש והסתכלנו קדימה", פסק לוי, "כל משחק חשוב, אבל בכל מקרה הליגה עוד ארוכה מאוד. בעונה שעברה, בדיוק בתקופה הזאת היינו עם רצף ארוך של הפסדים וכשלונות ועם מינוס 11 נקודות ובסוף עשינו עונה מצוינת. זאת ליגה מטורפת וכשצוברים כמה ניצחונות מזנקים קדימה".</p>
      <p>בגיל 22, לוי כבר בעונתו השנייה כקפטן הקבוצה. כבר בעונה שעברה הוא היה קפטן צעיר בקבוצה צעירה, שהעונה הפכה עוד פחות חסרת ניסיון. "עבורי זה אומר שיש הרבה אחריות על הכתפיים שלי", סיפר לוי, "להרים את השחקנים כשצריך, לעודד. אני עושה כמה שאני יכול ולשמחתי, למרות שהרבה חבר'ה אצלנו צעירים, יש הרבה מנהיגים שעוזרים לי. הרבה ווינרים. אני שמח שגיבשנו קבוצה כזאת".</p>
    </article>
  </body>
</html>