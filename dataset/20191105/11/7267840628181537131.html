<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavnoe.ua/news/n357008134-ukraina-i-estonija-dogovorilis-ob-uglublenii-voennogo-sotrudnichestva"/>
    <meta property="og:site_name" content="Главное™"/>
    <meta property="article:published_time" content="2019-11-05T11:34:00+00:00"/>
    <meta property="og:title" content="Украина и Эстония договорились об углублении военного сотрудничества"/>
    <meta property="og:description" content="Секретар Ради національної безпеки і оборони України (РНБО) Олексій Данілов провів зустріч з Міністром закордонних справ Естонської Республіки Урмасом Рейнсалу. Під час зустрічі було обговорено найактуальніші питання двостороннього порядку денного. Сто..."/>
  </head>
  <body>
    <article>
      <h1>Украина и Эстония договорились об углублении военного сотрудничества</h1>
      <address>
        <time datetime="2019-11-05T11:34:00+00:00">05 Nov 2019, 11:34</time>
      </address>
      <p>Секретар Ради національної безпеки і оборони України (<a href="http://www.rnbo.gov.ua/news/3405.html">РНБО</a>) Олексій Данілов провів зустріч з Міністром закордонних справ Естонської Республіки Урмасом Рейнсалу.</p>
      <p>Під час зустрічі було обговорено найактуальніші питання двостороннього порядку денного. Сторони також обмінялися думками щодо безпекової ситуації у Європі та Євразії.</p>
      <p>«Ми вдячні та високо цінуємо послідовну та незмінну позицію Естонії щодо підтримки територіальної цілісності та суверенітету України, чітке визначення та засудження російської агресії, - сказав О. Данілов. - Розраховуємо на вашу подальшу підтримку в питанні продовження санкційної політики щодо Росії».</p>
      <p>Секретар РНБО України висловив естонській стороні подяку за підтримку зусиль нашої країни в реформуванні вітчизняного сектору безпеки та оборони, а також за лікування та медичну реабілітацію українських військовослужбовців, які постраждали внаслідок російської агресії на Сході нашої держави.</p>
      <related>
        <h4>Читайте также:</h4>
        <a href="https://glavnoe.ua/news/n357006888-esche-odin-kvartalovec-poluchil-dolzhnost-v-snbo"/>
      </related>
      <p>Міністр У. Рейнсалу наголосив, що Україна завжди може розраховувати на підтримку Естонії на міжнародній арені. Він, зокрема, зазначив, що Естонія з наступного року буде непостійним членом Ради Безпеки ООН, і пропонує Україні використовувати цю можливість для привернення уваги світової спільноти до найважливіших для нашої держави питань.</p>
      <p>Окрему увагу співрозмовники приділили питанню війни на Донбасі, останнім крокам Президента В. Зеленського щодо припинення вогню на лінії зіткнення та можливим шляхам досягнення сталого миру. Секретар РНБО України наголосив, що українська влада продовжує наполегливо працювати над досягненням дієвих домовленостей щодо деескалації на Донбасі.</p>
      <p>«Наша позиція щодо шляхів врегулювання конфлікту на Донбасі залишається незмінною - потрібно виконувати безпекові положення Мінських домовленостей: припинення вогню, відведення важкого озброєння та забезпечення постійного моніторингу СММ ОБСЄ, - наголосив О. Данілов. - Україна виконала всі необхідні передумови для проведення зустрічі Нормандської четвірки на найвищому рівні, тепер чекаємо на відповідні кроки з боку Росії».</p>
      <related>
        <h4>Читайте также:</h4>
        <a href="https://glavnoe.ua/news/n357006766-sivoho-rasskazal-chem-budet-zanimatsja-v-snbo"/>
      </related>
      <p>Своєю чергою, Міністр закордонних справ Естонської Республіки наголосив, що його країна є надійним другом України, запевнив у незмінності підтримки її територіальної цілісності і суверенітету, підкреслив необхідність збереження санкційного тиску на державу-агресора, і висловив готовність розширювати співробітництво між нашими державами.</p>
      <p>О. Данілов та У. Рейнсалу також відзначили інтенсифікацію двостороннього військового співробітництва та висловилися за подальше його поглиблення, зокрема, у сфері кібербезпеки, де Естонія має передовий досвід. Сторони також обговорили актуальні виклики у галузі енергетичної безпеки і домовилися про співпрацю з конкретних питань у двох зазначених сферах.</p>
      <related>
        <h4>Читайте также:</h4>
        <a href="https://glavnoe.ua/news/n357006705-byvshij-kvn-schik-shoumen-sergej-sivoho-stal-sovetnikom-sekretarja-snbo"/>
      </related>
    </article>
  </body>
</html>