<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/05/clash-over-catalunia-in-first-tv-debate-in-spain"/>
    <meta property="og:site_name" content="euronews"/>
    <meta property="article:published_time" content="2019-11-05T11:32:20+00:00"/>
    <meta property="og:title" content="استقلال کاتالونیا موضوع جنجالی مناظره رهبران احزاب سیاسی اسپانیا در آستانه انتخابات"/>
    <meta property="og:description" content="مناظره تلویزیونی رهبران احزاب سیاسی اسپانیا، همانطور که پیش بینی می شد، حول اعتراضات در منطقه کاتالونیا و استقلال این منطقه، برگزارشد."/>
  </head>
  <body>
    <article>
      <h1>استقلال کاتالونیا موضوع جنجالی مناظره رهبران احزاب سیاسی اسپانیا در آستانه انتخابات</h1>
      <address><time datetime="2019-11-05T11:32:20+00:00">05 Nov 2019, 11:32</time> by <a rel="author">یورونیوز </a></address>
      <p>اولین مناظره تلویزیونی رهبران احزاب عمده اسپانیا در آستانه انتخابات سراسری در این کشور برگزارشد. اسپانیا برای چهارمین بار در چهارسال اخیر یکشنبه آینده انتخابات پارلمانی زودهنگام برگزار می‌کند.</p>
      <p>موضوع استقلال منطقه کاتالونیا داغ ترین و جنجالی ترین بخش این مناظره بود. انتخابات اسپانیا پس از هفته ها اعتراضات شدید در کاتالونیا و در پی صدور احکام سنگین زندان علیه ۹ تن از رهبران این منطقه، دهم نوامبر برگزار می شود.</p>
      <p>مهم ترین بخش مناظره تلویزیونی دوشنبه شب درباره اعتراضات کاتالونیا بود. از زمانی که پدروسانچز، رهبر حزب سوسیالیست و نخست وزیر کنونی اسپانیا گفت که در مقام رئیس آینده دولت سعی خواهد کرد در قانون اساسی کشور اصلاحاتی صورت گیرد تا یکبار برای همیشه بطور واضح و روشن «درخواست برگزاری همه پرسی برای استقلال منطقه کاتالونیا بی تردید به عنوان یک جرم تلقی شود.»</p>
      <p>پدرو سانچز اولین بار در ژوئن ۲۰۱۸ با رای برخی از قانونگذاران منطقه کاتالان که اتفاقا حامی استقلال و همه پرسی هستند، به قدرت رسید.</p>
      <p>احزاب راست اسپانیا همواره بدلیل عدم سرکوب شدید و قاطع استقلال طلبان کاتالونیا او را مورد انتقاد قرار می دهند و دیشب هم این موضوع تکرارشد.</p>
      <p>سخنان نخست وزیر اسپانیا ابتدا باعث عصبانیت آلبرت ریورا، رهبر لیبرال های مشهور به سیودادانوس شد و گفت که دولت موفق به برقراری نظم و امنیت در جریان اعتراضات منطقه کاتالونیا نشده است. وی از سانچز انتقادکرد چرا به کوییم تورا، رئیس منطقه کاتالونیا، اجازه چنین خودنمایی داده است و موجبات استعفای او را فراهم نکرده است.</p>
      <p>سانتیاگو آباسکال، رهبر حزب راست افراطی ووکس هم گفت که دولت کنونی اسپانیا موفق نشده است تا به «کودتای دائمی» که در کاتالونیا وجود دارد پایان بدهد. نظرسنجی ها نشان می دهند حزب ووکس به یک پیروزی بی سابقه در انتخابات روز یکشنبه دست خواهد یافت.</p>
      <p>سانتیاگو آباسکال در مناظره شب گذشته درخواست بازداشت و زندانی کردن کوئیم تورا، رهبر منطقه کاتالونیا را مطرح و در این زمینه از پدرو سانچز انتقادکرد. پابلو ایگلسیاس، رهبر حزب چپ گرای پودموس، دولت سوسیالیست اسپانیا را متهم کرد که برای بدست آوردن رای راست های افراطی و محافظه کاران و یافتن متحدان جدید در پارلمان، قول سرکوب بیشتر معترضان منطقه کاتالونیا را می دهد.</p>
      <p>بی شک استقلال کاتالونیا و عقاید مختلف رای دهندگان اسپانیا حول آن، چالش تعیین کننده انتخابات پیش رو خواهد بود. اسپانیایی ها برای انتخاب ۳۵۰ نماینده پارلمان اسپانیا به پای صندوق ها می روند. نظرسنجی ها نشان می دهند که نتیجه این انتخابات پیش از موعد هم کلیدِ در بسته بحران سیاسی در این کشور را نمی گشاید.</p>
    </article>
  </body>
</html>