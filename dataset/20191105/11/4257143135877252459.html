<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/05/kihirdette-10-pontjat-budapest-uj-fopolgarmestere"/>
    <meta property="og:site_name" content="infostart"/>
    <meta property="article:published_time" content="2019-11-05T11:05:00+00:00"/>
    <meta property="og:title" content="Kihirdette 10 pontját Budapest új főpolgármestere"/>
    <meta property="og:description" content="A Fővárosi Közgyűlés alakuló ülésén megszavazták a polgármester-helyetteseket, az illetményeket, Tarlós István megemelt végkielégítését. Döntést hoztak klímavédelem ügyében, elfogadták az antikorrupciós programot és módosult az szmsz is. Döntöttek a Liget-projekt, a Római-part és az érdekegyeztető tanács ügyében is. Cikkünk folyamatosan frissült."/>
  </head>
  <body>
    <article>
      <h1>Kihirdette 10 pontját Budapest új főpolgármestere</h1>
      <address><time datetime="2019-11-05T11:05:00+00:00">05 Nov 2019, 11:05</time> by <a rel="author">Infostart</a></address>
      <h3>A Fővárosi Közgyűlés alakuló ülésén megszavazták a polgármester-helyetteseket, az illetményeket, Tarlós István megemelt végkielégítését. Döntést hoztak klímavédelem ügyében, elfogadták az antikorrupciós programot és módosult az szmsz is. Döntöttek a Liget-projekt, a Római-part és az érdekegyeztető tanács ügyében is. Cikkünk folyamatosan frissült.</h3>
      <p><a href="https://infostart.hu/belfold/2019/11/05/husba-vago-kerdesekkel-indit-karacsony-gergely-a-kozgyulesben">Mint arról az Infostart beszámolt, 11 óra óta tartja alakuló ülését Fővárosi Közgyűlés</a>, amelyen egyebek között:</p>
      <p>Karácsony Gergely főpolgármester javaslatára főpolgármester-helyetteseket választanak,</p>
      <ul>
        <li>döntenek a fizetésekről,</li>
        <li>megemelt végkielégítést adnak Tarlós Istvánnak,</li>
        <li>antikorrupciós programot fogadnak el.</li>
      </ul>
      <p><a href="https://infostart.hu/belfold/2019/10/31/erzekeny-temak-kerulnek-elo-az-elso-fovarosi-kozgyulesen">Az ülés napirendjére került</a> több,</p>
      <ul>
        <li>a Liget-projektet,</li>
        <li>a sportberuházásokat,</li>
        <li>az egészségügyi fejlesztéseket érintő kérdés.</li>
      </ul>
      <p>A tervek szerint tárgyalnak</p>
      <ul>
        <li>a szoborállítás felfüggesztéséről,</li>
        <li>új rendészeti igazgatóról,</li>
        <li>a reklémfelületek értékesítéséről,</li>
        <li>határozhatnak a kílmavészhelyzet kihirdetéséről is.</li>
      </ul>
      <p>Az ülés megkezdése előtt a képviselők átvették megbízóleveleiket, majd átvonultak az ülésterembe. Az ülés elején a közgyűlés megemlékezett a szeptember közepén elhunyt Riz Leventéről, a XVII. kerület néhai polgármesteréről, majd elénekelték a Himnuszt és esküt tettek a közgyűlés tagjai.</p>
      <p>Bevezetőjében Karácsony Gergely úgy fogalmazott, biztosan hibáznak majd, érdekeket fognak sérteni, de mindig őszinték lesznek, lesz erejük felállni, ha lent lesznek. Mint mondta, dolgos évek következnek, és megerősítette, hogy<a href="https://infostart.hu/belfold/2019/11/04/elmegy-a-kormanyulesre-a-fopolgarmester"> szerdán Orbán Viktor meghívására részt vesz a kormányülésen</a>, ahol a mostani közgyűlésen elfogadottakat fogja képviselni.</p>
      <figure>
        <img src="https://infostart.hu/images/site/articles/inline/2019/11/1572953254-Uw1pts4z7_md.jpg"/>
        <figcaption>Karácsony Gergely főpolgármester (k) beszédet mond az új összetételű Fővárosi Közgyűlés alakuló ülésén a Városháza dísztermében 2019. november 5-én. MTI/Balogh Zoltán</figcaption>
      </figure>
      <p>A főpolgármester tíz alapértékről beszélt, amit Budapest alkotmánytervezetébe is belefoglaltak és amit szándékuk szerint megvitatnak a főváros lakóival.</p>
      <ol>
        <li>Budapestnek nincs első- és másodrendű állampolgára,</li>
        <li>nincs üzleti és pártérdek, az emberek érdekeit kell szolgálni,</li>
        <li>a lakhatás alapvető jog, segíteni kell a hajléktalanokat,</li>
        <li>klímaváltozás elleni küzdelem,</li>
        <li>épített és természetes környezet megóvása,</li>
        <li>fenntartható közlekedési formák előnyben részesítése,</li>
        <li>Budapest egységes, egységesen fejlődik mind a 23 kerület,</li>
        <li>kulturális sokszínűség támogatása,</li>
        <li>politikai részvétel növelése, az érintettek véleményének kikérése,</li>
        <li>nyitott, átlátható, korrupciótól mentes város.</li>
      </ol>
      <p>A főpolgármester kijelentette azt is, hogy mától az ellenzéki összefogás pártjai a köztársaságpárti többséget alkotják, és minden erejével azon lesz, hogy ezt egyben tartsa, az együttműködésüket erősítse.</p>
      <h4>Karácsony Gergely: Budapest a nemzet fővárosa</h4>
      <p>A főpolgármester beszédében azt ígérte, hogy mindig az életminőség mellé fog állni, a beton helyett a fákat a stadionok helyett az egészségügyi intézményeket választja. Hangsúlyozta, hogy Budapest az egész nemzet fővárosa, bal- és jobboldaliaké, férfiaké és nőké, autósoké és bringásoké. Karácsony Gergely azt mondta: mindenkinek a partnere lesz, aki a budapestiekért tenni akar.</p>
      <h4>Megválasztották a főpolgármester-helyetteseket és a főjegyzőt</h4>
      <p>A helyetteseket a közgyűlés titkos szavazással egyenként választotta meg. Az ötösfogat legfiatalabb tagja 34, a legidősebb 57 éves.</p>
      <ul>
        <li>Az 57 éves Gy. Németh Erzsébet (DK): első helyettes a humán területekért felel.</li>
        <li>Az 54 éves Kerpel-Fronius Gáboré (Momentum) a korrupcióellenes harc irányítása, hozzá tartozik az okosváros és részvételiség is.</li>
        <li>A 40 éves Kiss Ambrus általános helyettes területe a közigazgatás és a pénzügyek.</li>
        <li>A 39 éves Tüttő Kata (MSZP) a városüzemeltetésért felelős helyettes lett.</li>
        <li>A 34 éves Dorosz Dávid, a Párbeszéd politikusa a klímavédelem felelőse.</li>
      </ul>
      <p>A főváros új főjegyzője Számadó Tamás lett, aki korábban a Nemzeti Adatvédelmi és Információszabadság Hatóságnál is dolgozott.</p>
      <h4>Módosították az szmsz-t</h4>
      <p>A főpolgármester-helyettesek megválasztása előtt több ponton módosította Karácsony Gergely főpolgármester javaslatára a fővárosi önkormányzat szervezeti és működési szabályzatát (szmsz) a Fővárosi Közgyűlés. A képviselők 18 igen szavazattal, 11 nem ellenében és 1 tartózkodással támogatták a szmsz módosítását.</p>
      <p>A javaslat elfogadásával - az eddigiekkel ellentétben - a főpolgármester sürgősségi indítvánnyal a közgyűlés elé terjeszthet önkormányzati rendelettervezetet, továbbá fővárosi képviselők legalább két tagból álló képviselőcsoportot alakíthatnak ezentúl.</p>
      <p>A szmsz módosításával a képviselők döntöttek még a klímavédelmi és környezetvédelmi bizottság felállításáról, valamint a városigazgatói poszt megszüntetéséről.</p>
      <h4>Döntöttek Karácsony Gergely fizetéséről és Tarlós István végkielégítéséről</h4>
      <p>Az új városvezető illetménye - csakúgy, mint korábban Tarlós Istváné - 1 millió 296 ezer 300 forint, amihez még havi 194 ezer 445 forint költségtérítés társul, azaz a főpolgármesteri havi 1 millió 490 ezer 745 forintot vihet majd haza.</p>
      <p>Helyettesei Karácsony Gergely fizetésének 90 százalékát kapják.</p>
      <p>Tarlós Istvánnak a törvényi szabályozás szerint 3 havi végkielégítés jár, de az új főpolgármester javasolta, ezt toldják meg plusz három havi pénzze. Ezt elsöprő többséggel megszavazta a közgyűlés, összesen tehát kétszer 3,8 millió forintot szavaztak meg a távozó főpolgármesternek.</p>
      <h4>Egyhangúan megszavazták az antikorrupciós programot</h4>
      <p>Az antikorrupciós szervezetek által kidolgozott, Ez a minimum! elnevezésű antikorrupciós minimumprogram megvalósítása melletti elkötelezettségét fejezte ki a Fővárosi Közgyűlés keddi alakuló ülésén.</p>
      <p>A Karácsony Gergely főpolgármester által jegyzett előterjesztést egyhangúlag támogatták a képviselők.</p>
      <p>A főpolgármester a javaslatában emlékeztetett, hogy antikorrupciós szervezetek, az Átlátszó, a K-Monitor és a TI Magyarország az önkormányzati választások előtt felhívást tettek közzé az általuk kidolgozott antikorrupciós minimumprogram megvalósításának vállalására. "Főpolgármester-jelöltként ezt a vállalást magam is megtettem, ezért javaslatot teszek a Fővárosi Közgyűlésnek a minimumprogram megvalósítása melletti elköteleződésre, illetve az implementáció első lépéseként a Budapest Főváros Önkormányzata működésének és gazdálkodásának átláthatóságáról szóló rendelet megalkotására" - fogalmazott.</p>
      <p>A különösebb informatikai fejlesztést nem igénylő módosítások 2020. január 1-jei hatálybalépése mellett a szerződések szövegének közzétételére és a közzétett adatok további feldolgozásra alkalmas módon való hozzáférhetővé tételére vonatkozó, javasolt szabályok alkalmazására való felkészülés ugyanakkor némileg hosszabb felkészülési időt igényel - mutatott rá Karácsony Gergely.</p>
      <p>A minimumprogramban foglaltakat a fővárosi intézményekre és cégekre is kiterjesztenék, ehhez azonban első lépésként a jelenlegi közzétételi gyakorlatot és infrastruktúrát fel kell mérni az elfogadott javaslat szerint.</p>
      <h4>Római, Szent István szobra, érdekegyeztető tanács</h4>
      <p>Döntés született arról is, hogy változtatási tilalmat rendeltek el a Római-part területére, vagyis a Római-parton, a Nánási út, a Királyok útja, a Pünkösdfürdő utca és a Duna által határolt területre.</p>
      <p>Felfüggesztették a korábban a XIII. kerületi Szent István parkban felállítani tervezett Szent István-szobor munkáit Karácsony Gergely főpolgármester javaslatára. De a főpolgármester jelezte, lesz a parkban szobra az államalapító Szent Istvánnak, de úgy, hogy a zöldfelület mennyisége kevésbé csökkenjen.</p>
      <p>A főváros létrehozta a Fővárosi Érdekegyeztető Tanácsot is.</p>
      <h4>Liget beruházás</h4>
      <p>Karácsony Gergely azt javasolta a közgyűlésnek, kezdjen tárgyalásokat a kormánnyal annak érdekében, hogy a Ligetben olyan beruházásokat ne valósítsanak meg, amelyek kivitelezése érdemben eddig nem kezdődött meg. Az Új Nemzeti Galériáról beszélt, de ezek alapján a Magyar Innováció Háza és a Színház is leállítható.</p>
      <p>A javaslat szerint az el nem készülő épületek helyén zöldterület lenne a Városligetben, a beruházások viszont egy másik, nem városligeti helyszínen megvalósulhatnának. A közgyűlés megszavazta az előterjesztést.</p>
      <p>Miközben a Liget-projektről szavaztak, aktivisták a nézőtéren némán transzparenseket emeltek fel. Baranyi Krisztina (Ferencváros) még a szavazás előtt jelezte, a kerületi rozsdaövezetben fel lehetne építeni az Új Nemzeti Galériát.</p>
      <p>Budapest a tulajdonosi jogok gyakorlójaként megtiltotta Karácsony Gergely javaslatára gazdasági társasági vezetőinek (többek között BKV, BKK, FKF, csatornázási művek, vízművek, távhőszolgáltató, stb.), hogy alkalmazzák a túlóratörvényt.</p>
      <h4>Váltás a FÖRI élén</h4>
      <p>Handl Tamás váltja - határozatlan ideig tartó szerződéssel - szerdától Pető Györgyöt a Fővárosi Önkormányzati Rendészeti Igazgatóság (FÖRI) igazgatói posztján. Karácsony Gergely főpolgármester javaslatát 18 igennel, három nem szavazat ellenében, két tartózkodás mellett támogatták a képviselők. Handl Tamás eddig a Készenléti Rendőrségen alezredesként szolgált.</p>
      <p>
        <b>Az InfoRádió Aréna című műsorának vendége kedd este 6 órától Karácsony Gergely főpolgármester lesz.</b>
      </p>
      <p>
        <i>Nyitókép: MTI/Balogh Zoltán</i>
      </p>
    </article>
  </body>
</html>