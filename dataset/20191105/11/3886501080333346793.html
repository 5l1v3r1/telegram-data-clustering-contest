<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/118891-mihajlovic-odgovara-mrkonjicu-objasni-kako-je-u-tvom-mandatu-gradjen-auto-put-od-gline-i-blata?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-05T11:55:05+00:00"/>
    <meta property="og:title" content="Mihajlović odgovara Mrkonjiću: Objasni kako je u tvom mandatu gradjen auto-put od gline i blata"/>
    <meta property="og:description" content="Članica Predsedništva Srpske napredne stranke (SNS) Zorana Mihajlović izjavila je danas da pred svaki početak izborne kampanje Socijalistička partije Srbije (SPS) počne u medijima da se preispituje o vladajućoj koaliciji i  da koketira sa opozcijom kako bi došla do glasača koji ne podržavaju Vladu Srbije u kojoj sede.&quot;Nisam iznenadjena što počasni predsednik SPS-a Milutin Mrkonjić kritikuje Srpsku naprednu stranku, sa kojom su u koaliciji, nije to prvi put. Čini se da SPS želi svoju političku budućnost da gradi na koketiranju sa opozicijom i kritikovanju SNS-a, kako bi došli do glasača koji ne podržavaju Vladu Srbije, u kojoj sede. Izbori će pokazati šta o tome misle gradjani i gradjanke Srbije&quot;, navela je Mihajlović u pisnoj izjavi povodom navoda Mrkonjića da je &quot;hajka&quot; na SPS stereotip početka izborne kampanje SNS.Ono što bi po njoj Mrkonjić trebalo da radi jeste da objasni tužiocima kako je u njegovom mandatu gradjen auto-put od gline i blata, zbog čega je još pre dve godine Ministarstvo gradjevinarstva, saobraćaja…"/>
  </head>
  <body>
    <article>
      <h1>Mihajlović odgovara Mrkonjiću: Objasni kako je u tvom mandatu gradjen auto-put od gline i blata</h1>
      <address>
        <time datetime="2019-11-05T11:55:05+00:00">05 Nov 2019, 11:55</time>
      </address>
      <p><b>Članica Predsedništva Srpske napredne stranke (SNS) Zorana Mihajlović izjavila je danas da pred svaki početak izborne kampanje Socijalistička partije Srbije (SPS) počne u medijima da se preispituje o vladajućoj koaliciji i  da koketira sa opozcijom kako bi došla do glasača koji ne podržavaju Vladu Srbije u kojoj sede.</b><br/><br/>"Nisam iznenadjena što počasni predsednik SPS-a Milutin Mrkonjić kritikuje Srpsku naprednu stranku, sa kojom su u koaliciji, nije to prvi put. Čini se da SPS želi svoju političku budućnost da gradi na koketiranju sa opozicijom i kritikovanju SNS-a, kako bi došli do glasača koji ne podržavaju Vladu Srbije, u kojoj sede. Izbori će pokazati šta o tome misle gradjani i gradjanke Srbije", navela je Mihajlović u pisnoj izjavi povodom navoda Mrkonjića da je "hajka" na SPS stereotip početka izborne kampanje SNS.<br/><br/>Ono što bi po njoj Mrkonjić trebalo da radi jeste da objasni tužiocima kako je u njegovom mandatu gradjen auto-put od gline i blata, zbog čega je još pre dve godine Ministarstvo gradjevinarstva, saobraćaja i infrastrukture podnelo krivičnu prijavu.<br/><br/>Članica Predsedništva SNS-a dodala je da bi, umesto što u medijima kritikuje SNS, mnogo bolje bilo da počasni predsednik SPS-a konačno tužiocima objasni kako se auto-put koji je plaćen 75 miliona evra raspao pre nego što je uopšte pušten u saobraćaj.<br/><br/>Milutin Mrkonjić je za "Danas" ocenio da najavljeno preispitivanje saradnje SNS sa koalicionim partnerima, pre svega sa SPS, "predstavlja stereotipan početak izborne kampanje za parlamentarne izbore".<br/><br/>"Svima je jasno da je Socijalistička partija Srbije lojalan i korektan partner SNS i da ne radi bilo šta iza ledja naprednjacima. Verujem zato da neće biti nikakvih promena unutar vladajuće koalicije ne samo nakon sednice Predsedništva SNS već i nakon izbora. Smatram da je bolje da Dačić i Vučić zajedno vode državu", ocenio je Mrkonjić za "Danas".</p>
    </article>
  </body>
</html>