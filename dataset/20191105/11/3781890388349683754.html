<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740136"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T11:15:00+00:00"/>
    <meta property="og:title" content="จับกุมอีก2เครือข่าย'แม่มณี' อายัดทรัพย์เพิ่มอีก27ล้าน"/>
    <meta property="og:description" content="ตำรวจยึด อายัดทรัพย์”แม่มณี”ได้เพิ่มกว่า 27 ล้านบาท ออกหมายจับเพิ่มอีก 2 ราย ด้าน”พล.ต.ท.เจริญวิทย์”จี้แม่ข่ายนำเงินมาคืนเหยื่อ ไม่คืนถูกดำเนินคดีแน่"/>
  </head>
  <body>
    <article>
      <h1>จับกุมอีก2เครือข่าย'แม่มณี' อายัดทรัพย์เพิ่มอีก27ล้าน</h1>
      <address>
        <time datetime="2019-11-05T11:15:00+00:00">05 Nov 2019, 11:15</time>
      </address>
      <p>
        <b>ตำรวจยึด อายัดทรัพย์”แม่มณี”ได้เพิ่มกว่า 27 ล้านบาท ออกหมายจับเพิ่มอีก 2 ราย ด้าน”พล.ต.ท.เจริญวิทย์”จี้แม่ข่ายนำเงินมาคืนเหยื่อ ไม่คืนถูกดำเนินคดีแน่</b>
      </p>
      <p>จากกรณีตำรวจบุกเข้าจับ น.ส.วันทนีย์  ทิพย์ประเวช หรือ เดียร์ หรือที่รู้จักกันในฉายา "แม่มณี" และนายเมธี ชิณภา อายุ 20 ปี สามี ในห้องพักที่ อ.สัตหีบ จ.ชลบุรี ขณะหลบหนีกบดาน ก่อนส่งตัวมาดำเนินคดีที่ สภ.เมืองอุดรธานี ในข้อหา 3 ข้อหาคือ 1.ฉ้อโกง 2.ให้กู้ยืมเงิน และ 3.พรบ.คอมพิวเตอร์ โดยช่วงเช้าของวันนี้ทาง เจ้าหน้าที่ตำรวจสอบสวน ภูธรจังหวัดอุดรธานี ชุดสืบสวนภาค 4 ชุดสืบสวนสภ.อุดรธานี ได้นำหมายค้นของศาลจังหวัดอุดรธานี เข้าตรวจค้นบ้านบุคคลที่คาดว่าจะมีส่วนเกี่ยวข้องกับแชร์แม่มณีทั้งหมด 5 จุด ตามที่ได้เสนอข่าวไปแล้วนั้น<br/><br/>ความคืบหน้าเมื่อวันที่ 5 พ.ย. พล.ต.ท.เจริญวิทย์ ศรีวินิชย์ ผู้บัญชาการตำรวจภูธร ภาค 4 พร้อมด้วย พล.ต.ต ยรรยงค์ เวชโอสถ รองผู้บัญชาการ ตำรวจภูธร ภาค 4 และ พล.ต.ต. นันทชาติ ศุภมงคล ผบก.ภ.จว.อุดรธานี ได้ร่วมกันแถลง โดยพล.ต.ท.เจริญวิทย์  กล่าวว่า จากการตรวจสอบค้นเมื่อเช้านี้ ทางเจ้าหน้าที่ได้จับกุมผู้ต้องหาตามหมายจับ 2 ราย ข้อหาร่วมกันฉ้อโกงประชาชน และร่วมกันกู้ยืมเงิน ที่เป็นการฉ้อโกงประชาชน และร่วมกันนำเข้าสู่ระบบคอมพ์ซึ่งข้อมูลอันเป็นเท็จ คือ 1. นายปิยะ คีรีสุวรรณกุล อายุ 23 ปี และน.ส.พรสวรรค์ ภูอินอ้อย อายุ 19 ปี</p>
      <figure>
        <img src="https://www.dailynews.co.th/admin/upload/20191105/news_rlNMejvYFG175342_533.jpg?v=201911052110?v=8800"/>
      </figure>
      <p>นอกจากนี้ยังสามารถตรวจยึดทรัพย์ จำนวน 11รายการ ประกอบด้วย 1.เงินสด  4,000,000บาท 2.เงินสด 7,065,000 บาท 3.อายัดเงินในบัญชี 8,500,000 บาท ธ.กรุงศรีฯ 4.อายัดเงินในบัญชี 6 แสนบาท ธ.ไทยพาณิชย์ 5.รถยนต์โตโยต้า รุ่นยาริส 1 คัน มูลค่า ประมาณ 7 แสนบาท 6.รถยนต์โตโยต้า รุ่นเรโว 1 คันมูลค่าประมาณ 1 ล้านบาท 7.รถยนต์ฮอนด้า รุ่นซีวิค 1 คัน มูลค่าประมาณ 1 ล้านบาท<br/>8.จยย.pcx1 คันมูลค่าประมาณ 1 แสนบาท 9.ยึดบ้านเดี่ยว 1 หลัง มูลค่าประมาณ 2.6 ล้านบาท 10.ยึดบ้านเดี่ยว 1 หลัง มูลค่าประมาณ 1.7 ล้านบาท 11.แหวนทองคำ 68 วง หนัก 40.6 กรัม  รวมตรวจยึดทรัพย์มูลค่าได้ทั้งหมด 27,315,000 บาท<br/><br/>พล.ต.ท.เจริญวิทย์  กล่าวด้วยว่า ถ้าใครที่อยู่ในกลุ่มถ้าจะแสดงความบริสุทธิ์ใจ ก็ควรนำเงินมาคืนต่อตำรวจ ถ้าไม่คืนตำรวจก็จะตามสืบทรัพย์และพบว่าเกี่ยวข้องกับแชร์มณีก็จะดำเนินกฎหมาย</p>
      <figure>
        <img src="https://www.dailynews.co.th/admin/upload/20191105/news_EQWDpInnJv192945_533.jpg?v=201911052110?v=8764"/>
      </figure>
      <figure>
        <img src="https://www.dailynews.co.th/admin/upload/20191105/news_KKeFnKtorY175401_533.jpg?v=201911052110?v=3792"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/740096">ไร้ของมีค่าในเซฟ'แม่มณี' งัดจนเหงื่อแตกเจอแต่'อากาศ'..</a>.<br/> <br/> </p>
    </article>
  </body>
</html>