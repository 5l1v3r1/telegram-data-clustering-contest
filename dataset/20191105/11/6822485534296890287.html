<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814024.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T11:28:00+00:00"/>
    <meta property="og:title" content="اعدام برای خفاش شب‌های تهران"/>
    <meta property="og:description" content="این پرونده از دو سال پیش با سرقت چهار خودروی پراید در شرق تهران آغاز شد و کارآگاهان دریافتند که سارق با خودروهای مسروقه اقدام به ربودن زن‌ها می‌کند."/>
  </head>
  <body>
    <article>
      <h1>اعدام برای خفاش شب‌های تهران</h1>
      <address>
        <time datetime="2019-11-05T11:28:00+00:00">05 Nov 2019, 11:28</time>
      </address>
      <p>راننده شیطان‌صفت که با خودروهای دزدی زن‌های تهرانی را شکار می‌کرد و آنها را مورد آزار و اذیت و تعرض قرار می‌داد صبح دیروز با حکم قضات شعبه هفتم دادگاه کیفری یک استان تهران به اعدام محکوم شد.</p>
      <p>این پرونده از دو سال پیش با سرقت چهار خودروی پراید در شرق تهران آغاز شد و کارآگاهان دریافتند که سارق با خودروهای مسروقه اقدام به ربودن زن‌ها می‌کند.</p>
      <p>سرانجام راننده ۲۳ ساله به‌نام -محمود- دستگیر شد و پلیس در بازرسی از خودروی سرقتی وی چندین گرم ماده مخدر شیشه کشف کرد.این سارق که سوابق متعددی از جمله اعتیاد، کیف قاپی، سرقت و درگیری در پرونده‌اش داشت در بازجویی‌ به سرقت چهار خودرو، دو پراید و دو خودروی مزدا ۳ اعتراف کرد. به‌دنبال شناسایی چهره سارق، شش زن از وی شکایت کردند که این مرد آنها را به‌عنوان مسافر سوار کرده و به نقاط خلوت شهر کشانده و تعرض کرده است. این متهم چندی پیش در شعبه هفتم دادگاه کیفری به ریاست قاضی کیخا و با حضور یک مستشار تحت محاکمه قرار گرفت.</p>
      <p>در ابتدای جلسه نماینده دادستان برای این فرد به اتهام سرقت چند خودرو، ربودن شش زن و تعرض به چهار نفر از آنها و همچنین ضرب و جرح و سرقت اشد مجازات خواست. سپس متهم در جایگاه ویژه ایستاد. وی اتهام آدم‌ربایی و زنای به عنف را نپذیرفت و گفت سرقت خودرو‌ها را قبول دارم. متهم جوان در تشریح نحوه سرقت‌ها گفت: من قبلاً در شرکت بزرگ خودرویی کار می‌کردم، به همین خاطر یاد گرفته بودم در خودرو‌ها را با پنس جراحی باز کنم.</p>
      <p>قاضی از وی پرسید پزشکی‌قانونی آزار و اذیت دو زن را تأیید کرده است. در این باره چه می‌گویی؟ اما متهم منکر شد. صبح دیروز قضات دادگاه پس از بررسی محتوای پرونده و مدارک و اسنادی که از سوی پزشکی‌قانونی ارائه شده بود متهم را به خاطر زنای محصنه، زنای به‌عنف، سرقت مقرون به آزار و آدم‌ربایی به «اعدام، حبس طولانی مدت و شلاق» محکوم کرد.</p>
      <p>منبع: روزنامه ایران</p>
    </article>
  </body>
</html>