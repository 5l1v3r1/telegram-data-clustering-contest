<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/il-browser-microsoft-edge-basato-su-chromium-debutta-il-15-gennaio-2020/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T11:30:00+00:00"/>
    <meta property="og:title" content="Il browser Microsoft Edge basato su Chromium debutta il 15 gennaio 2020"/>
    <meta property="og:description" content="Il nuovo browser Microsoft Edge basato su Chromium debutterà a metà gennaio 2020 con tante nuove funzionalità."/>
  </head>
  <body>
    <article>
      <h1>Il browser Microsoft Edge basato su Chromium debutta il 15 gennaio 2020</h1>
      <address><time datetime="2019-11-05T11:30:00+00:00">05 Nov 2019, 11:30</time> by <a rel="author">Giulio Bagnato</a></address>
      <p>Il browser internet <b>Microsoft Edge</b>, dopo essere stato <a href="https://www.tomshw.it/hardware/browser-microsoft-edge-chromium-versioni-test/">disponibile in versione di test</a> per alcuni mesi, è finalmente arrivato in dirittura d’arrivo. Durante il <b>Microsoft Ignite 2019 di Orlando</b>, il colosso di Redmond ha infatti annunciato che la nuova versione del suo browser, <b>ora basato su Chromium</b>, sarà ufficialmente rilasciata il <b>15 gennaio 2020 per PC Windows e Mac</b> in oltre 90 lingue.</p>
      <p>La nuova versione di Microsoft Edge include diverse nuove funzioni (oltre a <a href="http://www.tomshw.it/hardware/browser-edge-cambia-logo-il-simbolo-di-internet-explorer-e-morto/">un nuovo logo e icona</a>), come “<b>Gruppi di prodotto</b>” (Collections), che permette all’utente di selezionare elementi delle pagine web come testo e immagini, per poi unirli in una nuova collezione ed esportarla con semplicità in Word, Excel o come allegati mail.</p>
      <figure>
        <img src="https://www.tomshw.it/images/images/2019/11/generica-60509.768x432.jpg"/>
      </figure>
      <p>Diverse funzioni anche per gli <b>utenti business</b>, che beneficeranno di una nuova pagina aziendale in grado di fornire un accesso rapido non solo ai file <b>Microsoft Office 365</b>, ma anche ai siti e alla ricerca Intranet tramite il servizio di ricerca Microsoft Bing.</p>
      <p>Queste nuove funzioni di ricerca integreranno anche la ricerca dei collaboratori, la posizione degli uffici o le planimetrie dell’edificio. Il tutto attraverso <b>Microsoft Search, ora integrato in Edge</b>, e che combina le ricerche intranet con quelle sul Web fatte tramite Bing.</p>
      <p>Questa nuova funzione di ricerca non sarà una caratteristica solo delle versioni desktop, ma sarà estesa anche alle versioni di Edge per smartphone. Sempre in campo aziendale ecco la “<b>Modalità Internet </b><b>Explorer</b>” (IE Mode), pensata per fornire retrocompatibilità con IE per chi ne ha bisogno. La IE Mode apre una pagina in una scheda di Internet Explorer all’interno del browser Edge basato su Chromium.</p>
      <p><b>Chromium</b> rappresenta un’implementazione <b>open-source</b> per browser usata come base da diverse aziende tra cui Google (<b>Google Chrome</b>), <b>Vivaldi, Opera, Yandex, Brave</b> e altri ancora. Il codice sorgente è stato rilasciato pubblicamente come “open source” nel 2008, contestualmente con il lancio di Google Chrome.</p>
      <p>Oltre alla versione per smartphone e PC desktop, Microsoft sta anche lavorando su una <a href="https://www.tomshw.it/hardware/microsoft-edge-chromium-arm64/">versione di Edge basata su Chromium per ARM 64</a> e probabilmente anche a una <b>versione per Linux</b>. In attesa del rilascio della versione definitiva è possibile <b>scaricare la versione “Release candidate”</b>, l’ultima prevista fino al rilascio di quella definitiva il 15 gennaio 2020, <a href="https://www.microsoftedgeinsider.com/en-us/">direttamente dal sito Microsoft</a></p>
    </article>
  </body>
</html>