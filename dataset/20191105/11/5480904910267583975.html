<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/grospic-se-omluvil-za-vyrok-o-obetech-srpna-68-jako-obetech-nehod/1817365?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-05T11:16:00+00:00"/>
    <meta property="og:title" content="Grospič se omluvil za výrok o obětech srpna 68 jako obětech nehod"/>
    <meta property="og:description" content="Praha - Místopředseda KSČM Stanislav Grospič se dnes omluvil za výrok o obětech srpna roku 1968. Své nedávné vystoupení ve veřejnoprávním rozhlase označil za nešťastné, vstup vojsk Varšavské smlouvy do Československa podle něj byl špatný a přinesl české společnosti negativa. V krátkém vystoupení bez dotazů novinářů před jednáním Sněmovny řekl, že nikdy nehanobí oběti s poškozeným zdravím včetně ztráty života."/>
  </head>
  <body>
    <article>
      <h1>Grospič se omluvil za výrok o obětech srpna 68 jako obětech nehod</h1>
      <address><time datetime="2019-11-05T11:16:00+00:00">05 Nov 2019, 11:16</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Místopředseda KSČM Stanislav Grospič se dnes omluvil za výrok o obětech srpna roku 1968. Své nedávné vystoupení ve veřejnoprávním rozhlase označil za nešťastné, vstup vojsk Varšavské smlouvy do Československa podle něj byl špatný a přinesl české společnosti negativa. V krátkém vystoupení bez dotazů novinářů před jednáním Sněmovny řekl, že nikdy nehanobí oběti s poškozeným zdravím včetně ztráty života.</p>
      <p>Grospič o událostech z roku 1968 hovořil v Českém rozhlasu před hlasováním, kterým Sněmovna podpořila vyhlášení 21. srpna významným dnem. Uvedl tehdy, že obsazení Československa v roce 1968 nebylo okupací a lidé, kteří v důsledku invaze zahynuli, byli většinou oběti dopravních nehod. Jeho slova poté odsoudili představitelé jiných parlamentních stran. Prezident Miloš Zeman v televizi Barrandov označil výrok za odporný.</p>
      <p>"Nikdy bych si nedovolil znevážit, hanobit a neuctít jakékoliv poškození lidského zdraví včetně ztráty lidského života. Nikdy jsem se k takovým názorům a myšlenkám nesnížil, jsou pro mě osobně nepřijatelné a cizí. Nebylo tak ani myšleno mé nešťastné vyjádření," řekl dnes Grospič.</p>
      <p>Komunisté se od Grospičových slov, která zazněla 24. října, nedistancovali. Personální důsledky pro Grospiče, který je ve Sněmovně předsedou mandátového a imunitního výboru, odmítli přes výzvy dalších stran vyvodit. Předseda strany Vojtěch Filip nicméně uvedl, že každý člen by měl být zdrženlivý ve svých prohlášeních a dbát o to, aby byla v souladu s oficiální linií strany.</p>
      <p>Dnes Grospičovu omluvu kvitoval místopředseda mandátového výboru a místopředseda hnutí STAN Petr Gazdík. "Tento výbor je trochu jiný než ostatní, zabývá se velmi citlivými a osobními věcmi. Pokud člověk, který je předsedou, je schopen pronést takovou nehoráznost, jako byla slova pana Grospiče o okupaci a dopravních nehodách v roce 1968, tak je to něco, co by mě nutilo si ho přestat vážit. Pokud se za to byl schopen omluvit, já to vítám a věřím, že se ve svých názorech skutečně posune a bude tím i věrohodnějším předsedou výboru," uvedl. Předseda TOP 09 Jiří Pospíšil uvedl, že je dobře, že Grospič v sobě našel kousek cti. Výrokem ale podle něj potvrdil, že KSČM je strana, kde stalinisté mají své pozice, a že se strana neoprostila od své minulosti.</p>
      <p>Grospič se k omluvě podle svého stranického kolegy Jiřího Dolejše rozhodl o své vůli, byť se o věci vedla debata ve stranickém vedení. "Kvituji to jako věc, která by měla skončit tečkou. Pokud někdo volal po reflexi, tak tady ji má," uvedl.</p>
      <p>Komunisté ve Sněmovně tolerují menšinovou vládu ANO a ČSSD. Kabinet bude jejich hlasy potřebovat pro schválení státního rozpočtu na příští rok a bez KSČM zřejmě neprosadí ani daňový balíček zvyšující některé daně a platby.</p>
    </article>
  </body>
</html>