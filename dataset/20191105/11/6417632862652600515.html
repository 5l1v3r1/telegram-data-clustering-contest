<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://championat.asia/uz/news/aziz-ganiev-olimpiya-terma-jamoasi-bilan-dubaydagi-musobaqada-ishtirok-etadi"/>
    <meta property="og:site_name" content="CHAMPIONAT.asia"/>
    <meta property="article:published_time" content="2019-11-05T11:30:00+00:00"/>
    <meta property="og:title" content="Азиз Ғаниев олимпия терма жамоаси билан Дубайдаги мусобақада иштирок этади"/>
    <meta property="og:description" content="Хабарингиз бор, айни пайтда ҳам миллий, ҳам олимпия терма жамоалари Тошкентда йиғин олиб боришмоқда."/>
  </head>
  <body>
    <article>
      <h1>Азиз Ғаниев олимпия терма жамоаси билан Дубайдаги мусобақада иштирок этади</h1>
      <h2>Хабарингиз бор, айни пайтда ҳам миллий, ҳам олимпия терма жамоалари Тошкентда йиғин олиб боришмоқда.</h2>
      <address>
        <time datetime="2019-11-05T11:30:00+00:00">05 Nov 2019, 11:30</time>
      </address>
      <p>Бир неча кун давомида миллий терма жамоа машғулотларида иштирок этган "Насаф" ярим ҳимоячиси Азиз Ғаниев бугундан олимпия терма жамоаси ихтиёрига қўшилди.<br/>Ўзбекистон олимпия терма жамоаси 13-19 ноябрь кунлари БААнинг Дубай шаҳрида 23 ёшгача бўлган терма жамоалар ўртасида халқаро турнирда иштирок этади. Унда БАА, Саудия Арабистони, Баҳрайн, Сурия, Жанубий Корея ҳамда Ўзбекистон олимпия терма жамоалари ғолиблик учун баҳс олиб боришади. Шунингдек, Ироқ ва Иордания U-23 терма жамоаларининг ҳам иштирок этиши кўзда тутилган.<br/>Любинко Друлович Ғаниевни Дубайдаги мусобақага олиб кетишни истагани учун футболчи ОТЖ машғулотларига қўшилди.<br/>Эслатиб ўтамиз, Ўзбекистон ОТЖ январь ойида Таиландда бўлиб ўтадиган U-23 Осиё чемпионатида иштирок этади. Ушбу мусобақа орқали Токиода бўлиб ўтадиган Олимпиада ўйинларига йўлланма олиш имконияти мавжуд.</p>
      <figure>
        <img src="https://championat.asia/upload/storage/527393_original.jpg"/>
      </figure>
      <p>Манба : <a href="http://championat.asia/">championat.asia</a></p>
    </article>
  </body>
</html>