<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.basketnews.lt/news-134329-savaite-iki-rinktines-stratego-klausimo-maksvycio-ir-eurolygos-treneriu-tarp-kandidatu-nera.html"/>
    <meta property="og:site_name" content="basketnews.lt"/>
    <meta property="article:published_time" content="2019-11-05T11:44:00+00:00"/>
    <meta property="og:title" content="Savaitė iki rinktinės stratego klausimo: Maksvyčio ir Eurolygos trenerių tarp kandidatų nėra"/>
    <meta property="og:description" content="Lietuvos krepšinio federacija (LKF) sako uždariusi klausimą dėl galimo Kazio Maksvyčio vadovavimo nacionalinei komandai. Po to, kai Permės „Parma“ klubas paskelbė neišleisiantis trenerio į Lietuvos rinktinę, federacijos vadovai prie šios pavardės nebegrįžo. „O kas gali pasikeisti, jei neleidžia? Niekas“, – antradienį spaudos konferencijoje Lietuvos sporto universitete (LSU) sakė federacijos prezidentas Arvydas Sabonis. Spaudos konferencija buvo ..."/>
  </head>
  <body>
    <article>
      <h1>Savaitė iki rinktinės stratego klausimo: Maksvyčio ir Eurolygos trenerių tarp kandidatų nėra</h1>
      <address><time datetime="2019-11-05T11:44:00+00:00">05 Nov 2019, 11:44</time> by <a rel="author">https://www.facebook.com/jmiklovas</a></address>
      <p>Nuotr.: BNS</p>
      <figure>
        <a href="https://www.basketnews.lt/paveikslelis-205898-any1000x1000.jpg">
          <img src="https://www.basketnews.lt/paveikslelis-205898-any630x500.jpg"/>
        </a>
      </figure>
      <p>Nuotr. BNS</p>
      <p>Lietuvos krepšinio federacija (LKF) sako uždariusi klausimą dėl galimo Kazio Maksvyčio vadovavimo nacionalinei komandai. Po to, kai Permės „Parma“ klubas paskelbė neišleisiantis trenerio į Lietuvos rinktinę, federacijos vadovai prie šios pavardės nebegrįžo.</p>
      <p>„O kas gali pasikeisti, jei neleidžia? Niekas“, – antradienį spaudos konferencijoje Lietuvos sporto universitete (LSU) sakė federacijos prezidentas Arvydas Sabonis.</p>
      <p>Spaudos konferencija buvo skirta LKF ir LSU sutarties pasirašymui, tačiau Sabonis daugiausiai dėmesio ir klausimų sulaukė dėl būsimojo nacionalinės komandos stratego.</p>
      <p>Lygiai už savaitės, lapkričio 12 dieną, LKF rengia vykdomojo komiteto posėdį, kuriame, žadama, bus pristatyti kandidatai į nacionalinės komandos trenerio postą.</p>
      <p>„Su vienu (Maksvyčiu) pakalbėjome, jūs viską žinote, – sakė Sabonis. – Su kitais galimais kandidatais irgi taip pat vyksta.“</p>
      <figure>
        <iframe src="https://www.youtube.com/embed/NsCCyzAo_kA" width="630" height="354" data-service="Youtube" scrolling="no"/>
      </figure>
      <p>Po to, kai apie tai paskelbė žiniasklaida, LKF rugsėjo viduryje patvirtino, kad pirmuoju jos taikiniu buvo Maksvytis. Abi pusės kalbėjosi apie galimą bendradarbiavimą, tačiau viskas sugriuvo spalio viduryje, kai „Parma“ vadovai paskelbė neišleisiantys savo stratego į nacionalinę rinktinę.</p>
      <p>Sabonis sakė dėl galimo kompromiso Maksvyčio klausimu su rusais nekalbėjęs.</p>
      <p>„Nežinau, reikės ateityje, pabendrausime“, – sakė federacijos prezidentas.</p>
      <p>Sabonis taip pat atmetė variantą, kad prie rinktinės vairo galėtų stoti Eurolygos treneris.</p>
      <p>„O kaip jūs galvojate? Vasario mėnesį gali atvažiuoti (Eurolygos treneris)? – žurnalistų klausė Sabonis. – Asistentas gal ir gali, priklauso nuo klubų. Man vėl skambinti jiems?“</p>
      <p>Anot Sabonio, savo kandidatą į rinktinės trenerius siūlys ir Lietuvos trenerių asociacija, o daugiau informacijos žadama lapkričio 12-ąją.</p>
    </article>
  </body>
</html>