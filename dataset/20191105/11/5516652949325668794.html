<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425138/nea-ektos-edras-dokimasia-gia-ton-kolosso"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-05T11:05:01+00:00"/>
    <meta property="og:title" content="Νέα εκτός έδρας δοκιμασία για τον Κολοσσό"/>
    <meta property="og:description" content="Ο Κολοσσός H Hotels «απέδρασε» για τρίτη συνεχόμενη χρονιά από το «Nick Galis Hall» με τη νίκη, όμως αυτή του περασμένου Σαββάτου, είχε μία επιπλέον αξία."/>
  </head>
  <body>
    <article>
      <h1>Νέα εκτός έδρας δοκιμασία για τον Κολοσσό</h1>
      <h2>Αύριο θ’ αγωνιστεί στο Ρέθυμνο σε ό, τι αφορά το Κύπελλο μετά τη σημαντική νίκη με τον Άρη στο «Nick Galis Hall». Επόμενος αγώνας πρωταθλήματος το Σάββατο, 16 Νοεμβρίου, στο κλειστό της Καλλιθέας, όπου και θα βρει απέναντί του τη Λάρισα</h2>
      <address>
        <time datetime="2019-11-05T11:05:01+00:00">05 Nov 2019, 11:05</time>
      </address>
      <p>
        <b>Ο Κολοσσός H Hotels «απέδρασε» για τρίτη συνεχόμενη χρονιά από το «Nick Galis Hall» με τη νίκη, όμως αυτή του περασμένου Σαββάτου, είχε μία επιπλέον αξία.</b>
      </p>
      <p>Ήταν η 150ή στην ιστορία της ομάδας από το νησί μας στην ΕΚΟ Basket League και την έβαλε σε μία μικρή λίστα ομάδων, αφού έγινε μόλις η 11η που έφτασε σε αυτόν τον αριθμό, από τις 50 που έχουν αγωνιστεί στο επαγγελματικό Πρωτάθλημα.</p>
      <p>Οι «θαλασσί» έφτασαν τις 150 νίκες στο 369ο παιχνίδι τους στην κατηγορία, οπότε το ποσοστό νικών τους είναι 40,65%.</p>
      <p>Η ομάδα του Άρη Λυκογιάννη κέρδισε με μικρή διαφορά τη «μάχη» των ριμπάουντ, έχοντας έξι περισσότερα από τον Άρη.</p>
      <p>Τελείωσε το παιχνίδι με 49 ριμπάουντ, ισοφαρίζοντας την κορυφαία φετινή επίδοση αφού τόσα είχε στο ίδιο γήπεδο ο ΠΑΟΚ στην πρεμιέρα, σε ματς όμως 45 λεπτών.</p>
      <p>Ο εκ των κορυφαίων του Κολοσσού H Hotels στο σαββατιάτικο παιχνίδι Σταύρος Τουτζιαράκης, με τους 15 πόντους του έφτασε τους 800 στην καριέρα του στην κατηγορία.</p>
      <p><b>Αύριο στο Ρέθυμνο για το Κύπελλο</b><br/>Μετά τη σημαντικότατη εκτός έδρας νίκη όμως, ο Κολοσσός καλείται να δώσει άλλο ένα δύσκολο παιχνίδι, και πάλι μακριά από τη Ρόδο, αύριο και ώρα 17.00 με το Ρέθυμνο για το Κύπελλο.</p>
      <p>Σε περίπτωση που προκριθεί μάλιστα, θ’ αντιμετωπίσει στο ΟΑΚΑ την ΑΕΚ, σ’ έναν αγώνα προγραμματισμένο για το ερχόμενο Σάββατο (17.00) με τηλεοπτική κάλυψη από την ΕΡΤ.</p>
      <p>Οι διαιτητές και ο κομισάριος για τον αγώνα Κυπέλλου είναι οι παρακάτω: Σχινάς-Ανδρικόπουλος-Θεονάς (Μπορμπαντωνάκης).</p>
      <p>
        <b>Με τη Λάρισα ξανά εντός έδρας στις 16 Νοεμβρίου</b>
      </p>
      <p>Ο επόμενος αγώνας πρωταθλήματος για τον Κολοσσό θα διεξαχθεί στο κλειστό της Καλλιθέας το Σάββατο, 16 Νοεμβρίου, έχοντας αντίπαλο τη Λάρισα, με τη διοίκηση της ΚΑΕ να έχει ήδη ανακοινώσει πώς θα διατεθούν τα εισιτήρια για τους φίλους της ομάδας:</p>
      <p>«Η Κολοσσός H Hotels KAE ανακοινώνει ότι η προπώληση των εισιτηρίων για τη 7η αγωνιστική της ΕΚΟ Basket League για τον εντός έδρας αγώνα της ομάδας μας με τη Λάρισα έχει ξεκινήσει.</p>
      <p><b><i>ΚΟΛΟΣΣΟΣ H</i></b> <b><i>HOTELS – ΛΑΡΙΣΑ</i></b></p>
      <p>
        <b>ΣΑΒΒΑΤΟ 16 ΝΟΕΜΒΡΙΟΥ στις 15:45</b>
      </p>
      <p>
        <b>Τιμές εισιτηρίων:</b>
      </p>
      <p>10€ για ενήλικες, 5€ για παιδιά 6-14 ετών (γεννημένοι από 1/1/2005)</p>
      <p>*<b>Η αγορά των παιδικών εισιτηρίων (περιορισμένος αριθμός), πραγματοποιείται ΜΟΝΟ από τα γραφεία της ΚΑΕ.</b></p>
      <p>
        <b>Υπενθυμίζουμε ότι για την αγορά του κάθε εισιτηρίου, χρειάζεται απαραίτητα ο αριθμός ΑΜΚΑ ή ο αριθμός διαβατηρίου ή η άδεια παραμονής και ο κάθε φίλαθλος να έχει μαζί του την αστυνομική του ταυτότητα.</b>
      </p>
      <p><b>Επίσης, μετά από ενημέρωση της Αστυνομίας, απαραίτητη προϋπόθεση για την είσοδό σας στο γήπεδο, είναι η επίδειξη εισιτηρίου, εισιτηρίου διαρκείας και της ειδικής διαπίστευσης της ΚΟΛΟΣΣΟΣ H</b> <b>HOTELS</b> <b>KAE. Η είσοδος θα απαγορεύεται αυστηρά με την επίδειξη κάθε άλλου είδους κάρτας ελευθέρας εισόδου.</b></p>
      <p>Προτείνουμε στους φιλάθλους της ομάδας μας να προμηθευτούν έγκαιρα το εισιτήριό τους, ώστε να αποφευχθεί οποιαδήποτε ταλαιπωρία και καθυστέρηση την ημέρα του αγώνα.</p>
      <p>
        <b>ΤΡΟΠΟΣ ΑΓΟΡΑΣ</b>
      </p>
      <p>Η πώληση των εισιτηρίων θα πραγματοποιηθεί με τους παρακάτω τρόπους:</p>
      <p>-Από τα γραφεία της ΚΑΕ (Πλατεία Βρούχου, τηλ: 22410 22261) Δευτέρα με Παρασκευή 10:00 – 14:00</p>
      <p>- Tην ημέρα του αγώνα (Σάββατο 16/11), από τις 12:00, στα Εκδοτήρια του γηπέδου.</p>
      <p>- Online από το <a href="https://www.viva.gr/tickets/sports/kleisto-gymnastirio-kalitheas/eisitiria-agonon-2019-2020">viva.gr.</a></p>
      <p>Σε περίπτωση που έχετε αγοράσει εισιτήριο από το viva.gr και δεν μπορείτε να εκτυπώσετε το PDF εισιτήριό σας, τότε μπορείτε να μεταβείτε στα γραφεία της ΚΑΕ (Πλατεία Βρούχου 1, τηλ, 22410 22261) ή στα εκδοτήρια του γηπέδου τη μέρα του αγώνα, επιδεικνύοντας την ταυτότητά σας, ώστε να το τυπώσετε.</p>
      <p>Ενημερώνουμε ότι καθ’ όλη τη διάρκεια της χρονιάς και για τις ημέρες των αγώνων θα υπάρχει δωρεάν μεταφορά από τη Ρόδο προς το γήπεδο και επιστροφή.</p>
      <p>Για τον αγώνα με τη Λάρισα η αναχώρηση θα γίνει από τη στάση του ΚΤΕΛ (στα γραφεία) στο Σαν Φραγκίσκο στις 14:30 (θα σταματήσει και στη στάση του ΚΤΕΛ στο Ροδίνι) και η επιστροφή μετά το τέλος του αγώνα.»</p>
    </article>
  </body>
</html>