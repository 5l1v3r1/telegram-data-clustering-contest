<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/borisov-blgariya-ima-nula-migratsiya-405922.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T11:26:06+00:00"/>
    <meta property="og:title" content="Борисов: България има нула миграция"/>
    <meta property="og:description" content="По време на срещата премиерът изтъкна добрите макроикономически и финансови показателите на страната"/>
  </head>
  <body>
    <article>
      <h1>Борисов: България има нула миграция</h1>
      <address>
        <time datetime="2019-11-05T11:26:06+00:00">05 Nov 2019, 11:26</time>
      </address>
      <p>Министър-председателят Бойко Борисов се срещна с министъра на външните работи на Чешката република Томаш Петричек.</p>
      <p>Българският министър-председател и чешкият министър обсъдиха доброто сътрудничество между България и Чехия, като подчертаха потенциала за задълбочаване на двустранните връзки в търговско-икономическия сектор.</p>
      <p>В разговора фокус бе поставен върху засилването на партньорство в сфери като инвестиционно сътрудничество, туризъм, ИТ сектор, хранително-вкусовата промишленост, зелени инвестиции във високоефективни индустрии и услуги със средна и висока добавена стойност, съобщиха от правителствената пресслужба.</p>
      <p>По време на срещата премиерът Борисов изтъкна добрите макроикономически и финансови показателите на страната – България е привлекателна за чуждите инвеститори с ниските си данъци, стабилна икономическа среда и огромен фискален резерв. „Изключително добра данъчна среда имаме. Инвестиции и стабилност – ние ще държим прогнозируеми данъците до края“, заяви Бойко Борисов.</p>
      <p>Министър-председателят Борисов акцентира и върху сериозната работа на страната ни по охраната на външната граница на Европейския съюз. „България е държавата, която има нула миграция, благодарение на всички взети мерки, спазвайки всички европейски правила“, подчерта още премиерът Бойко Борисов. Той акцентира върху споразумението между ЕС и Турция, което работи перфектно. „Така надеждно пазим границата и гарантираме спокойствието на Европа“, каза министър-председателят Борисов. По думите му Чехия е важен партньор на България в ЕС и съюзник в НАТО.</p>
    </article>
  </body>
</html>