<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/moto/2019/11/05/news/tante_novita_yamaha_a_eicma_2019-240285823/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T11:00:00+00:00"/>
    <meta property="og:title" content="Yamaha in festa ad Eicma, dagli scooter alle moto"/>
    <meta property="og:description" content="La casa dei tre diapason si presenta da tante novità a cominciare dal Tmax, il re dei maxiscooter mai così potente e sportivo"/>
  </head>
  <body>
    <article>
      <h1>Yamaha in festa ad Eicma, dagli scooter alle moto</h1>
      <h2>La casa dei tre diapason si presenta da tante novità a cominciare dal Tmax, il re dei maxiscooter mai così potente e sportivo</h2>
      <address>
        <time datetime="2019-11-05T11:00:00+00:00">05 Nov 2019, 11:00</time>
      </address>
      <p> <br/>Yamaha Motor presenta la sua carrellata di aggiornamenti e novità alla 77esima edizione dell’Esposizione internazionale ciclo e motociclo in programma a Milano Rho, da giovedì 7 a domenica 10.<br/> <br/>Tra i vari modelli esposti dalla casa dei tre diapason spicca il rinnovato re dei maxiscooter che Yamaha presenta nella versione più sportiva e potente mai realizzata in venti anni di storia del segmento.<br/> <br/>Con un motore di cilindrata incrementata a 560 cc e un design della carena più snello e aggressivo, il nuovo Tmax alza l’asticella delle prestazioni regalando una maggiore sportività senza compromettere la guidabilità nel traffico urbano grazie alla gestione elettronica D-Mode (una modalità più soft e una più sportiva).<br/> <br/>La sesta generazione del Tmax sarà disponibile nelle concessionarie dal prossimo mese di dicembre al prezzo di 12.000 euro per la versione standard che diventano 13.800 nell’allestimento Tech Max.<br/> <br/>Tra le proposte nel segmento delle sport tourer il marchio nipponico offre una vasta scelta per tutti i gusti spaziando tra modelli con caratteristiche e cilindrate diverse da 1300 cc a 700 cc rappresentati da modelli iconici come Fjr (in versione Ultimate Edition AS e AE) , Niken e Tracer.<br/> <br/>Quest’ultima si presenta con una nuova semicarena corredata da un aggressivo doppio faro anteriore, motore con setting ottimizzato, schermo plexi aerodinamico che può essere regolato con una sola mano.<br/>La nuova Tracer 700 sarà disponibile nelle colorazioni Icon Grey, Sonic Grey e Phantom Blue a partire dal prossimo mese di febbraio.<br/> <br/>Nella gamma Sport Heritage per Xsr 700 e 900 spicca la nuova livrea 80 Black con un’evocativa grafica in nero, rosso e oro sul copri serbatoio e sui fianchetti, un design ispirato al look caratteristico Yamaha degli anni ’80 che vuole omaggiare la Special Edition Yamaha RZ250, la prima generazione dei leggendari modelli a 2 tempi della casa giapponese.<br/> <br/>Disponibile anche la nuova colorazione Racing Red con il copri serbatoio rosso, bianco e nero, il parafango anteriore in rosso pieno e i cerchi color oro che, in questo caso, celebra le moto da competizione vincenti del passato.<br/> <br/>Sotto i riflettori anche il nuovo Tricity 300, un modello a tre ruote progettato per i clienti alla ricerca di un urban commuter premium con uno stile distintivo, facile da guidare e sicuro in tutte le situazioni grazie a tecnologie come il Leaning Multi Wheel, Tcs, Abs e Unified Brake System, mentre la praticità è garantita dai dispositivi Tilt Lock Assist e Smart Key.<br/> <br/>Infine, la famiglia delle Hyper Naked si rafforza con la nuova MT-03 caratterizzata da un look da predatrice “twin eyes” ed equipaggiata con la nuova forcella a steli rovesciati e un serbatoio dal nuovo design più muscoloso.<br/> <br/>L’entry level della gamma è rappresentato invece dalla nuova MT-125 da motore tecnologicamente evoluto, il design mass-forward e l’aggressivo look MT di ultima generazione. Per il 2020 gli altri modelli MT saranno disponibili in nuove colorazioni come, ad esempio, Icon Blue, Midnight Black e Ice Fluo. (m.r.)</p>
    </article>
  </body>
</html>