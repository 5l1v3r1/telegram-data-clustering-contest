<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/05/politics/germanika-mme-prosfygiko-to-stoixima-tis-kyvernisis-mitsotaki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T11:24:29+00:00"/>
    <meta property="og:title" content="Γερμανικά ΜΜΕ : Προσφυγικό, το στοίχημα της κυβέρνησης Μητσοτάκη"/>
    <meta property="og:description" content="Οι προσπάθειες της ελληνικής κυβέρνησης να θέσει υπό έλεγχο τις προσφυγικές και μεταναστευτικές ροές στο μικροσκόπιο της ΝΖΖ."/>
  </head>
  <body>
    <article>
      <h1>Γερμανικά ΜΜΕ : Προσφυγικό, το στοίχημα της κυβέρνησης Μητσοτάκη</h1>
      <h2>Οι προσπάθειες της ελληνικής κυβέρνησης να θέσει υπό έλεγχο τις προσφυγικές και μεταναστευτικές ροές στο μικροσκόπιο της ΝΖΖ.</h2>
      <address><time datetime="2019-11-05T11:24:29+00:00">05 Nov 2019, 11:24</time> by <a rel="author">ΤοΒΗΜΑ Team</a></address>
      <p>Οι προσπάθειες της ελληνικής κυβέρνησης να θέσει υπό έλεγχο τις προσφυγικές και μεταναστευτικές ροές στο μικροσκόπιο της ΝΖΖ. Ο γερμανός υπ. Ευρωπαϊκών Υποθέσεων Ροτ στηλιτεύει το μπλόκο σε Αλβανία και Βόρεια Μακεδονία.</p>
      <figure>
        <img src="https://www.tovima.gr/wp-content/uploads/2019/11/05/DW-L-RGB_whitebg-1.jpg"/>
      </figure>
      <p>Στη νέα ελληνική νομοθεσία για το άσυλο αναφέρεται εκτενές δημοσίευμα της ελβετικής <b>Neue Zürcher Zeitung</b>.</p>
      <p>
        <a href="https://www.in.gr/2019/11/05/world/peirateia-se-tanker-sto-kokkino-agonia-gia-ton-20xrono-ellina-pou-vriskontai-oi-omiroi/">Διαβάστε ακόμη : Πειρατεία σε τάνκερ - Στο «κόκκινο» η αγωνία για τον 20χρονο Έλληνα – Πού βρίσκονται οι όμηροι</a>
      </p>
      <p>«[…] Για την κυβέρνηση, που ανέλαβε μόλις πριν από τρεις μήνες, το μεταναστευτικό εξελίχθηκε τάχιστα σε φλέγον ζήτημα. Σύμφωνα με σχετική δημοσκόπηση η επίλυσή του είναι η πιο επιτακτική απαίτηση που έχουν οι πολίτες από την πολιτική, αποδίδοντας σε αυτή μεγαλύτερη σημασία από τη δημιουργία νέων θέσεων εργασίας ή μειώσεις φόρων. Ο νέος νόμος έκτασης 237 σελίδων πέρασε κόντρα στις ψήφους και υπό τις έντονες διαμαρτυρίες του αριστερού αντιπολιτευόμενου ΣΥΡΙΖΑ. Χαρακτηρίζει το νομοθέτημα «κακοτεχνία» που απλώς περιορίζεται στην απώθηση της παράτυπης μετανάστευσης και δεν επικεντρώνει στους ανθρώπους που εγκαταλείπουν τις εστίες τους για να σωθούν από πολέμους.</p>
      <figure>
        <img src="https://www.dw.com/image/51085711_404.jpg"/>
      </figure>
      <p>«Για την κυβέρνηση, που ανέλαβε μόλις πριν από τρεις μήνες, το μεταναστευτικό εξελίχθηκε τάχιστα σε φλέγον ζήτημα»</p>
      <p>Για την προηγούμενη, αριστερή κυβέρνηση του Αλέξη Τσίπρα η μεταναστευτική πολιτική δεν αποτέλεσε βέβαια πεδίο δόξης λαμπρό. Ο συνδυασμός φιλελεύθερης νομοθεσίας, διοικητικής ανεπάρκειας και έλλειψης πόρων συνέβαλε σημαντικά στην καταστροφή που συντελέστηκε στα νησιά του Αιγαίου. Ακόμη πιο βαρύνουσα σημασία έχει η συλλογική ανευθυνότητα των χωρών μελών της ΕΕ οι οποίες άφησαν την Ελλάδα στη μοίρα της».</p>
      <p>Όπως σημειώνει η εφημερίδα, σε αντίθεση με την Ύπατη Αρμοστεία του ΟΗΕ για τους Πρόσφυγες αλλά και οργανώσεις αρωγής που επικρίνουν τη νέα νομοθεσία, για παράδειγμα τις διατάξεις για τις συνθήκες κράτησης, ο Γκέραλντ Κνάους, εμπνευστής της προσφυγικής συμφωνίας ΕΕ-Τουρκίας, χαιρετίζει τα νέα μέτρα εκτιμώντας ότι η επίσπευση των διαδικασιών ασύλου είναι αποφασιστικής σημασίας. «Ωστόσο ο Κνάους αμφιβάλλει εάν η Ελλάδα έχει τις αναγκαίες διοικητικές δομές για να υλοποιήσει όντως τα νομοθετικά μέτρα».</p>
      <p>
        <b>«Τεράστιο λάθος» το μπλόκο σε Αλβανία και Βόρεια Μακεδονία</b>
      </p>
      <p>Την πρόσφατη απόφαση των ευρωπαίων ηγετών να μην δώσουν σε Αλβανία και Βόρεια Μακεδονία το «πράσινο φως» για την έναρξη ενταξιακών διαπραγματεύσεων στηλιτεύει με άρθρο του στη γερμανική <b>Welt</b> ο <i>γερμανός υφυπουργός Ευρωπαϊκών Υποθέσεων Μίχαελ Ροτ</i>. Υπό τον τίτλο «Τεράστιο λάθος» ο σοσιαλδημοκράτης πολιτικός επισημαίνει, μεταξύ άλλων: «Το να κάνει κανείς τα πάντα για την ειρήνη, τη συμφιλίωση και τη δημοκρατία στα δυτικά Βαλκάνια πρέπει να αποτελεί πρωταρχικό στόχο. Διότι η περιοχή δεν είναι απλώς η «πίσω αυλή» του ευρωπαϊκού σπιτιού. Είναι η εσωτερική αυλή! Η σταθεροποίηση και σύνδεση της περιοχής (σσ. με την υπόλοιπη Ευρώπη) εξυπηρετεί άμεσα τα ευρωπαϊκά και γερμανικά συμφέροντά. Εάν η ΕΕ γυρίσει την πλάτη στα δυτικά Βαλκάνια τότε θα αφήσει το έδαφος σε άλλους πρωταγωνιστές, όπως τη Ρωσία, την Κίνα ή την Τουρκία. Και, ασφαλώς, βασικό τους μέλημα δεν είναι η ενίσχυση της δημοκρατίας και του κράτους δικαίου.</p>
      <figure>
        <img src="https://www.dw.com/image/50880657_404.jpg"/>
      </figure>
      <p>«[…] Θα πρέπει σε κάθε περίπτωση να αποσαφηνίσουμε ότι παραμένουμε προσηλωμένοι στην ενταξιακή προοπτική» επισημαίνει ο Μ. Ροτ</p>
      <p>[…] Το ότι η έναρξη ενταξιακών διαπραγματεύσεων με Αλβανία και Βόρεια Μακεδονία απέτυχε πρόσφατα εξαιτίας της αντίστασης μεμονωμένων χωρών είναι μια πικρή εξέλιξη. Αλλά θα ήταν λάθος να εγκαταλειφθεί τώρα η όλη προσπάθεια. Την άνοιξη του 2020 το θέμα θα επανέλθει στην ατζέντα των ευρωπαίων ηγετών. Και τότε θα πρέπει σε κάθε περίπτωση να αποσαφηνίσουμε ότι παραμένουμε προσηλωμένοι στην ενταξιακή προοπτική. Και πως τυχόν νέες καθυστερήσεις θα ήταν ανεύθυνες. Αλβανία και Βόρεια Μακεδονία θα πρέπει βέβαια να συνεχίσουν τις μεταρρυθμιστικές τους προσπάθειες. Είναι το καλύτερο μήνυμα προς όλους τους σκεπτικιστές. Την ίδια ώρα θα πρέπει και εμείς στην ΕΕ να κάνουμε το καθήκον μας και να δούμε πώς θα αντιμετωπίσουμε τις επιφυλάξεις μεμονωμένων χωρών».</p>
      <p>
        <b>Κώστας Συμεωνίδης</b>
      </p>
      <p>
        <a href="https://www.tovima.gr/2019/11/04/finance/ypoik-veltioseis-tou-plaisiou-prostasias-tis-kyrias-katoikias/">ΥΠΟΙΚ: Βελτιώσεις του πλαισίου προστασίας της κύριας κατοικίας</a>
      </p>
    </article>
  </body>
</html>