<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/xiaomi-mi-cc9-pro-se-chce-stat-novym-kralem-fotomobilu-39348"/>
    <meta property="og:site_name" content="mobilenet.cz"/>
    <meta property="article:published_time" content="2019-11-05T11:10:00+00:00"/>
    <meta property="og:title" content="Xiaomi Mi CC9 Pro se chce stát novým králem fotomobilů"/>
    <meta property="og:description" content="Nabídne celkem 5+1 fotoaparátů, přičemž hlavní snímač má rozlišení 108 megapixelů Součástí jsou 4 LED blesky, i další parametry fotoaparátů jsou zajímavé"/>
  </head>
  <body>
    <article>
      <h1>Xiaomi Mi CC9 Pro se chce stát novým králem fotomobilů</h1>
      <address><time datetime="2019-11-05T11:10:00+00:00">05 Nov 2019, 11:10</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>   •  Nabídne celkem 5+1 fotoaparátů, přičemž hlavní snímač má rozlišení 108 megapixelů <br/>   •  Součástí jsou 4 LED blesky, i další parametry fotoaparátů jsou zajímavé</b>
      </p>
      <p>Xiaomi vypouští do světa telefon, který chce zaujmout svými hardwarovými parametry. Třeba nabídkou fotoaparátů, kterých má zařízení hned pět a ten hlavní se chlubí rozlišením 108 megapixelů, stejně jako nedávno představené experimentální <a href="https://mobilenet.cz/clanky/displej-takrka-kolem-dokola-to-je-chlouba-noveho-xiaomi-mi-mix-alpha-39004">Xiaomi Mi Alpha</a>.</p>
      <p>Pro pohon byl použit Snapdragon 730G, což znamená osmijádrové CPU se dvěma výkonnými jádry běžícími na 2,2 GHz.</p>
      <related>
        <h4>Přečtěte si také</h4>
        <a href="https://mobilenet.cz/clanky/xiaomi-mi-watch-s-wear-os-jsou-tu-diky-esim-mohou-fungovat-i-samostatne-39347"/>
      </related>
      <p>Displej používá technologii Super AMOLED a nabízí uhlopříčku 6,47 palce s Full HD+ rozlišením při poměru stran 19,5:9. Dalšími charakteristickými znaky jsou zahnuté okraje a výřez v podobě kapky, který ukrývá 32Mpx kameru pro selfie.</p>
      <p>Jak jsme již naznačili, daleko větší překvapení se skrývá na zádech. Tam nalezneme celkem pět fotoaparátů a čtyři LED blesky (po dvou párech). Hlavní snímač je ISOCELL Bright HMX, který společnost vyvíjela dohromady s jihokorejským Samsungem a se nejspíše objeví v jeho <a href="https://mobilenet.cz/clanky/nenechte-si-ujit-prvni-informace-o-rade-samsung-galaxy-s11-prosakly-na-internet-38516">nové vlajkové lodi</a>. Xiaomi se chlubí clonovým číslem f/1.7 a také velikostí snímače 1/1,33 palce. Obojí má zabezpečit bezprecedentní kvalitu fotografií, a to za libovolných světelných podmínek.</p>
      <figure>
        <img src="https://cdn.24net.cz/1/obrazek/xiaomi-mi-cc9-pro-308296/614w"/>
      </figure>
      <p>Další snímač funguje jako teleobjektiv, který nabídne pětinásobný optický zoom, tato hodnota může být až desetinásobná, pokud necháme do hry vstoupit digitální zoom. Další na řadě je širokoúhlý snímač s rozlišením 20 megapixelů a úhlem záběru 117 stupňů. Malá kamerka úplně dole pak funguje pro makro a je schopna pořizovat záběry už od dvou centimetrů. Nabídku fotoaparátů uzavírá 12megapixelový snímač s dvojnásobným zoomem. Jeho ohnisková vzdálenost 50 mm se podle Xiaomi výborně hodí k pořizování portrétů.</p>
      <p>Aby to všechno vydrželo v provozu, je zde baterie s kapacitou 5 260 mAh. Za půl hodiny ji z nuly nabijete na 58 %. Nabití celé baterie pak trvá pouze 65 minut, a to díky 30W nabíječce.</p>
      <p>Xiaomi Mi CC9 Pro poběží na MIUI 11, což je nadstavba Androidu 9 Pie. K dispozici budou barevné variace pojmenované jako Aurora Green, Glacier White a Midnight Black.</p>
      <figure>
        <img src="https://cdn.24net.cz/1/obrazek/xiaomi-mi-cc9-pro-308295/614w"/>
      </figure>
      <p>Dnešním dnem začínají předobjednávky pro pevninskou Čínu. K dispozici budou dvě paměťové varianty – 6/128 GB a 8/256 GB. Jejich ceny jsou po přepočet na české koruny a přidání DPH 11, respektive 13 tisíc korun. Pak je tu ještě varianta nazvaná Premium Edition s dalšími vylepšením v oblasti fotoaparátu a pamětí 8 GB RAM a 256 GB vnitřního úložiště. Ta přijde zhruba na 15 tisíc korun.</p>
      <p>Jak informuje <a href="https://www.gsmarena.com/xiaomi_mi_cc9_pro_is_official_with_a_108_mp_pentacamera-news-39948.php">gsmarena.com</a>, prodej začne v Číně 11. listopadu a na západní trhy se dostane nejspíše jako Mi Note 10.</p>
      <h3>Technické parametry Xiaomi Mi CC9 Pro 6/128</h3>
      <p>
        <a href="https://mobilenet.cz/katalog/xiaomi-mi-cc9-pro/specifikace/6128">Kompletní specifikace</a>
      </p>
      <table bordered="">
        <tr>
          <th>Konstrukce</th>
          <td>158 × 74 × 9,9 mm, 208 g, konstrukce: klasická</td>
        </tr>
        <tr>
          <th>Displej</th>
          <td>Super AMOLED, 6,47" (2 340 × 1 080 px)</td>
        </tr>
        <tr>
          <th>Fotoaparát</th>
          <td>108 Mpx</td>
        </tr>
        <tr>
          <th>Chipset</th>
          <td>Qualcomm Snapdragon 730,</td>
        </tr>
        <tr>
          <th>Paměť</th>
          <td>RAM: 6 GB, vnitřní paměť: 128 GB, paměťové karty: ?</td>
        </tr>
        <tr>
          <th>Datové funkce</th>
          <td>HSPA: ano, LTE: ano, Wi-Fi: 802.11a/b/g/n/ac, Bluetooth: 5.0, NFC: ano</td>
        </tr>
        <tr>
          <th>Operační systém</th>
          <td>Android 9.0</td>
        </tr>
        <tr>
          <th>Navigace</th>
          <td>vestavěná GPS: ano</td>
        </tr>
        <tr>
          <th>Akumulátor</th>
          <td>5 420 mAh, bezdrátové nabíjení: ?, doba nabíjení: 1:05 hodin</td>
        </tr>
        <tr>
          <th>Dostupnost</th>
          <td>listopad 2019, <a href="https://mobilenet.cz/katalog/xiaomi-mi-cc9-pro/kde-koupit">11 000 Kč</a></td>
        </tr>
      </table>
      <related>
        <h4>Související články</h4>
        <a href="https://mobilenet.cz/clanky/xiaomi-potvrdilo-datum-predstaveni-5g-modelu-mi-9-pro-a-mi-mix-4-38943"/>
        <a href="https://mobilenet.cz/clanky/predstaveni-redmi-note-8-se-dockame-jeste-vtomto-mesici-prinese-64mpx-snimac-38554"/>
        <a href="https://mobilenet.cz/clanky/redmi-note-7-pro-je-oficialne-tu-rozdilu-oproti-note-7-je-minimum-37290"/>
        <a href="https://mobilenet.cz/clanky/ambiciozni-redmi-note-7-z-nove-podznacky-od-xiaomi-dorazil-ve-velkem-stylu-36893"/>
        <a href="https://mobilenet.cz/clanky/nokia-72-ze-stredni-tridy-vytahne-do-boje-se-48mpx-kamerou-a-pureview-displejem-38818"/>
        <a href="https://mobilenet.cz/clanky/mame-potvrzeno-huawei-mate-30-pro-bude-predstaven-19-zari-v-mnichove-38772"/>
      </related>
    </article>
  </body>
</html>