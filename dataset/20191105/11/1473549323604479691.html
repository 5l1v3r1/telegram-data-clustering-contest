<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/rosja-siergiej-lawrentiew-byly-mer-kisielowska-zginal-broniac-swojej-posiadlosci,983018.html"/>
    <meta property="og:site_name" content="TVN24"/>
    <meta property="article:published_time" content="2019-11-05T11:57:26+00:00"/>
    <meta property="og:title" content="Były mer bronił swojego domu. Zabił jednego z napastników, sam też zginął"/>
    <meta property="og:description" content="Rosyjska policja zatrzymała dwóch mężczyzn podejrzanych o zabójstwo byłego mera miasta Kisielowsk w obwodzie kemerowskim. Siergiej Ławrentiew zginął, broniąc swojej posiadłości. Wcześniej zastrzeli..."/>
  </head>
  <body>
    <article>
      <h1>Były mer bronił swojego domu. Zabił jednego z napastników, sam też zginął</h1>
      <address><time datetime="2019-11-05T11:57:26+00:00">05 Nov 2019, 11:57</time> by <a rel="author">tas//rzw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/ae32dc62-8ec5-4e2e-b9a3-5ddb23a49919-480p.mp4"/>
        <figcaption>Według doniesień śledczych Siergiej Ławrentiew zastrzelił jednego z napastników i zginął od kul pozostałych sprawców<cite>Foto: Komitet Śledczy Rosji | Video: Komitet Śledczy Rosji</cite></figcaption>
      </figure>
      <h3>Rosyjska policja zatrzymała dwóch mężczyzn podejrzanych o zabójstwo byłego mera miasta Kisielowsk w obwodzie kemerowskim. Siergiej Ławrentiew zginął, broniąc swojej posiadłości. Wcześniej zastrzelił jednego z napastników.</h3>
      <p>O zatrzymaniu dwóch mieszkańców miasta Biełowo w obwodzie kemerowskim, podejrzanych o zastrzelenie 59-letniego byłego mera Kisielowska Siergieja Ławrentiewa, poinformował we wtorek rosyjski Komitet Śledczy.</p>
      <related>
        <a href="https://www.tvn24.pl/wiadomosci-ze-swiata,2/strzaly-kolo-wioski-olimpijskiej-media-pracownik-rosyjskiego-konsulatu-zastrzelil-zlodzieja,666109.html"/>
      </related>
      <p>Jak przekazał, "jeden z napastników odegrał rolę kierowcy: przywiózł dwóch wspólników do miejsca zamieszkania ofiary i oczekiwał na ich powrót w odległości kilometra od miejsca zbrodni".</p>
      <h3>Wyszedł sprawdzić, co się dzieje</h3>
      <p>Do tragedii doszło w nocy z 31 października na 1 listopada w wiosce Wierch-Czumysz w pobliżu Kisielowska. Żona Ławrentiewa zauważyła światło latarki i sylwetki dwóch osób na posesji. Były mer wziął strzelbę i wyszedł sprawdzić, co się dzieje. Chwilę później kobieta usłyszała kilka strzałów, wyszła z domu i znalazła zwłoki swojego męża, a także ciało nieznanego mężczyzny.</p>
      <p>Był nim - jak się okazało - postrzelony przez Ławrentiewa napastnik, szef firmy ochroniarskiej w obwodzie kemerowskim. Dziennik "Kommiersant" napisał, że sprawca miał przy sobie krótkofalówkę, gaz pieprzowy i urządzenie służące do odstraszania psów. Śledczy nie skomentowali tych doniesień.</p>
      <p>Komitet Śledczy poinformował, że podejrzani o zabójstwo Ławrentiewa (mężczyźni w wieku 35 i 49 lat) wcześniej nie byli karani. We wtorek zostali aresztowani - podała agencja RIA Nowosti, powołując się na źródła sądowe.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/d62bb5c7-90a6-4917-9587-43e8176b58a4.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>100-tysięczny Kisielowsk jest położony w obwodzie kemerowskim, w Kuźnieckim Zagłębiu Węglowym<cite>Źródło: Google Maps</cite></figcaption>
      </figure>
      <p>Śledczy biorą pod uwagę kilka wersji napadu na dom byłego urzędnika. Główną jest rozbój.</p>
      <h3>Były mer Kisielowska</h3>
      <p>Siergiej Ławrentiew był merem 100-tysięcznego Kisielowska przez ponad 15 lat. Objął urząd w marcu 2003 roku. Był wybierany na to stanowisko czterokrotnie, ostatnio w sierpniu 2018 roku. Kilka miesięcy po ostatnich wyborach ustąpił. Nie podano przyczyn jego rezygnacji.</p>
      <figure>
        <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/485561b8-acc8-4ab2-a0a7-df76199763bc.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Siergiej Ławrentiew był merem Kisielowska przez 15 lat, od 2003 roku do 2018 r.<cite>Źródło: kommersant.ru</cite></figcaption>
      </figure>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/szosty-rok-wojny-zabito-ponad-3330-cywilow-rannych-zostalo-okolo-9-tysiecy,982685.html"/>
        <a href="https://www.tvn24.pl/wiadomosci-ze-swiata,2/wicepremier-ukrainy-zapowiada-wielkie-cwiczenia-nato-na-morzu-czarnym,982310.html"/>
        <a href="https://www.tvn24.pl/wiadomosci-ze-swiata,2/die-welt-usa-i-ukraina-nie-przegraly-w-sprawie-nord-stream-2,982131.html"/>
        <a href="https://www.tvn24.pl/wiadomosci-ze-swiata,2/turcy-zlapali-syryjskich-zolnierzy-rozmawiaja-z-rosja-o-ich-przekazaniu,982024.html"/>
        <a href="https://www.tvn24.pl/wiadomosci-ze-swiata,2/trzy-sieci-kont-usuniete-facebook-laczy-je-z-kucharzem-putina,981729.html"/>
      </related>
    </article>
  </body>
</html>