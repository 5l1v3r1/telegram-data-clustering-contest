<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814086.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T11:54:00+00:00"/>
    <meta property="og:title" content="خبر خوب برای برخی مشمولان سربازی"/>
    <meta property="og:description" content="سردار موسی کمالی در گفت‌وگو با ایسنا، در این باره گفت: به دنبال اجرای سیاست‌های قرارگاه مهارت‌آموزی سربازان نیروهای مسلح که با هدف ارتقای مهارت‌های سربازان و بهینه‌سازی مدت خدمت سربازی در حال انجام است طی جلسه‌ای با حضور مسئولان قرارگاه مهارت‌آموزی و رئیس مرکز وکلای قوه قضاییه هماهنگ شد تا براساس تفاهم‌نامه مشترک امکان شرکت کارشناسان حقوقی، کارشناسان رسمی و مشاوران خانواده قبل از انجام خدمت سربازی در آزمون مرکز وکلای قوه قضاییه فراهم شود."/>
  </head>
  <body>
    <article>
      <h1>خبر خوب برای برخی مشمولان سربازی</h1>
      <address>
        <time datetime="2019-11-05T11:54:00+00:00">05 Nov 2019, 11:54</time>
      </address>
      <p>سخنگوی قرارگاه مرکزی مهارت‌آموزی سربازان نیروهای مسلح از فراهم شدن امکان شرکت در آزمون مرکز وکلای قوه قضاییه برای کارشناسان حقوقی، رسمی و مشاوران خانواده قبل از انجام خدمت سربازی خبر داد.</p>
      <p>سردار موسی کمالی در گفت‌وگو با ایسنا، در این باره گفت: به دنبال اجرای سیاست‌های قرارگاه مهارت‌آموزی سربازان نیروهای مسلح که با هدف ارتقای مهارت‌های سربازان و بهینه‌سازی مدت خدمت سربازی در حال انجام است طی جلسه‌ای با حضور مسئولان قرارگاه مهارت‌آموزی و رئیس مرکز وکلای قوه قضاییه هماهنگ شد تا براساس تفاهم‌نامه مشترک امکان شرکت کارشناسان حقوقی، کارشناسان رسمی و مشاوران خانواده قبل از انجام خدمت سربازی در آزمون مرکز وکلای قوه قضاییه فراهم شود.</p>
      <p>وی افزود: در همین راستا نیز افرادی که در این آزمون شرکت کرده و در آن پذیرفته شوند در صورتی که به سربازی اعزام شوند تا حد امکان در امور حقوقی، کارشناسی و مشاوره در نیروهای مسلح فعالیت خواهند کرد و پس از پایان سربازی نیز مدرک رسمی مربوط به این مهارت را اخذ می‌کنند.</p>
      <p>وی درباره زمان اجرای این طرح نیز گفت: در جلسه مقرر شد تا این مسئله به صورت همه جانبه بررسی شده و به زودی تفاهم‌نامه‌ای در این زمینه به امضای قرارگاه مرکزی مهارت‌آموزی سربازان نیروهای مسلح و مرکز وکلا، کارشناسان رسمی و مشاوران خانواده قوه قضاییه برسد که پس از امضای این تفاهم‌نامه این امر نیز اجرایی خواهد شد.</p>
    </article>
  </body>
</html>