<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-me-to-ellinoktito-tanker-elka-aristotle-sto-togko-xespa-o-pateras-toy-ellina-poy-apichthi-i-agonia-kai-ta-4-kayta-erotimata/"/>
    <meta property="og:site_name" content="europost.gr"/>
    <meta property="article:published_time" content="2019-11-05T11:00:39+00:00"/>
    <meta property="og:title" content="Θρίλερ με το Ελληνόκτητο τάνκερ Elka aristotle στο Τόγκο: Ξεσπά ο πατέρας του Έλληνα που απήχθη! Η αγωνία και τα 4 καυτά ερωτήματα!"/>
    <meta property="og:description" content="Ήταν περίπου 02:00 τα ξημερώματα της Δευτέρας, 04.11.2019, όταν πειρατές έβαλαν στο στόχαστρο το ελληνικό δεξαμενόπλοιο Elka aristotle, το ποίο βρισκόταν αγκυροβολημένο έξω από την πρωτεύουσα του Τόγκο. Μια υπόθεση που προκάλεσε συναγερμό στις ελληνικές Αρχές"/>
  </head>
  <body>
    <article>
      <h1>Θρίλερ με το Ελληνόκτητο τάνκερ Elka aristotle στο Τόγκο: Ξεσπά ο πατέρας του Έλληνα που απήχθη! Η αγωνία και τα 4 καυτά ερωτήματα!</h1>
      <address>
        <time datetime="2019-11-05T11:00:39+00:00">05 Nov 2019, 11:00</time>
      </address>
      <p>Ήταν περίπου 02:00 τα ξημερώματα της Δευτέρας, 04.11.2019, όταν πειρατές έβαλαν στο στόχαστρο το ελληνικό δεξαμενόπλοιο Elka aristotle, το ποίο βρισκόταν αγκυροβολημένο έξω από την πρωτεύουσα του Τόγκο.</p>
      <p>Μια υπόθεση που προκάλεσε συναγερμό στις ελληνικές Αρχές και “γέννησε” μια σειρά ερωτημάτων.</p>
      <p>Οι πειρατές πλησίασαν με ταχύπλοα το Elka aristotle και αντάλλαξαν πυροβολισμούς με την φρουρά του τάνκερ. Ένας φύλακας τραυματίστηκε, ενώ οι πειρατές κατάφεραν να μπουν στο πλοίο και να απαγάγουν τέσσερα μέλη του 24μελούς πληρώματος.</p>
      <p>Ένας εκ των απαχθέντων είναι 20χρονος Έλληνας, ενώ στα χέρια των πειρατών βρίσκονται ακόμη τρεις ναυτικοί, δύο Φιλιππινέζοι και ένας Γεωργιανός.</p>
      <p>Ο πατέρας του 20χρονου Έλληνα ναυτικού, ο οποίος έχει απαχθεί από τους δράστες, βρίσκεται σε κατάσταση σοκ. Μιλώντας στον τηλεοπτικό σταθμό «ΣΚΑΪ», μεταξύ άλλων, διερωτήθηκε πώς γίνεται να εισέβαλαν οι πειρατές και να άρπαξαν τον γιο του, ενώ στο πλοίο υπήρχαν φύλακες.</p>
      <p>«Πώς μπήκαν μέσα τη στιγμή που υπάρχουν φύλακες, και χτύπησαν λέει τους πρώτους και πήραν τα παιδιά. Δεν μπορώ να το καταλάβω αυτό» δήλωσε χαρακτηριστικά. Για να προσθέσει: «Μα έχει φύλακες μέσα. Πώς μπήκαν μέσα δυο η ώρα τη νύχτα και πήραν τα παιδιά. Δωμάτιο σε δωμάτιο».</p>
      <p>Τα τέσσερα καυτά ερωτήματα της υπόθεσης<br/>Όπως προαναφέραμε, τα ερωτήματα για το πώς φτάσαμε ως εδώ, είναι πολλά. Τέσσερα όμως είναι τα σημαντικότερα:</p>
      <p>– Γιατί η βάρδια ασφαλείας δεν είδε τη βάρκα πριν το ρεσάλτο;</p>
      <p>– Γιατί δεν ακινητοποιήθηκαν οι πειρατές όταν ανέβηκαν στο Elka aristotle;</p>
      <p>– Γιατί δεν χτύπησε ο συναγερμός;</p>
      <p>– Γιατί κατάφεραν να φτάσουν μέχρι τις καμπίνες;</p>
      <p>Θρίλερ… διαρκείας<br/>Κι αν τα ερωτήματα αυτά παραμένουν αναπάντητα, αυτό που προέχει αυτή την ώρα είναι το τι μέλλει γενέσθαι. Οι πληροφορίες που μετέδωσε ο ΣΚΑΪ δείχνουν πως οδεύουμε προς ένα θρίλερ διαρκείας, καθώς πηγές αναφέρουν πως σε αυτές τις περιπτώσεις περνούν συνήθως τουλάχιστον δύο με τρεις ημέρες μέχρι οι απαγωγείς να επικοινωνήσουν για πρώτη φορά με την πλοιοκτήτρια εταιρεία.</p>
      <p>Έμπειροι δικηγόροι -που δυστυχώς έχουν αναλάβει αρκετές τέτοιες υποθέσεις- αναφέρουν πως η πρώτη επαφή έρχεται μέχρι και τρεις ημέρες μετά από τέτοιου είδους περιστατικά.</p>
      <p>Αυτό σημαίνει βεβαίως πως η αγωνία των οικογενειών των απαχθέντων θα διαρκέσει για μέρες…</p>
      <p>Να σημειωθεί πως η συγκεκριμένη περιοχή, αυτή της δυτικής Αφρικής, θεωρείται από τους πλοιοκτήτες το πλέον επικίνδυνο κομμάτι για τυχόν περιστατικά πειρατείας…</p>
      <p>Δείτε το βίντεο</p>
      <figure>
        <iframe src="https://www.youtube.com/embed/AXUYXuMJtr4" width="696" height="392" data-service="Youtube" scrolling="no"/>
      </figure>
      <p>Η ανακοίνωση της πλοιοκτήτριας εταιρείας «European Navigation» για την τετραπλή απαγωγή στο Elka aristotle<br/>«Είμαστε στη δυσάρεστη θέση να επιβεβαιώσουμε, ότι συνέβη ένα περιστατικό που αφορά το “ELKA ARISTOTLE”, στο Τόγκο, στις 4 Νοεμβρίου 2019. Αυτό είχε ως αποτέλεσμα την απαγωγή 4 μελών του πληρώματος.</p>
      <p>Δεν μπορούμε να σχολιάσουμε λεπτομερώς, προς το παρόν. Μπορούμε να πούμε μόνο ότι η προστασία και η ασφάλεια των ανθρώπων μας, είναι ύψιστης σημασίας για εμάς και κάνουμε ό,τι μπορούμε για να διασφαλίσουμε την έγκαιρη και ασφαλή απελευθέρωσή τους. Το σκάφος και το υπόλοιπο πλήρωμα είναι ασφαλή.</p>
      <p>Ζητούμε από τα μέσα μαζικής ενημέρωσης να σέβονται τόσο τον ευαίσθητο χαρακτήρα της κατάστασης, όσο και την ιδιωτικότητα των οικογενειών των μελών του πληρώματος κατά τη δύσκολη αυτή περίοδο».</p>
      <p>Η ταυτότητα του πλοίου Elka aristotle<br/>Πρόκειται για πετρελαιοφόρο πλοίο που ναυπηγήθηκε το 2003, στο Σπλιτ της Κροατίας. Έχει ολική χωρητικότητα τους 55.096 τόνους (gross register tonnage = ο συνολικός εσωτερικός όγκος όλων των μόνιμα σκεπαστών και κλειστών χώρων του πλοίου που βρίσκονται είτε κάτω από το ανώτατο κατάστρωμα είτε πάνω από αυτό) και μέση ταχύτητα τους 5,1 κόμβους.</p>
      <p>Το σήμα κλήσης του, το οποίο έλαβε η πλοιοκτήτρια εταιρεία κατά την έκδοση της άδειας αλιείας είναι το SXGW, ενώ πλέει υπό ελληνική σημαία.</p>
      <p>Τι υποστηρίζει το υπουργείο Ναυτιλίας για το περιστατικό στο τάνκερ Elka aristotle<br/>«Πρώτες πρωινές ώρες σήμερα, το υπό Ελληνική σημαία δεξαμενόπλοιο “Έλκα Αριστοτέλης” νηολογίου Πειραιά 11217, το οποίο βρίσκονταν ελλιμενισμένο στο αγκυροβόλιο Lome Togo, στο Τόγκο της Δυτικής Αφρικής, δέχθηκε ένοπλη επίθεση με συνέπεια την απαγωγή τεσσάρων, εκ των 24 μελών του πληρώματος του. Ο ένας είναι Έλληνας υπήκοος, οι δύο υπήκοοι Φιλιππίνων και ένας υπήκοος Γεωργίας.</p>
      <p>Αμέσως μόλις έγινε γνωστό το περιστατικό το Αρχηγείο του Λιμενικού Σώματος ενημέρωσε τις αρμόδιες υπηρεσίες του Υπουργείου Εξωτερικών.</p>
      <p>Από την πρώτη στιγμή ενημερώθηκε ο Υπουργός Ναυτιλίας και Νησιωτικής Πολιτικής, κύριος Γιάννης Πλακιωτάκης, ο οποίος και έδωσε εντολή στις αρμόδιες Διευθύνσεις του ΥΝΑΝΠ να παρακολουθούν στενά το θέμα σε συνεργασία με το Υπουργείο Εξωτερικών και την διαχειρίστρια εταιρεία».</p>
      <h3>Σχετικά</h3>
    </article>
  </body>
</html>