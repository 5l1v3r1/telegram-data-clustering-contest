<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196303/brexit-vretania-salos-gia-tin-apokrypsi-ekthesis-poy-apokalyptei-rosika-paixnidia-kataskopon"/>
    <meta property="og:site_name" content="CNN.gr"/>
    <meta property="article:published_time" content="2019-11-05T11:10:31+00:00"/>
    <meta property="og:title" content="Brexit - Βρετανία: Σάλος με έκθεση που αποκαλύπτει ρωσικά «παιχνίδια κατασκόπων»"/>
    <meta property="og:description" content="Brexit - Βρετανία: Σάλος για την απόκρυψη έκθεσης που αποκαλύπτει ρωσικά «παιχνίδια κατασκόπων»"/>
  </head>
  <body>
    <article>
      <h1>Brexit - Βρετανία: Σάλος με έκθεση που αποκαλύπτει ρωσικά «παιχνίδια κατασκόπων»</h1>
      <h2>Σε δύσκολη θέση φαίνεται πως βρίσκεται η κυβέρνηση των Συντηρητικών του Μπόρις Τζόνσον στη Βρετανία, μετά και την απόφαση της Ντάουνινγκ Στριτ να αναβάλει τη δημοσίευση μιας έκθεσης που ετοίμασε η Κοινοβουλευτική Επιτροπή Πληροφοριών και Ασφαλείας και αφορά στην ανάμειξη της Μόσχας στα πολιτικά πράγματα της χώρας.</h2>
      <slideshow>
        <figure>
          <img src="https://www.cnn.gr/media/com_news/galleries/2019/09/16/17897/photos/full/Screenshot-2090.png"/>
          <figcaption>Banksy κατά Brexit στο Χίθροου - Πηγή: Instagram</figcaption>
        </figure>
        <figure>
          <img src="https://www.cnn.gr/media/com_news/galleries/2019/09/16/17897/photos/full/Screenshot-2092.png"/>
          <figcaption>Banksy κατά Brexit στο Χίθροου - Πηγή: Instagram</figcaption>
        </figure>
        <figure>
          <img src="https://www.cnn.gr/media/com_news/galleries/2019/09/16/17897/photos/full/Screenshot-2091.png"/>
          <figcaption>Banksy κατά Brexit στο Χίθροου - Πηγή: Instagram</figcaption>
        </figure>
      </slideshow>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 13:10 , 05 November 2019 - 14:08</p>
      <p>Σύμφωνα με τον βρετανικό Guardian, ο υπερυπουργός της βρετανικής κυβέρνησης, <b>Μάικλ Γκόουβ</b>, επιχείρησε να διασκεδάσει τις εντυπώσεις, υποστηρίζοντας πως «<b>η κυβέρνηση ακολουθεί τη συνήθη διαδικασία</b>».</p>
      <p>Η <b>νέα πολιτική ένταση</b> στη Βρετανία ξεκίνησε με αφορμή την ανακοίνωση που εξέδωσε τη Δευτέρα το πρωθυπουργικό γραφείο, αναφέροντας ότι <b>δεν θα επιτραπεί η δημοσίευση της 50σέλιδης έκθεσης</b> πριν από τις <b><a href="https://www.cnn.gr/eidhseis/tag/58408/proores-ekloges-vretania">πρόωρες εκλογές της 12ης Δεκεμβρίου</a></b>.</p>
      <p>Ερωτηθείς ο κ. Γκόουβ από δημοσιογράφους εάν η κυβέρνηση αποκρύπτει την έκθεση, απάντησε «<b>κατηγορηματικά όχι</b>» και επικαλέστηκε «<b>διαδικαστικά προσκόμματα</b>».</p>
      <h3>Αντιδράσεις από τη βρετανική αντιπολίτευση</h3>
      <p>Όπως ήταν αναμενόμενο, η απόφαση του <b>Μπόρις Τζόνσον</b> προκάλεσε την αντίδραση της Κοινοβουλευτικής Επιτροπής Πληροφοριών και Ασφαλείας, με τον επικεφαλής της, Ντόμινικ Γκριβ, να δηλώνει «κατάπληκτος» από την εξέλιξη αυτή.</p>
      <p>Τονίζοντας ότι δεν υπάρχει αποδεκτός λόγος για την καθυστέρηση της δημοσιοποίησης της έκθεσης ο Ντόμινικ Γκριβ είπε: «<b>Παραμένουμε πολύ απογοητευμένοι</b> από την άρνηση της κυβέρνησης να δημοσιεύσει την έκθεση και να παράσχει οποιαδήποτε εξήγηση για τους λόγους για τους οποίους αυτή δεν δημοσιεύεται.. Οι εξηγήσεις που παρουσιάζονται ότι οι χρονικές προθεσμίες είναι πολύ στενές είναι τελείως ανειλικρινείς και χονδροειδώς παραπλανητικές».</p>
      <p>Στον Τζόνσον έστρεψαν τα «πυρά» τους, εξάλλου, τόσο οι Εργατικοί του <b>Τζέρεμι Κόρμπιν</b> όσο και το <b>Εθνικό Κόμμα της Σκωτίας</b>, κατηγορώντας τον ότι αρνείται να παραδεχθεί τις διαστάσεις της ανάμειξης της Μόσχας στα βρετανικά πολιτικά πράγματα.</p>
      <h3>Ρωσικός «δάκτυλος» και στους Τόρις;</h3>
      <p>Σύμφωνα, πάντα, με τον Guardian, πέρα από τα στοιχεία που υπάρχουν για την ανάμειξη της<b> Ρωσίας</b> στη βρετανική πολιτική σκηνή – σε αυτά περιλαμβάνεται η ανάμειξη της Μόσχας και στην προεκλογική εκστρατεία στο δημοψήφισμα για το <a href="https://www.cnn.gr/eidhseis/tag/16274/brexit"><b>Brexit</b> </a>– υπάρχουν και νέα δεδομένα.</p>
      <p>Όπως αναφέρει η ίδια πηγή, υπάρχουν στοιχεία για<b> απόπειρες του Κρεμλίνου να διεισδύσει στο ίδιο το Συντηρητικό Κόμμα</b>, μέσω ενός ανώτατου Ρώσου διπλωμάτη που θεωρείται ύποπτος για κατασκοπεία και πέρασε πέντε χρόνια από την ζωή του στο Λονδίνο καλλιεργώντας σχέσεις με επιφανείς Τόρις, αλλά και με τον ίδιο τον Μπόρις Τζόνσον.</p>
      <p>Ο <b>Σεργκέι Ναλόμπιν</b>, «ο<b> καλός μας φίλος</b>», όπως τον είχε αποκαλέσει κάποτε ο Μπόρις Τζόνσον, κατοικεί σήμερα στην Μόσχα στο συγκρότημα διαμερισμάτων που ονομάζεται «το σπίτι του FSB», λόγω του μεγάλου αριθμού πρακτόρων των ρωσικών μυστικών υπηρεσιών που κατοικούν εκεί.</p>
      <p>Η έκθεση της κοινοβουλευτικής επιτροπής βασίζεται σε αναλύσεις των βρετανικών υπηρεσιών Πληροφοριών, καθώς και τρίτων ειδικών.</p>
      <p>Οι <b>βρετανικές υπηρεσίες Πληροφοριών</b> έχουν ήδη δώσει άδεια για την δημοσίευσή της.</p>
      <h3>Πολιτική ένταση λίγο πριν από τις εκλογές και το Brexit</h3>
      <p>Τα ανησυχητικά δεδομένα της έκθεσης δυναμιτίζουν το ήδη τεταμένο πολιτικό κλίμα στη Γηραιά Αλβιόνα, που έχει πλέον εισέλθει σε προεκλογική περίοδο, με φόντο τις <b>πρόωρες κάλπες στις 12 Δεκεμβρίου 2019</b> και την καταληκτική ημερομηνία που έχει θέσει η Ε.Ε. για το Brexit, στις <b>31 Ιανουαρίου 2020</b>.</p>
      <p>Από την πλευρά του, ο Μάικλ Γκόουβ, σε δηλώσεις του στο Radio 4 του BBC, δεσμεύτηκε πως η Βρετανία θα έχει κλείσει μια εμπορική συμφωνία έως τα τέλη του 2020 και ότι δεν θα επεκτείνει τη μεταβατική περίοδο μετά το Brexit, παρά την πρόσφατη αποτυχία του Μπόρις Τζόνσον να «κλειδώσει» την έξοδο της χώρας του από την Ε.Ε. στις 31 Οκτωβρίου.</p>
      <p>Τέλος, κατηγόρησε τον επικεφαλής των Εργατικών, <b>Τζέρεμι Κόρμπιν</b>, για διγλωσσία σε ό,τι αφορά το θέμα του Brexit, λέγοντας πως άλλα λέει εντός της χώρας του και άλλα συζητεί με συνομιλητές του στο εξωτερικό.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196326/salos-sti-vretania-ekleise-paidikos-stathmos-meta-apo-kataggelies-gia-sexoyaliki-parenoxlisi-paidion">Σάλος στη Βρετανία: Έκλεισε παιδικός σταθμός μετά από καταγγελίες για σεξουαλική παρενόχληση παιδιών</a>
        </li>
        <li>
          <a href="https://www.cnn.gr/news/politiki/story/196316/petsas-dieyrynetai-to-nomothetiko-plaisio-gia-tin-prostasia-tis-protis-katoikias">Πέτσας: Διευρύνεται το νομοθετικό πλαίσιο για την προστασία της πρώτης κατοικίας</a>
        </li>
        <li>
          <a href="https://www.cnn.gr/oikonomia/story/196312/ayxanontai-oi-katasxeseis-alla-ayxanontai-kai-ta-fesia-stin-eforia">Αυξάνονται οι κατασχέσεις, αλλά αυξάνονται και τα «φέσια» στην εφορία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/16274/brexit">BREXIT</a>
        </li>
        <li>
          <a href="https://www.cnn.gr/eidhseis/tag/743/vretania">ΒΡΕΤΑΝΙΑ</a>
        </li>
        <li>
          <a href="https://www.cnn.gr/eidhseis/tag/36/ekthesi">ΕΚΘΕΣΗ</a>
        </li>
        <li>
          <a href="https://www.cnn.gr/eidhseis/tag/20851/mporis-tzonson">ΜΠΟΡΙΣ ΤΖΟΝΣΟΝ</a>
        </li>
        <li>
          <a href="https://www.cnn.gr/eidhseis/tag/28001/synthrhtikoi">ΣΥΝΤΗΡΗΤΙΚΟΙ</a>
        </li>
        <li>
          <a href="https://www.cnn.gr/eidhseis/tag/40547/vretanoi-synthrhtikoi">ΒΡΕΤΑΝΟΙ ΣΥΝΤΗΡΗΤΙΚΟΙ</a>
        </li>
        <li>
          <a href="https://www.cnn.gr/eidhseis/tag/17614/eidhseis">ΕΙΔΗΣΕΙΣ</a>
        </li>
        <li>
          <a href="https://www.cnn.gr/eidhseis/tag/58408/proores-ekloges-vretania">ΠΡΟΩΡΕΣ ΕΚΛΟΓΕΣ ΒΡΕΤΑΝΙΑ</a>
        </li>
        <li>
          <a href="https://www.cnn.gr/eidhseis/tag/80/rosia">ΡΩΣΙΑ</a>
        </li>
        <li>
          <a href="https://www.cnn.gr/eidhseis/tag/9632/mosxa">ΜΟΣΧΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/05/196313/snapshot/74968023_543724413072345_5548633666625732608_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196307/snapshot/2742549.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/05/196328/snapshot/438578.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/04/196259/snapshot/2732587.jpg"/>
      </figure>
    </article>
  </body>
</html>