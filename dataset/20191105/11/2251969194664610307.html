<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/05/banca-macerata-rugby-le-gioie-arrivano-dalle-ragazze/1321229/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-05T11:37:46+00:00"/>
    <meta property="og:title" content="Banca Macerata Rugby, le gioie arrivano dalle ragazze"/>
    <meta property="og:description" content="PALLA OVALE - La Senior sfiora l'impresa a Fano, otto le &quot;Armadille&quot; impiegate nel quindici delle Belve Neroverdi che hanno travolto 90 a 10 il Cus Pisa"/>
  </head>
  <body>
    <article>
      <h1>Banca Macerata Rugby, le gioie arrivano dalle ragazze</h1>
      <h2>PALLA OVALE - La Senior sfiora l'impresa a Fano, otto le "Armadille" impiegate nel quindici delle Belve Neroverdi che hanno travolto 90 a 10 il Cus Pisa</h2>
      <address><time datetime="2019-11-05T11:37:46+00:00">05 Nov 2019, 11:37</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F05%2Fbanca-macerata-rugby-le-gioie-arrivano-dalle-ragazze%2F1321229%2F">Condividi12</a><a href="https://twitter.com/intent/tweet?text=Banca+Macerata+Rugby%2C++le+gioie+arrivano+dalle+ragazze&amp;url=https%3A%2F%2Fwww.cronachemaceratesi.it%2F2019%2F11%2F05%2Fbanca-macerata-rugby-le-gioie-arrivano-dalle-ragazze%2F1321229%2F">Tweet</a>Email12 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-2-650x433.jpg"/>
      </figure>
      <p> </p>
      <p>
        <b>Domenica dolceamara per il rugby maceratese, con la Senior maschile che sfiora l’impresa a Fano e le ragazze selezionate nelle Belve aquilane che battono nettamente il Cus Pisa.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-1-325x217.jpg"/>
      </figure>
      <p>A Fano i padroni di casa partono subito forte mettendo in difficoltà l’Arm con la mischia da cui nasce la prima meta. La Banca Macerata reagisce, pur sprecando molto negli ultimi metri avversari, e conclude in vantaggio il primo tempo 6-5 grazie a due calci di punizione di Estrada. Ancora Estrada in drop allunga a inizio secondo tempo per gli ospiti. Giunge però immediata la risposta del Fano con la meta del sorpasso. Macerata continua a sprecare e viene cinicamente punita dai padroni di casa con la terza marcatura. Reazione d’orgoglio dei gialloneri nel finale e meta di Leaua, che porta il risultato definitivo sul 19 a 16 per gli adriatici. L’Amatori torna a casa con un punto di bonus e la consapevolezza di un leggero miglioramento rispetto alle precedenti partite, come afferma il terza linea Pavoni: «La strada da seguire è quella giusta, anche se resta il rammarico per non aver concretizzato le occasioni avute: dobbiamo diventare più cinici in fase realizzativa, ma stiamo lavorando bene e presto i risultati arriveranno». <b>In mattinata a L’Aquila ben otto ragazze maceratesi sono state impiegate nel quindici delle Belve Neroverdi che hanno travolto 90 a 10 il Cus Pisa, grazie a un gioco veloce alla mano e una mischia dominante, con ben due mete messe a segno dall’ “Armadilla” Mogetta.</b></p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/banca-macerata-rugby-3-650x433.jpg"/>
      </figure>
    </article>
  </body>
</html>