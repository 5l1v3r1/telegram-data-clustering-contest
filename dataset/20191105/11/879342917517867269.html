<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/05/novyna/ekonomika/naftohaz-rozmistyv-yevrobondy-500-mln.-dol"/>
    <meta property="og:site_name" content="Слово і Діло"/>
    <meta property="article:published_time" content="2019-11-05T11:56:15+00:00"/>
    <meta property="og:title" content="«Нафтогаз» розмістив євробонди на 500 млн доларів"/>
    <meta property="og:description" content="НАК «Нафтогаз України» розмістила 7-річні єврооблігації на суму 500 млн дол. під 7,625 відсотка річних."/>
  </head>
  <body>
    <article>
      <h1>«Нафтогаз» розмістив євробонди на 500 млн доларів</h1>
      <address>
        <time datetime="2019-11-05T11:56:15+00:00">05 Nov 2019, 11:56</time>
      </address>
      <p>
        <b>НАК «Нафтогаз України» розмістила 7-річні єврооблігації на суму 500 млн доларів під 7,625% річних.</b>
      </p>
      <p>Про це повідомляє пресслужба компанії.</p>
      <p>«<i>Вчора, 4 листопада, було визначено ціну 7-річних єврооблігацій НАК «Нафтогаз України» на загальну суму 500 млн дол. США на рівні 7,625% річних</i>», - вказали у НАК.</p>
      <p>Як зазначили у компанії, їм вдалося отримати найнижчу ставку щодо суверену серед усіх розміщень українських державних компаній цього року. «<i>Відсоткова ставка лише на 127 базисних пунктів перевищує поточні котирування суверенного боргу України з аналогічним терміном погашення</i>», - пояснили у «Нафтогазі».</p>
      <p>«<i>Компанія виплачуватиме відсотки двічі на рік, у травні та листопаді. Випуск є пріоритетним незабезпеченим боргом, не має державних гарантій і регулюється у відповідності до вимог 144A/Reg S. Fitch Ratings присвоїв «Нафтогазу довгостроковий кредитний рейтинг B з позитивним прогнозом, що відповідає суверенному рейтингу України. Єврооблігації випускає Kondor Finance plc з єдиною метою надання позики для «Нафтогазу» на 500 млн дол. США</i>», - заявили у компанії.</p>
      <p>Також вказано, що піковий попит на єврооблігації «Нафтогазу» перевищив пропозицію у 2,9 рази. Покупцями стали інституційні інвестори з США, Великої Британії та інших країн Євросоюзу, а також с Азії та Південної Америки.</p>
      <p>«<i>Ми позитивно вражені високим інтересом інвесторів до цінних паперів «Нафтогазу». Це є черговим підтвердженням того, що зусилля з реформування компанії та ринку газу не були марними. Завдяки ним компанія знижує вартість свого кредитного портфелю, що дозволить нам ефективно конкурувати на українському ринку</i>», - зазначив голова правління «Нафтогазу» Андрій Коболєв.</p>
      <p>«<i>Компанія очікує, що залучені кошти надійдуть 8 листопада після завершення стандартних юридичних процедур</i>», - додали у НАК.</p>
      <p>Як повідомляється, організатором випуску виступив Citi. Юридичний супровід угоди здійснювали компанії Freshfields Bruckhaus Deringer, AEQUO, White &amp; Case, Avellum, Linklaters та Allen&amp;Overy.</p>
      <p>У компанії нагадали, що в липні 2019 року «Нафтогаз розмістив два випуски єврооблігацій: на суму 500 млн євро з погашенням у 2024 році та на суму 335 млн дол. з погашенням у 2022 році.</p>
      <p>Нагадаємо, <a href="https://www.slovoidilo.ua/2019/11/03/novyna/finansy/naftohaz-podav-stokholmskoho-arbitrazhu-cherhovyj-pozov-proty-hazpromu">«Нафтогаз» подав до Стокгольмського арбітражу черговий позов проти «Газпрому».</a></p>
      <p>Як відомо, <a href="https://www.slovoidilo.ua/2019/11/04/novyna/ekonomika/naftohaz-rozyasnyv-sut-novoho-pozovu-hazpromu">«Нафтогаз» в нових позовних вимогах</a> до російського «Газпрому» попросив Стокгольмський арбітраж зобов'язати відповідача виплатити $ 11,8 млрд як компенсацію за відмову переглянути транзитний тариф.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/04/novyna/ekonomika/naftohaz-rozyasnyv-sut-novoho-pozovu-hazpromu"/>
        <a href="https://www.slovoidilo.ua/2019/11/04/novyna/ekonomika/naftohaz-nazvav-novu-sumu-borhu-hazpromu"/>
        <a href="https://www.slovoidilo.ua/2019/11/03/novyna/finansy/naftohaz-podav-stokholmskoho-arbitrazhu-cherhovyj-pozov-proty-hazpromu"/>
        <a href="https://www.slovoidilo.ua/2019/10/19/novyna/ekonomika/naftohaz-pidvyshhyt-czinu-haz-promyslovosti"/>
        <a href="https://www.slovoidilo.ua/2019/10/18/novyna/ekonomika/naftohazi-nazvaly-sposib-znyzyty-czinu-rosijskoho-hazu"/>
      </related>
    </article>
  </body>
</html>