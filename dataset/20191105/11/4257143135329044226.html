<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bunugyek/2019/11/05/altatot-kaptak-a-randevun-a-ferfiak-eletveszelyes-allapotba-kerultek-tole"/>
    <meta property="og:site_name" content="infostart"/>
    <meta property="article:published_time" content="2019-11-05T11:53:00+00:00"/>
    <meta property="og:title" content="Altatót kaptak a randevún a férfiak, életveszélyes állapotba kerültek tőle"/>
    <meta property="og:description" content="Társkereső oldalon és szórakozóhelyeken pécézte ki és csípte fel áldozatait egy nő."/>
  </head>
  <body>
    <article>
      <h1>Altatót kaptak a randevún a férfiak, életveszélyes állapotba kerültek tőle</h1>
      <address><time datetime="2019-11-05T11:53:00+00:00">05 Nov 2019, 11:53</time> by <a rel="author">Infostart</a></address>
      <h3>Társkereső oldalon és szórakozóhelyeken pécézte ki és csípte fel áldozatait egy nő.</h3>
      <p>A Pest Megyei Főügyészség életveszélyt okozó testi sértés bűntette miatt emelt vádat azzal a nővel szemben, aki elbódította, majd kifosztotta a társkereső oldalakon megismert partnereit.</p>
      <p>A bűnügy vádlottja, egy fiatal nő különböző internetes társkereső oldalakon regisztrált, egy nem őt ábrázoló fényképpel, Krisztina álnéven.</p>
      <h4>Először randioldalakon vadászott</h4>
      <p>2018. szeptember elején kapcsolatba lépett egy férfival, a bűnügy egyik sértettjével. Leveleztek, telefonszámot cseréltek, majd a margitszigeti szökőkútnál találkozót beszéltek meg. A nő a találkozóra magával vitt egy műanyag flakont, amelyben altatóból és nyugatókból kevert oldat volt. Ezt átadta a férfinak és arra kérte, hogy az italt egyszerre hajtsa fel. A sértett kiitta az italt, majd rövid beszélgetés után elveszítette az eszméletét.</p>
      <p>A nő ekkor átkutatta a férfi ruháját, és a zsebéből egy mobiltelefont, a nyakából pedig egy nyakláncot elvett, majda mintegy 150.000 forint értékű dolgokkal eltűnt.</p>
      <p>A sértett csak másnap reggel tért magához a margitszigeti padon. Orvoshoz került.</p>
      <p>A nő másnap egy másik, hasonló módon megismert férfi lakásába jutott be. Ott altatóból és nyugatókból kevert koktélt itatott a sértettel, aki az ital elfogyasztása után rövid időn belül elvesztette az eszméletét. A vádlotta lakásbóltöbb mint 500.000 forint értékű ékszert vitt magával.</p>
      <p>A sértettet rosszulléte miatt kórházba kellett szállítani.</p>
      <blockquote>A két férfi a szervezetébe jutott toxikus mennyiségű nyugtató miatt életveszélyes állapotba került.</blockquote>
      <h4>Ezután jött a szórakozóhely</h4>
      <p>A vádlott 2018 szeptemberében egy budapesti szórakozóhelyen ismerte meg a következő sértettet. Felmentek a férfi lakására, ott a nő vele is megitatta az altatót, nyugtatót tartalmazó italát. Miután a sértett öntudatlan állapotba került, a vádlott a férfi telefonját, készpénzét és bankkártyájának adatait vitte magával. A bankkártyával 4 millió forint értékben próbálkozott internetes vásárlásokkal, ebből 100.000 forint összegű vásárlás volt sikeres.</p>
      <blockquote>A Budaörsi Rendőrkapitányság nyomozói a nőt 2018. október 3-án ezen a budapesti szórakozóhelyen fogták el.</blockquote>
      <p>A gyanúsított táskájában gyógyszereket és feloldott gyógyszerrel teli üveget találtak. A Pest Megyei Főügyészség életveszélyt okozó testi sértés bűntettével vádolja a nőt, aki letartóztatásban várja a tárgyalást.</p>
      <p>
        <i>Nyitókép: Pixabay</i>
      </p>
    </article>
  </body>
</html>