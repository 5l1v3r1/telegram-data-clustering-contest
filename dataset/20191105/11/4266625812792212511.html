<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/zagybel_39_lyudey_u_konteyneri_vantazhivky_vse_shcho_vidomo_pro_tragediyu_v_1683869"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T11:30:00+00:00"/>
    <meta property="og:title" content="Загибель 39 людей у контейнері вантажівки: Все, що відомо про трагедію в британському Ессексі"/>
    <meta property="og:description" content="Наприкінці жовтня в одному з міст Великої Британії у вантажівці знайшли тіла загиблих мігрантів. Поліції розглядає інцидент як контрабанду. Дійсно, для деяких мігрантів подорож в іншу країну – дорога в один кінець. Такий випадок трапився з людьми, які намагалися дістатися Великої Британії в надії на краще життя."/>
  </head>
  <body>
    <article>
      <h1>Загибель 39 людей у контейнері вантажівки: Все, що відомо про трагедію в британському Ессексі</h1>
      <address>
        <time datetime="2019-11-05T11:30:00+00:00">05 Nov 2019, 11:30</time>
      </address>
      <p>
        <b>Наприкінці жовтня в одному з міст Великої Британії у вантажівці знайшли тіла загиблих мігрантів. Поліції розглядає інцидент як контрабанду. Дійсно, для деяких мігрантів подорож в іншу країну – дорога в один кінець. Такий випадок трапився з людьми, які намагалися дістатися Великої Британії в надії на краще життя.</b>
      </p>
      <p>Розповідаємо детальніше все, що відомо про загибель 39 мігрантів.</p>
      <p>
        <b>Страшна знахідка в причепі-рефрижираторі</b>
      </p>
      <p>В індустріальному парку Ессекс, Велика Британія, 23 жовтня знайшли <a href="https://zik.ua/news/2019/10/23/u_brytanii_politsiya_vyyavyla_u_konteyneri_vantazhivky_39_lyudskyh_til_1674503">39 людських тіл у контейнері вантажівки</a>. Повідомляли, що серед них був один підліток, проте пізніше цю інформацію спростували. Влада країни висунула припущення, що вантажівка прибула у Велику Британію з Болгарії, пише <a href="https://edition.cnn.com/2019/10/23/uk/essex-truck-lorry-container-bodies-intl-gbr/index.html">CNN</a>.</p>
      <p>Після знахідки поліція заарештувала 25-річного водія вантажівки, який родом з Північної Ірландії, за підозрою у вбивстві.</p>
      <p>Міністр внутрішніх справ Великої Британії Пріті Патель заявила, що вона "шокована і засмучена" цим фактом.</p>
      <p>В поліції зазначили, що найголовнішим завданням було визначити ким були жертви та звідки вони.</p>
      <p>Влада Великої Британії припустилася версії, що інцидент пов'язаний з торгівлею людьми. Проте поліція не підтвердила це припущення. Прем’єр-міністр Великої Британії Борис Джонсон призвав, щоб злочинці та "всі такі торгівці людьми" були "вистежені та передані суду".</p>
      <figure>
        <img src="https://zik.ua/gallery/photo/1/5/1547_1471948894.jpg"/>
        <figcaption>У вантажівці знайшли 39 тіл. Фото: PA MEDIA</figcaption>
      </figure>
      <p>Пізніше в поліції повідомили, що <a href="https://zik.ua/news/2019/10/24/vyyavleni_39_lyudskyh_til_u_brytanii_buly_gromadyanamy_kytayu_1675341">загиблі були ймовірно громадянами Китаю</a>.</p>
      <p>Згідно з повідомленням, вантажівка в'їхала у Велику Британію з Зебрюгге, Бельгія, через англійський порт Пурфлит, повідомляє <a href="https://www.bbc.com/news/uk-england-essex-50162617">BBC</a>.</p>
      <p>Представник компанії Global Trailer Rentals Ltd (GTR) підтвердив, що рефрижератор, в якому були знайдені загиблі, належить їй. Компанія знаходиться в Дубліні, але має філіали в округах Лаут та Монахан. Трейлер був орендований 15 жовтня в Монахані, пише <a href="https://www.rte.ie/news/world/2019/1024/1085287-migrant-deaths/">RTЄ</a>. Компанія наддала інформацію про орендаря та зазначила, що всі їхні трейлери оснащені GPS-трекерами. В GTR пообіцяли передати поліції дані із своєї системи стеження.</p>
      <p>Повідомляється, що температура в контейнері була -25 градусів. Протягом подорожі у мігрантів був тільки один туалет – всередині контейнера. Людям не вистачало повітря.</p>
      <p>Потім з’явилась інформація, що всі <a href="https://zik.ua/news/2019/11/02/znaydeni_u_brytanii_39_til_u_vantazhnomu_konteyneri_buly_vietnamtsyamy__1682123">загиблі мігранти були громадянами В’єтнаму</a>. "Ми переконалися в тому, що всі загиблі були громадянами В’єтнаму. Поліція підтримує контакти з в’єтнамським урядом. Ми також зв’язалися з деякими британськими та в’єтнамськими сім’ями і вважаємо, що знайшли родичів деяких загиблих", – цитує британського поліцейського, який відповідає за встановлення осіб загиблих, Тіма Сміта "<a href="http://russian.news.cn/2019-11/02/c_138522762.htm">Сіньхуа</a>".</p>
      <p>У поліції також додали, що продовжують розслідування і наразі не можуть оприлюднити відомості про осіб загиблих.</p>
      <p>
        <b>Розслідування трагедії</b>
      </p>
      <p>У ході з’ясування обставин трагедії та віднайдення винних було заарештовано декілька осіб в Ірландії, Великій Британії та В’єтнамі.</p>
      <p>У першу чергу затримали водія вантажівки 25-річного Моріса Робінсона з Північної Ірландії. Йому було пред'явлено звинувачення у 39 вбивствах, організації торгівлі людьми, сприянню незаконній імміграції та відмиванню грошей, пише видання "<a href="https://news.sky.com/story/three-people-released-on-bail-over-essex-lorry-deaths-11846618?fbclid=IwAR0ovgHvbXKpb6n10Jq9edAk9426N9oH18LJeMKhJ9MNVGaF6L-y8M1qiJM">SkyNews</a>".</p>
      <p>У Великій Британії <a href="https://zik.ua/news/2019/10/27/zagybli_u_vantazhivtsi_u_brytanii_troh_pidozryuvanyh_zvilnyly_pid_zastavu_1677481">допитали трьох підозрюваних</a> у справі про 39 загиблих у вантажівці в графстві Ессекс, після чого їх звільнили під заставу.</p>
      <p>38-річного чоловіка та 38-річну жінку з Воррінгтона затримали в Чеширі в п'ятницю, тоді як 46-річного чоловіка з Північної Ірландії затримали в аеропорту Станстед пізніше того ж дня. Всі троє були допитані за підозрою у вчиненні злочину та торгівлі людьми.</p>
      <p>Зазначається, що чоловіка і жінку (подружжя Томаса і Джоанни Махер, - ред.) із Воррінгтона звільнили під заставу до 11 листопада, тоді як чоловіка з Північної Ірландії – до 13 листопада.</p>
      <p>В столиці Ірландії Дубліні <a href="https://zik.ua/news/2019/11/01/zagybli_u_vantazhivtsi_v_irlandii_zatrymaly_shche_odnogo_pidozryuvanogo_1681743">правоохоронці затримали</a> ще одного підозрюваного у цій справі. Затриманий Імон Харрісон постав перед судом після затримання за європейським ордером на арешт.</p>
      <p>Крім того, в рамках розслідування поліція Ессекса розшукує двох братів - 40-річного Ронана Хьюза і 34-річного Крістофера Хьюза з Північної Ірландії. Їх підозрюють у ненавмисному вбивстві і торгівлі людьми.</p>
      <p>Також поліція В'єтнаму <a href="https://zik.ua/news/2019/11/01/u_vietnami_zatrymaly_dvoh_pidozryuvanyh_u_spravi_shchodo_zagybeli_migrantiv_u_1681937">арештувала двох осіб</a>, яких підозрюють у ймовірній причетності до смерті 39 мігрантів у вантажівці. Пізніше було <a href="https://zik.ua/news/2019/11/04/u_vietnami_zaareshtuvaly_visim_osib_prychetnyh_do_zagybeli_lyudey_u_vantazhivtsi_1683029">затримано ще вісім осіб</a>.</p>
      <p>За повідомленням <a href="https://www.reuters.com/article/us-britain-bodies-vietnam-idUSKBN1XE0LJ?utm_campaign=trueAnthem:+Trending+Content&amp;utm_content=5dbfdd008021ed0001331cf4&amp;utm_medium=trueAnthem&amp;utm_source=twitter">Rеuters</a>, залежно від того, що вдасться дізнатися від затриманих, поліція розпочне активне розслідування щодо боротьби та викорінення кіл, що незаконно перевозять людей до Британії.</p>
      <p>За словами поліції, наразі основним завданням є зосередитися на боротьбі із наслідками інциденту та допомогти сім'ям загиблих отримати тіла. Правоохоронці розглядають трагедію як випадок контрабанди, а не торгівлі людьми.</p>
      <p>Напередодні делегація в'єтнамських дипломатів та поліції виїхала до Британії, для спільної роботи з британськими колегами.</p>
      <p>
        <b>Ким були загиблі</b>
      </p>
      <p>Більшість жертв були родом із північно-центральних провінцій В'єтнаму, де погані перспективи роботи, контрабандні угрупування та екологічні катастрофи сприяють хвилі міграції.</p>
      <p>І хоча в поліції Британії повідомили, що процес ідентифікації загиблих буде тривалим, деякі в’єтнамські сім’ї вже повідомили, що можливо їх рідні є серед загиблих.</p>
      <p>Родини ймовірних жертв повідомили, що вантажівка, в який знайшли тіла 39-х загиблих, була частиною колони з трьох, пише "<a href="https://news.sky.com/story/container-deaths-families-say-three-lorries-were-travelling-to-uk-11845644">SkyNews</a>". Вони переконані, що у Велику Британію везли понад 100 мігрантів.</p>
      <p>Припускають, що дві вантажівки прибули в точку призначення, а третю затримали у невідомому місці. Можливі місця призначення двох інших контейнерів невідомі.<br/>Деякі родини у В’єтнамі повідомили, що спілкувалися з рідними, які вирушили закордон, останнього разу 21 чи 22 жовтня.</p>
      <p>Приміром батьки Тра Май розповіли, що заплатили контрабандистам за "безпечний шлях" для своєї доньки закордон. "Ми намагалися її відмовити, адже це складна подорож для неї, як для дівчини. Проте вона сказала, якщо не поїде, то сім’я залишиться в скрутному становищі через борги", - цитує батька ймовірної жертви "<a href="https://news.sky.com/story/essex-lorry-deaths-the-people-feared-to-be-among-the-victims-11846020">SkyNews</a>".</p>
      <figure>
        <img src="https://zik.ua/gallery/photo/2/3/2365_471825239.jpg"/>
        <figcaption>Тра Май, ймовірна жертва трагедії. Фото BBC</figcaption>
      </figure>
      <p>Остання звістка від дівчини прийшла ввечері 22 жовтня. "Пробачте мама і тато. Маршрут закордон не вдався. Мама. Я дуже люблю тебе і тата. Я помираю, тому що не можу дихати. Я із Кан Лок Ха Тінь В’єтнам. Мама. Мені дуже шкода", - написала дівчина.</p>
      <p>Повідомляється, що ще одна можлива жертва 19-річна Анна Буй Тхі Нхунг заплатила контрабандистам близько 8000 фунтів стерлінгів, щоб дістатися Великої Британії. Проте 21 жовтня повідомила своїй подрузі на Facebook, що її подорож була "поганою". "Майже весна", додала вона в’єтнамський термін, який описує закінчення подорожі. За декілька днів до цього вона завантажила свої фото із Брюсселя, як згадку "про такий хороший день".</p>
      <figure>
        <img src="https://zik.ua/gallery/photo/1/5/1547_575449330.jpg"/>
        <figcaption>19-річна Анна Буй Тхі Нхунг, заплатила контрабандистам, щоб дістатися Великої Британії. Фото BBC</figcaption>
      </figure>
      <p>Для в'єтнамських мігрантів Великої Британії, мабуть, є найпопулярнішим місцем у Європі, пише <a href="https://www.bbc.com/news/uk-50194118">BBC</a>. Вони знають, що приїхавши в країну, зможуть знайти роботу та допомагати матеріально сім’ям у В’єтнамі.</p>
      <p>Є також широка мережа в'єтнамських людей, які вже знаходяться в Великобританії і можуть допомогти новачкам з житлом і роботою. Після прибуття до країни високий попит на низькокваліфіковану робочу силу у в'єтнамських ресторанах, манікюрних салонах і незаконної індустрії канабісу.</p>
      <related>
        <h4>читайте також</h4>
        <a href="https://zik.ua/news/2019/11/05/palata_gromad_velykobrytanii_obrala_goyla_novym_spikerom_1683735"/>
        <a href="https://zik.ua/news/2019/11/04/v_ofisi_premiera_brytanii_zablokuvaly_publikatsiyu_zvitu_pro_vplyv_rf_1683509"/>
        <a href="https://zik.ua/news/2019/11/04/u_gretsii_vykryly_vantazhivku_z_80_migrantamy_1683403"/>
        <a href="https://zik.ua/news/2019/10/25/u_brytanii_zaareshtuvaly_dvoh_pidozryuvanyh_u_spravi_smerti_39_migrantiv_u_1676491"/>
      </related>
    </article>
  </body>
</html>