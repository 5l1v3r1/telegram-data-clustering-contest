<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/core-i9-9900ks-garantiti-fino-a-52-ghz-su-tutti-i-core-da-silicon-lottery/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-05T11:38:00+00:00"/>
    <meta property="og:title" content="Core i9-9900KS garantiti fino a 5,2 GHz su tutti i core da Silicon Lottery"/>
    <meta property="og:description" content="Silicon Lottery mette in vendita Core i9-9900KS garantiti per funzionare fino a 5,2 GHz su tutti i core. L'azienda condivide anche le proprie statistiche di overclock."/>
  </head>
  <body>
    <article>
      <h1>Core i9-9900KS garantiti fino a 5,2 GHz su tutti i core da Silicon Lottery</h1>
      <address><time datetime="2019-11-05T11:38:00+00:00">05 Nov 2019, 11:38</time> by <a rel="author">Jacopo Ferrante</a></address>
      <p>Silicon Lottery ha iniziato a <b>vendere processori Intel Core i9-9900KS Special Edition pre-selezionati</b> sul proprio negozio online.</p>
      <p>Come noto, il <a href="http://www.tomshw.it/hardware/intel-core-i9-9900ks-special-edition-dal-30-ottobre-ecco-il-prezzo/">Core i9-9900KS</a> <b>rappresenta già un Core i9-9900K selezionato</b> in fabbrica da Intel (per questo è in grado di sostenere 5 GHz su 8 core), quindi un’ulteriore selezione (binning) da parte di Silicon Lottery garantisce agli appassionati di OC di avere accesso solamente a processori di alto livello.</p>
      <figure>
        <img src="https://www.tomshw.it/images/images/2019/11/silicon-lottery-i9-9900ks-no-copertina-60418.jpg"/>
      </figure>
      <p>L’azienda ha anche rilasciato le sue statistiche di overclock dei questo chip a 8 core in edizione speciale. Attualmente Silicon Lottery commercializza <b>tre versioni differenti</b>: la prima raggiunge i 5 GHz in Turbo Boost all-core, come pubblicizzato da Intel, con una tensione di 1,250 V e viene venduta a 599,99 dollari.</p>
      <p>La seconda arriva a 5,1 GHz su otto core con una vCore di 1,287 V e costa 749,99 dollari. La terza versione, andata subito esaurita, può operare a 5,2 GHz su tutti i core con una vCore di 1,332 V a un prezzo di 1.199,99 dollari. Silicon Lottery usa un offset AVX di 2 e valori LLC (Load-Line Calibration) di default durante il test e la certificazione dei propri prodotti.</p>
      <p>Silicon Lottery dichiara che tutte le CPU Core i9-9900KS testate hanno raggiunto i 5 GHz a 1,25 V. Solo il 31% dei chip è riuscito a raggiungere 5,1 GHz a 1,287 V. Infine, <b>solo il 3% dei campioni ha raggiunto 5,2 GHz a 1,325 V.</b></p>
      <p>L’azienda ha enfatizzato tuttavia che sebbene i sample a 5,1 GHz non siano riusciti a lavorare stabilmente a 5,2 GHz a 1,325 V, è comunque possibile raggiungere quella frequenza alzando ulteriormente la tensione. Silicon Lottery<b> ha tuttavia scelto di non andare oltre 1,325 V per problemi di natura termica.</b></p>
      <table bordered="">
        <tr>
          <th colspan="3" align="center">Statistiche di OC del Core i9-9900KS (Silicon Lottery)</th>
        </tr>
        <tr>
          <th align="center">Frequenza</th>
          <th align="center">Tensione</th>
          <th align="center">% di successo</th>
        </tr>
        <tr>
          <td align="center">5 GHz</td>
          <td align="center">1,25 V</td>
          <td align="center">100%</td>
        </tr>
        <tr>
          <td align="center">5,1 GHz</td>
          <td align="center">1,287 V</td>
          <td align="center">31%</td>
        </tr>
        <tr>
          <td align="center">5,2 GHz</td>
          <td align="center">1,325 V</td>
          <td align="center">3%</td>
        </tr>
      </table>
      <p>Ruolo cruciale nell’estrarre le massime prestazioni dal Core i9-9900KS lo gioca il comparto di alimentazione della scheda madre. Silicon Lottery consiglia schede madre di fascia alta come l’Asus ROG Maximus XI Apex (<a href="https://toms.it/cPpI1">Amazon</a>) o la Gigabyte Z390 Aorus Xtreme (<a href="https://toms.it/Uh9lA">Amazon</a>), che consentono di “spremere” ulteriori 100 MHz alla stessa tensione o impostare un offset AVX inferiore rispetto alle schede madre di fascia bassa.</p>
      <p>Come prevedibile, Silicon Lottery afferma che i suoi prodotti godono di una garanzia limitata ad un anno che copre una sola sostituzione. L’azienda offre anche un servizio di <a href="http://www.tomshw.it/hardware/delidding-come-farlo-vantaggi-svantaggi/">delidding</a> per 49,99 dollari se si desidera avere temperature più basse.</p>
    </article>
  </body>
</html>