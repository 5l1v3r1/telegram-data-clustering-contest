<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/economia/CaixaBank-Barcelona-oficina-mes-gran-Europa_0_2339166114.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T22:25:05+00:00"/>
    <meta property="og:title" content="CaixaBank obre a Barcelona l’oficina més gran d’Europa"/>
    <meta property="og:description" content="L'entitat obrirà a la plaça Francesc Macià una oficina de 3.000 metres quadrats"/>
  </head>
  <body>
    <article>
      <h1>CaixaBank obre a Barcelona l’oficina més gran d’Europa</h1>
      <h2>L'entitat obrirà a la plaça Francesc Macià una oficina de 3.000 metres quadrats</h2>
      <address>
        <time datetime="2019-11-05T22:25:05+00:00">05 Nov 2019, 22:25</time>
      </address>
      <p>“Aquest ha de ser un espai rendible”. Així de clar va ser dilluns el director general de CaixaBank, Juan Antonio Alcaraz, al valorar les expectatives de la macrooficina que l’entitat va presentar a la plaça Francesc Macià de Barcelona. Són 3.000 metres quadrats (la més gran d’Europa, segons l’entitat) en un espai que tindrà 80 treballadors i que comportarà la supressió de set oficines en un radi de 500 metres.</p>
      <p>“Això no és una oficina, és la culminació d’una transformació”, va explicar el directiu de la primera entitat catalana. Segons Alcaraz, la megaoficina és la sublimació de les <i>stores</i>, oficines més grans amb un disseny més semblant a una botiga d’Apple que a una sucursal bancària tradicional. D’aquestes <i>stores</i>, CaixaBank en té prop de 400; de superoficines com la que ahir es presentava només una, a València, on l’entitat té la seu social.</p>
      <p>Alcaraz no va dissimular el seu entusiasme amb aquest nou concepte. “És un espai on el client ha de tenir experiències, on ha de ser protagonista”, va dir. “Ha de venir perquè a l’oficina hi passen coses”, afegia, en referència al restaurant que hi haurà i a l’espai de conferències que inclou el nou local, llogat a la família Grífols i situat a l’edifici que és propietat de la gestora Squircle Capital i on hi ha la promoció de pisos més exclusius de Barcelona.</p>
      <p>La fe que va demostrar Alcaraz en aquest model té una explicació: segons dades de l’entitat, la rendibilitat per treballador de les oficines <i>store</i> augmenta un 21% respecte a les tradicionals. Part del secret són uns horaris diferents: no tanquen fins a les 18.00 hores, el mateix horari que tindrà la megaoficina de Francesc Macià.</p>
      <h3>Una inversió rècord</h3>
      <p>Alcaraz va evitar revelar quina inversió ha suposat la nova oficina, que s’ha retardat per problemes de permisos. Sí que va admetre que és “la més alta de totes”. També va apuntar que si surt prou rendible s’exportarà a altres ciutats espanyoles. Al marge de les reformes i de la inversió tecnològica, CaixaBank haurà de pagar un lloguer important. Segons dades del sector, les oficines tenen a Barcelona un preu d’entre 16 i 29 euros el metre quadrat, amb la qual cosa el lloguer estaria entre els 48.000 i els 87.000 euros al mes.</p>
    </article>
  </body>
</html>