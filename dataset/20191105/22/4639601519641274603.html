<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/sports/moni-proti-i-liverpoul-gkela-gia-ti-napoli/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T22:30:18+00:00"/>
    <meta property="og:title" content="Μόνη πρώτη η Λίβερπουλ, γκέλα για τη Νάπολι"/>
    <meta property="og:description" content="Ο Χάαλαντ έφτασε τα 7 γκολ στο φετινό Τσάμπιονς Λιγκ, και η Λίβερπουλ προσπέρασε μέσω… Σάλτσμπουργκ τη Νάπολι στον Ε΄όμιλο"/>
  </head>
  <body>
    <article>
      <h1>Μόνη πρώτη η Λίβερπουλ, γκέλα για τη Νάπολι</h1>
      <h2>Ο Χάαλαντ έφτασε τα 7 γκολ στο φετινό Τσάμπιονς Λιγκ, και η Λίβερπουλ προσπέρασε μέσω… Σάλτσμπουργκ τη Νάπολι στον Ε΄όμιλο</h2>
      <address><time datetime="2019-11-05T22:30:18+00:00">05 Nov 2019, 22:30</time> by <a rel="author">ΤοΒΗΜΑ Team</a></address>
      <p>Την Κυριακή έχει ντέρμπι. Και τι ντέρμπι. Αυτό που όπως φαίνεται θα είναι το… μισό πρωτάθλημα της φετινής Πρέμιερ Λιγκ.</p>
      <p>Η Λίβερπουλ υποδέχεται την Σίτι με το πλεονέκτημα του +6 έπειτα από 11 αγωνιστικές και όπως είναι λογικό ο Γιούργκεν Κλοπ και οι ποδοσφαιριστές του είναι «αφιερωμένοι» στην αντίστροφη μέτρηση. Γιατί αν γίνει +9, είναι πλεονέκτημα σοβαρό. Όχι μη αναστρέψιμο. Αλλά πολύ μεγάλο.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Τέλος πάντων όπως καταλαβαίνει ο καθένας αυτές οι «συνθήκες» έκαναν το αποψινό Τσάμπιονς Λιγκ ματς με την Γκενκ κάτι σαν… τυπική διαδικασία. Απλά οι βαθμοί της νίκης. Αυτός ήταν ο στόχος για την κάτοχο του Τσάμπιονς Λιγκ.</p>
      <p>Που όπως αποδείχθηκε μπόρεσε να κάνει τη δουλειά χωρίς να φορτσάρει. Η 2-1 νίκη επί των Βέλγων τους ανέβασε στους 9β, και η ισοπαλία στην Ιταλία ανάμεσα σε Νάπολι και Σάλτσμπουργκ (1-1) τους επέτρεψε να προσπεράσουν. Σ</p>
      <p>Στην κορυφή πλέον η ομάδα του Κλοπ, που την επόμενη αγωνιστική υποδέχεται την Νάπολι για να καθαρίσει και την πρόκριση αλλά και την πρωτιά.</p>
      <p>Άρα όλα καλά. Και η κατάσταση ελεγχόμενη. Βουρ λοιπόν για το ντέρμπι της Κυριακής.</p>
      <p>Πως κύλησε η νύχτα στο Άνφιλντ; Ο Τζίνι Βαϊνάλντουμ με κοντινή προβολή άνοιξε από νωρίς το σκορ (14’), όμως το γκολ αυτό κοίμισε τους κόκκινους που έπαιξαν με την φωτιά και το πλήρωσαν. Μία καρφωτή κεφαλιά του Σαματά έφερε το 1-1 λίγο πριν το τέλος του ημίχρονου (41’), με το γκολ αυτό να ξυπνάει την ομάδα του Κλοπ.</p>
      <p>Ορίγκι και Αλεξάντερ Άρνολντ είχαν άμεσα τις πρώτες προειδοποιητικές ευκαιρίες, με το 2-1 να έρχεται στο 53ο λεπτό με διαγώνιο σουτ του Όξλεϊντ-Τσάμπερλεϊν. Η Λίβερπουλ σήκωσε και πάλι το πόδι από το γκάζι και έπαιξε εκ νέου με την φωτιά.</p>
      <p>Η Γκενκ πίεσε στο τέλος, είχε δύο σημαντικές στιγμές για την ισοφάριση, όμως το τελικό 2-1 έφερε την ομάδα του Μέρσεϊσαϊντ μόνη στην κορυφή.</p>
      <p>Και αυτό γιατί η Νάπολι την πάτησε με την Σάλτσμπουργκ (1-1). Ο Χάαλαντ «χτύπησε» για μια ακόμη φορά στο φετινό Τσάμπιονς Λιγκ (το έβδομο φετινό του γκολ στην διοργάνωση) ανοίγοντας το σκορ για τους Αυστριακούς. Και οι Ιταλοί το μόνο που κατάφεραν ήταν να ισοφαρίσουν με τον Λοσάνο (43΄).</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
    </article>
  </body>
</html>