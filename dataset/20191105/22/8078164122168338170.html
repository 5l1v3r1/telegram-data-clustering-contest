<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/moda/news/19_novembre_06/richard-gere-nuovo-papa-70-anni-moglie-alejandra-incinta-secondo-figlio-9-mesi-alexander-0cde5d86-0086-11ea-a290-4a5ad16f521f.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Richard Gere di nuovo papà a 70 anni: la moglie Alejandra incinta del secondo figlio (9 mesi dopo Alexander)"/>
    <meta property="og:description" content="Secondo la rivista spagnola Hola!, molto vicina alla coppia, il bambino arriverà la prossima primavera  "/>
  </head>
  <body>
    <article>
      <h1>Richard Gere di nuovo papà a 70 anni: la moglie Alejandra incinta del secondo figlio (9 mesi dopo Alexander)</h1>
      <h2>Secondo la rivista spagnola Hola!, molto vicina alla coppia, il bambino arriverà la prossima primavera  </h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Simona Marchetti</a></address>
      <p>Altra cicogna in arrivo per Richard Gere e la terza moglie, Alejandra Silva, che a febbraio di quest'anno hanno già accolto in famiglia il piccolo Alexander. <a href="https://www.hola.com/actualidad/20191104153134/richard-alejandra-gere-esperan-segundo-hijo/">Come infatti scrive Hola!</a>, il 70enne attore e la pubblicitaria galiziana sono in attesa del secondo figlio, che arriverà la prossima primavera, e anche se per ora non ci sono state conferme (ma neppure smentite) all'indiscrezione, il fatto che a rivelarla sia stata proprio la rivista spagnola (da sempre molto vicina alla coppia, al punto da avere pubblicato per prima la notizia della nascita del primogenito e le foto del matrimonio, celebrato nel 2018) lascia supporre che sia tutto vero.</p>
      <p>E chissà che anche stavolta l'attore e la 36enne Alejandra non decidano di fare come in occasione della prima gravidanza, quando affidarono la lieta novella a un post <a href="https://www.instagram.com/alejandragere/">sull'Instagram di lei</a>, accompagnato da una foto del Dalai Lama che benediceva il pancione della donna. Sia per Gere che per la moglie si tratta del terzo figlio: oltre ad Alexander, nella famiglia allargata della coppia ci sono infatti il 19enne Homer James (nato dal secondo matrimonio di Gere con Carey Lowell) e Albert (il bimbo di sei anni che Alejandra ha avuto dall'ex marito Govind Friedland): che sia la volta buona di una femmina?</p>
    </article>
  </body>
</html>