<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814201.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T22:56:00+00:00"/>
    <meta property="og:title" content="آمریکا: بدون تحریم نمی‌توان ایران را پای میز مذاکره آورد"/>
    <meta property="og:description" content="به گزارش فارس، «برایان هوک»، نماینده ویژه دولت آمریکا در امور ایران امروز سه‌شنبه در توجیه سیاست‌های واشنگتن علیه ایران مدعی شده بدون تحریم‌ها نمی‌توان ایران را پای میز مذاکره آورد. "/>
  </head>
  <body>
    <article>
      <h1>آمریکا: بدون تحریم نمی‌توان ایران را پای میز مذاکره آورد</h1>
      <address>
        <time datetime="2019-11-05T22:56:00+00:00">05 Nov 2019, 22:56</time>
      </address>
      <p>نماینده ویژه دولت آمریکا در امور ایران در مصاحبه‌ای روز سه‌شنبه مدعی شده بدون اعمال تحریم علیه ایران نمی‌توان این کشور را پای میز مذاکره آورد.</p>
      <p>به گزارش فارس، «برایان هوک»، نماینده ویژه دولت آمریکا در امور ایران امروز سه‌شنبه در توجیه سیاست‌های واشنگتن علیه ایران مدعی شده بدون تحریم‌ها نمی‌توان ایران را پای میز مذاکره آورد. </p>
      <p>هوک در مصاحبه‌ای اختصاصی با پایگاه «پلاتز» گفت: «اطمینان زیادی داریم که راهبردی صحیح برای محروم کردن رژیم از درآمدهای مورد نیازش برای رفتار مانند یک تئوکراسی انقلابی توسعه‌طلب در پیش گرفته‌ایم»</p>
      <p>وی در ادامه گفت: «اما این را هم می‌دانیم که لازم است ما این معماری تحریم‌ها را ایجاد کنیم تا آنها را برای بازگشتن به میز مذاکره مجاب کرده و تحت فشار قرار دهیم. بدون در پیش گرفتن این سیاست، این موارد، هر دو غیرممکن هستند.»</p>
      <p>واشنگتن بعد از خروج از برجام در راستای سیاستی موسوم به «فشار حداکثری» به اقداماتی تحریک‌آمیز مانند قرار دادن نام سپاه پاسداران انقلاب اسلامی در فهرست سازمان‌های اصطلاحاً تروریستی، اعزم یک ناوگروه، چند بمب‌افکن بی‌-۵۲ و چند جنگنده اف-۲۲ به منطقه و تحریم وزیر خارجه ایران روی آورده است. </p>
      <p>دولت آمریکا در تازه‌ترین اقدام تحریک‌آمیز دوشنبه اعلام کرد نام ۹ فرد از مقام‌های ارشد ایران و یک نهاد را به فهرست تحریمی این کشور علیه ایران اضافه کرده است. </p>
      <p>برایان هوک در مصاحبه روز سه‌شنبه گفته دولت این کشور به دنبال کاستن از تحریم‌های اعمال‌شده علیه صادرات نفت خام ایران، در ازای دریافت امتیاز از چین نیست. </p>
      <p>وی گفت: «ایالات متحده قصد ندارد تا زمان دستیابی به توافقی نهایی با ایران که در آن به مجموعه تهدیدهای آنها علیه صلح و امنیت پرداخته شود تحریم‌ها علیه ایران را کاهش دهد.»</p>
      <p>هوک در ادامه گفته فهرست مطالبات ۱۲ گانه «مایک پامپئو»، وزیر خارجه آمریکا از ایران که ماه مه ۲۰۱۸ (اردیبهشت‌ماه سال گذشته) مطرح شد به همان اندازه سال گذشته معتبر هستند. </p>
      <p>برایان هوک مدعی شد که از زمان اعمال تحریم‌های نفتی علیه ایران در یک سال پیش و پایان صدور معافیت‌های تحریمی برای خریداران نفت ایران، سوریه به تنها خریدار نفت خام ایران تبدیل شده است. </p>
      <p> آمریکا چند هفته پیش یک شرکت نفتی چین را به دلیل عدم قطع مبادلات نفتی با ایران تحت تحریم قرار داد. </p>
      <p>هوک گفت: «در مورد چین، آنها الان می‌دانند که ما هر فعالیت قابل تحریم به خصوص واردات غیرقانونی نفت خام از ایران را تحریم خواهیم کرد. درباره سوریه ما هر کاری که بتوانیم برای مختل کردن و جلوگیری کردن از انتقال نفت می‌گیریم.»</p>
      <p>نماینده ویژه دولت آمریکا در امور ایران گفت که ترامپ عجله‌ای برای اتمام تحریم‌ها علیه ایران ندارد. وی همچنین مدعی شد: «ما فکر می‌کنیم که فشار ما از مقاومت آنها بیشتر است.»</p>
      <p>برایان هوک مدعی شد دولت آمریکا به درستی پیش‌بینی کرده که در سال ۲۰۱۹ عرضه نفت خام از تقاضای آن پیشی گرفته و از تأثیر خروج نفت خام ایران روی بازار نفت کم خواهد شد. </p>
      <p>او گفت: «ما این را به درستی پیش‌بینی کردیم.  ما امنیت ملی و اهداف اقتصادی خودمان را کاملاً به دقت و با موفقیت موازنه کردیم. از اینکه توانستیم صادرات نفت ایران را دچار فروپاشی کنیم و بازاری با ثبات با عرضه مکفی نفت داریم خرسندیم.»</p>
      <p>برایان هوک علاوه بر این گزارش‌ها درباره برنامه‌های کشورهای اروپایی برای مبادله با ایران با ارز یورو به جای دلار را کم‌اهمیت جلوه داد. او گفت: «نقش آمریکا در اقتصاد دنیا باعث می‌شود انجام مبادلات مهم در خارج از دامنه تحریم‌های ما بسیار دشوار باشد.»</p>
    </article>
  </body>
</html>