<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/coppe/champions/notizie/lokomotiv-mosca-juventus-1-2-pagelle-higuain-sacrificio-douglas-costa-irresistibile-681e0dd0-00d2-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Lokomotiv Mosca-Juventus 1-2, pagelle: Higuain di sacrificio, Douglas Costa irresistibile"/>
    <meta property="og:description" content="Era dal 2008 che la Signora non si qualificava con due partite ancora da giocare. Lo spettacolo ancora non c’è, ma il laboratorio Sarri è in piena attività e produce risultati"/>
  </head>
  <body>
    <article>
      <h1><a href="https://www.corriere.it/sport/calcio/coppe/champions/notizie/lokomotiv-mosca-juventus-1-2-douglas-costa-extremis-ottavi-centrati-053711c2-00c7-11ea-90df-c7bf97da0906.shtml">Lokomotiv Mosca-Juventus 1-2,</a> pagelle: Higuain di sacrificio, Douglas Costa irresistibile</h1>
      <h2>Era dal 2008 che la Signora non si qualificava con due partite ancora da giocare. Lo spettacolo ancora non c’è, ma il laboratorio Sarri è in piena attività e produce risultati</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Paolo Tomaselli, inviato a Mosca</a></address>
      <p>Queste le pagelle della Juventus <a href="https://www.corriere.it/sport/calcio/coppe/champions/notizie/lokomotiv-mosca-juventus-1-2-douglas-costa-extremis-ottavi-centrati-053711c2-00c7-11ea-90df-c7bf97da0906.shtml">dopo la vittoria per 2-1 a Mosca contro la Lokomotiv che ha sancito la promozione agli ottavi di Champions League </a>con due giornate di anticipo:<br/><b>Szczesny: 6 </b><b><br/></b>Non riesce a deviare la palla che sbatte sul palo e torna buona per il gol di Miranchuk. Decisive invece due coperture in uscita nel finale. <br/><b>Danilo: 5,5 </b><b><br/></b>Il duello con Joao Mario finisce in parità, ma Rybus è molto meglio di Idowu che ha giocato all’andata e gli impedisce di mettere il naso in zona cross. <br/><b>Bonucci: 5,5 </b><b><br/></b>Prendere le misure a Miranchuk che non sta mai fermo è dura, però lui sembra aver lasciato a casa il metro. Rischia pure il rosso con una tacchettata al polpaccio di Eder. Ritrova lucidità salvando sulla linea una botta di Joao Mario. <br/><b>Rugani: 5 </b><b><br/></b>Condivide gli stessi problemi di Bonucci. Sempre incerto. <br/><b>Alex Sandro: 6 </b><b><br/></b>Parecchio schiacciato da Zhemaletdinov, però lo chiude molto bene in area al momento del dunque. <br/><b>Khedira: 6 </b><b><br/></b>Gioca praticamente da fermo, ma la palla che manda al tiro Higuain nel primo tempo è uno dei pochi gesti tecnici da ricordare prima del 2-1. <br/><b>Pjanic: 5,5 </b><b><br/></b>Primo tempo da impostore, con almeno tre palloni incandescenti persi malamente. Nel finale getta la maschera e somiglia di più all’originale. <br/><b>Rabiot: 5 </b><b><br/></b>Quasi svogliato nell’accompagnare l’azione, anche il pressing è a basso ritmo. <br/><b>Ramsey: 6,5 </b><b><br/></b>Sorride «colpevole» per il tocco sulla linea che mette di malumore Ronaldo. Al di là dell’episodio, si muove con intelligenza e passo sulla trequarti. Che diventi la prima scelta nel ruolo, però è da vedere. <br/><b>Ronaldo: 6 </b><b><br/></b>Per le statistiche, non rompe la maledizione delle punizioni con la Juve senza gol (salgono a 32) e non riesce nemmeno a segnare alla squadra numero 34 in Champions, perché Guilherme si riscatta. Esce stizzito, ma qualche volta toccherà pure a lui. O no? <br/><b>Higuain: 7 </b><b><br/></b>Il tacco con cui restituisce la palla a Douglas lanciato in gol vale tutto il sacrificio fatto nei 93’ precedenti. <br/><b>Bentancur: 6 </b><b><br/></b>Da mezzala ci mette il fisico, ma anche la testa. <br/><b>Douglas Costa: 7,5</b><b><br/></b>Esterno del tridente o trequartista, l’importante è ricordare a tutti che lui ha queste giocate, irresistibili, per spaccare le partite.<br/><b>Sarri: 6,5 </b><b><br/></b>Era dal 2008 che la Juve non si qualificava con due partite ancora da giocare. Lo spettacolo ancora non si vede, ma il laboratorio è in piena attività e produce risultati.</p>
    </article>
  </body>
</html>