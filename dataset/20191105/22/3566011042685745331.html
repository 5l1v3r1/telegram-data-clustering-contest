<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545235.html/%DA%A9%D9%85%D8%A7%D9%84%D9%88%D9%86%D8%AF%DB%8C--%D8%A7%D9%86%D8%AA%D9%82%D8%A7%D9%84-%D9%85%D9%88%D8%A7%D8%AF-%D9%87%D8%B3%D8%AA%D9%87-%D8%A7%DB%8C-%D8%A8%D9%87-%D9%81%D8%B1%D8%AF%D9%88-%D8%A7%D8%B2-%D9%81%D8%B1%D8%AF%D8%A7-%D8%A2%D8%BA%D8%A7%D8%B2-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T22:36:00+00:00"/>
    <meta property="og:title" content="کمالوندی: انتقال مواد هسته‌ای به فردو از فردا آغاز می‌شود"/>
    <meta property="og:description" content="سخنگوی سازمان انرژی اتمی کشورمان اعلام کرد کار انتقال مواد هسته‌ای به تأسیسات فردو از روز چهارشنبه ۱۵ آبان آغاز خواهد شد."/>
  </head>
  <body>
    <article>
      <h1>کمالوندی: انتقال مواد هسته‌ای به فردو از فردا آغاز می‌شود</h1>
      <address>
        <time datetime="2019-11-05T22:36:00+00:00">05 Nov 2019, 22:36</time>
      </address>
      <p>سخنگوی سازمان انرژی اتمی کشورمان اعلام کرد کار انتقال مواد هسته‌ای به تأسیسات فردو از روز چهارشنبه ۱۵ آبان آغاز خواهد شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «بهروز کمالوندی» سخنگوی سازمان انرژی اتمی جمهوری اسلامی ایران روز سه‌شنبه اعلام کرد کار انتقال مواد هسته‌ای به تأسیسات فردو از روز چهارشنبه آغاز خواهد شد.</p>
      <p>کمالوندی در مصاحبه با خبرنگار صدا و سیما اعلام کرد: کار با اشاره به دستور رئیس جمهور در خصوص آغاز غنی سازی در مجتمع غنی سازی شهید علیمحمدی در فردو در گفتگو با خبرنگار خبرگزاری صدا و سیما افزود: رئیس جمهور که ریاست شورای عالی امنیت ملی را به عهده دارد امروز این دستور را اعلام کرد و آقای صالحی رئیس سازمان انرژی اتمی نیز این دستور را به زیر مجموعه اعلام کرد تا اقداماتی که باید صورت پذیرد، انجام شود.</p>
      <p>وی افزود: پایان مهلت گام سوم تا ساعت 24 روز چهارشنبه است و از ساعت 12 شب فردا، ما عملا وارد گام چهارم خواهیم شد که گام چهارم همانطور که اشاره شد فعال کردن فردو است.</p>
      <p>کمالوندی گفت: به عبارت دیگر فردو بر اساس برجام تا به حال قرار بود که مواد هسته‌ای نداشته باشد، ولی در حال انتقال مواد هسته‌ای به فردو هستیم و این مورد امروز به آژانس اعلام شده است و فردا انتقال انجام می‌شود.</p>
      <p>وی افزود: فردا در موعد مقرر (پس از 12 شب)، مواد به ماشین‌هایی که تا به حال به صورت تحت خلاء می‌چرخیدند، تزریق می‌شود.</p>
      <p>سخنگوی سازمان انرژی اتمی تاکید کرد: این تحول بزرگی است، زیرا قرار نبود فردو فعال شود، ولی در این گام این اتفاق افتاده است و شنبه آینده با حضور خبرنگاران توضیحات مفصل ارائه خواهد شد.</p>
      <p>کمالوندی درخصوص ذخایر اورانیوم افزود: حدود 500 کیلو گرم تا به حال ذخایر داریم و روزانه حدود 5 کیلو و 200 گرم افزوده می‌شود و با به کار افتادن ماشین‌های فردو، ظرفیت افزایش خواهد یافت و آمارمان به حدود 6 کیلو در روز می‌رسد که نزدیک به رقمی خواهد بود که قبل از برجام تولید می‌کردیم.</p>
      <p>انتهای پیام/</p>
    </article>
  </body>
</html>