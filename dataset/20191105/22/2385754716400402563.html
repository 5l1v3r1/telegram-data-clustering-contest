<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595927/sontlant-i-stratiotiki-voitheia-stin-oukrania-syndeotan-me-ypothesi-mpainten"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T22:57:00+00:00"/>
    <meta property="og:title" content="Σόντλαντ: Η στρατιωτική βοήθεια στην Ουκρανία συνδεόταν με υπόθεση Μπάιντεν"/>
    <meta property="og:description" content="Ο πρεσβευτής των ΗΠΑ στην Ευρωπαϊκή Ένωση, Γκόρντον Σόντλαντ, παραδέχτηκε ότι είχε συνδέσει την εκταμίευση της στρατιωτικής βοήθειας προς την Ουκρανία με..."/>
  </head>
  <body>
    <article>
      <h1>Σόντλαντ: Η στρατιωτική βοήθεια στην Ουκρανία συνδεόταν με υπόθεση Μπάιντεν</h1>
      <address><time datetime="2019-11-05T22:57:00+00:00">05 Nov 2019, 22:57</time> by <a rel="author">SigmaLive</a></address>
      <p><b>Ο πρεσβευτής των ΗΠΑ στην Ευρωπαϊκή Ένωση, Γκόρντον Σόντλαντ, παραδέχτηκε ότι είχε συνδέσει την εκταμίευση της στρατιωτικής βοήθειας προς την Ουκρανία με την έναρξη έρευνας εκ μέρους του Κιέβου σε βάρος του πολιτικού αντιπάλου του Ντόναλντ Τραμπ, του Τζο Μπάιντεν.<br/></b> <br/>Καταθέτοντας στις Επιτροπές της Βουλής των Αντιπροσώπων που διενεργούν έρευνα σε βάρος του Τραμπ, ο Σόντλαντ (στενός σύμμαχος του Ρεπουμπλικανού προέδρου και χορηγός του), είπε ότι είχε εξηγήσει σε έναν σύμβουλο του Ουκρανού προέδρου Βολοντίμιρ Ζελένσκι ότι η στρατιωτική βοήθεια «αναμφίβολα» δεν θα αποδεσμευόταν εάν το Κίεβο δεν ανακοίνωνε δημοσίως ότι επρόκειτο να ερευνήσει τις δραστηριότητες της οικογένειας Μπάιντεν στην χώρα.<br/> <br/>Σύμφωνα με ένα απόσπασμα της συμπληρωματικής κατάθεσης που έδωσε στις Επιτροπές την Δευτέρα ο Σόντλαντ, στις αρχές Σεπτεμβρίου «ελλείψει αξιόπιστης εξήγησης για την αναστολή της βοήθειας, υπέθεσα ότι η αναστολή αυτή συνδεόταν με την προτεινόμενη ανακοίνωση καταπολέμησης της διαφθοράς», στην οποία θα αναφερόταν η εταιρεία Burisma, ο εργοδότης του Χάντερ Μπάιντεν.<br/> <br/>Η έρευνα της Βουλής των Αντιπροσώπων επικεντρώνεται στο τηλεφώνημα μεταξύ του Ρεπουμπλικανού προέδρου Ντόναλντ Τραμπ και του Ουκρανού ομολόγου του, του Βολοντίμιρ Ζελένσκι, στις 25 Ιουλίου. Ο Τραμπ ζήτησε από τον Ζελένσκι να ξεκινήσει το Κίεβο εισαγγελική έρευνα σε βάρος του πρώην αντιπροέδρου των ΗΠΑ, του Δημοκρατικού Τζο Μπάιντεν και του γιου του, Χάντερ. Ο τελευταίος ήταν στο διοικητικό συμβούλιο της ουκρανικής εταιρείας φυσικού αερίου Burisma, για την οποία διεξαγόταν έρευνα για διαφθορά στην Ουκρανία.<br/> <br/>Ο Τραμπ «πάγωσε» σχεδόν 400 εκατομμύρια δολάρια στρατιωτικής βοήθειας προς την Ουκρανία λίγο πριν γίνει αυτό το τηλεφώνημα. Οι Δημοκρατικοί τον κατηγορούν για κακοδιαχείριση των χρημάτων των φορολογούμενων, που προορίζονταν για έναν ευάλωτο σύμμαχο των ΗΠΑ, προκειμένου να αποκομίσει προσωπικό όφελος.<br/> <br/>Στην αρχική κατάθεσή του, στις 17 Οκτωβρίου, ο Σόντλαντ είχε αρνηθεί ότι γνώριζε ότι υπήρχε οποιαδήποτε σχέση μεταξύ της εκταμίευσης της βοήθειας και της έρευνας των Ουκρανών σε βάρος των Μπάιντεν.<br/> <br/>Οι Δημοκρατικοί έδωσαν επίσης στην δημοσιότητα την κατάθεση του Κερ Βόλκερ, του πρώην ειδικού απεσταλμένου του Τραμπ για την Ουκρανία. Άλλοι μάρτυρες έχουν καταθέσει ότι ο Βόλκερ, ο Σόντλαντ και ο υπουργός Ενέργειας Ρικ Πέρι ήταν γνωστοί με το προσωνύμιο «Τρεις Αμίγκος» και ήταν οι αρμόδιοι για τον ανεπίσημο δίαυλο επικοινωνίας του Τραμπ με τους Ουκρανούς κυβερνητικούς αξιωματούχους.<br/> <br/>Ο Βόλκερ παραιτήθηκε από την θέση του ειδικού απεσταλμένου τον Σεπτέμβριο. Στις 3 Οκτωβρίου κατέθεσε επί οκτώ ώρες, κεκλεισμένων των θυρών, στις τρεις Επιτροπές.<br/> <br/>Ο Πέρι, που είναι πρώην κυβερνήτης του Τέξας, έχει ανακοινώσει ότι θα αποχωρήσει από το υπουργείο Ενέργειας την 1η Δεκεμβρίου. Μέχρι στιγμής, έχει αρνηθεί να καταθέσει.<br/> <br/>Πηγή: ΑΠΕ-ΜΠΕ </p>
    </article>
  </body>
</html>