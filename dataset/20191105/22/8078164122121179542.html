<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_06/paralimpiadi-martina-caironi-positiva-doping-fu-portabandiera-rio-2016-39bacc74-00a2-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Paralimpiadi, Martina Caironi positiva al doping: la portabandiera inguaiata da una crema da banco"/>
    <meta property="og:description" content="La velocista azzurra, oro nei 100 metri a Londra 2012, fallisce un test a sorpresa per un metabolita di steroide anabolizzante."/>
  </head>
  <body>
    <article>
      <h1>Paralimpiadi, Martina Caironi positiva al doping: la portabandiera inguaiata da una crema da banco</h1>
      <h2>La velocista, 3 ori tra Londra e Rio, fallisce un test a sorpresa per il Clostebol, principio attivo di una crema cicatrizzante (è amputata) che ha già fatto «cadere» 40 italiani</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Marco Bonarrigo</a></address>
      <p>Incredibile ma (purtroppo) vero: il Clostebol ha fatto un’altra vittima in Italia e - questa volta – una vittima illustre. Martina Caironi – tre ori paralimpici nei 100 metri e nel salto in lungo tra Londra e Rio de Janeiro, cinque mondiali – positiva a uno steroide anabolizzante in un controllo a sorpresa, il Clostebol appunto, sotto forma di metabolita. L’atleta è stata sospesa in via cautelare, il controllo è del 17 ottobre 2019 a Bologna</p>
      <p><b>E qual è il lato incredibile della vicenda? Che Caironi è l’ennesima «vittima» </b><b><b>di questa sostanza che è contenuta in un solo prodotto farmaceutico in commercio, il </b></b>Trofodermin, banale (ma pericolosissima, per un atleta) crema cicatrizzante da banco usata per curare abrasioni, ulcere e piaghe. Impossibile ovviamente assumerla per via orale, difficile pensare di utilizzarla per doparsi considerato che l’effetto sulla prestazione è minimo.</p>
      <p><b>Eppure il Trofodermin tecnicamente è doping</b>: il Clostebol acetato contenuto nella crema passa facilissimamente in circolo e viene rilevato ai controlli anche in minime quantità. Il farmaco ha il bollino rosso Doping sulla confezione e riporta chiaramente nel bugiardino la scritta: «Per chi svolge attività sportiva l’uso del farmaco senza necessità terapeutica costituisce doping e può determinare comunque positività ai test antidoping».</p>
      <p><b>Avvertenze inutili. In Italia negli ultimi dieci anni ci sono stati oltre 40 casi di positività</b>, tra questi quello del <a href="https://www.corriere.it/sport/17_settembre_23/benevento-torna-doping-serie-a-lucioni-positivo-rischia-4-anni-26876566-9fcb-11e7-b69e-b086f39fca24.shtml">capitano del Benevento Calcio Fabio Lucioni</a> a cui venne comminata una delle sconfitte più lievi legate a questo farmaco: un anno di sospensione. Molto peggio andò al ciclista Stefano Agostini (18 mesi) e a<a href="https://www.corriere.it/sport/16_ottobre_13/sci-fondo-fuoriclasse-norvegese-johaug-positiva-doping-85cb2c9e-9151-11e6-ac33-c191fa0a3477.shtml">lla fuoriclasse dello sci nordico Therese Johaug, che rimediò un anno e mezzo</a>.</p>
      <p><b>Possibile (lo sostiene anche l’atleta) che Martina Caironi</b> (amputata transfemorale alla gamba sinistra) abbia usato la crema per curare o gestire la cicatrice nella parte della gamba a contatto con la protesi, soggetta a forti sollecitazioni: è il vero punto debole della protesica. Resta il fatto che l’utilizzo di un prodotto del genere senza autorizzazione terapeutica o senza aver cercato alternative non vietate viene comunque soggetto a squalifica.</p>
      <p><b>«Conosco la sostanza contenuta nella crema cicatrizzante che ho assunto - ha spiegato mercoledì sera alle agenzie di stampa </b>-, l’ho acquistata a gennaio dopo tre mesi di sofferenza per un’ulcera all’apice del moncone. Si tratta di una ferita aperta che nessuno farmaco è riuscito a richiudere». L’atleta assicura anche di avere indicato di averla assunta prima del controllo: «E invece mi ritrovo a dover saltare un Mondiale in un anno fondamentale senza ancora aver provato una definitiva cura per la mia ulcera».</p>
    </article>
  </body>
</html>