<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_06/guerra-dell-ultimo-casello-sull-a1-cartello-piacenza-nord-diventa-basso-lodigiano-perdiamo-turisti-846d29dc-0062-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="A1, guerra all’ultimo casello, il cartello Piacenza Nord diventa Basso Lodigiano: «Così perdiamo turisti»"/>
    <meta property="og:description" content="La città emiliana contro il cambio di nome dei cartelli sull’autostrada: disorienta i turisti"/>
  </head>
  <body>
    <article>
      <h1>A1, guerra all’ultimo casello, il cartello Piacenza Nord diventa Basso Lodigiano: «Così perdiamo turisti»</h1>
      <h2>La città emiliana contro il cambio di nome dei cartelli sull’autostrada: disorienta i turisti</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Francesco Gastaldi</a></address>
      <p>Fino a ieri c’era solo il Po a dividere il Lodigiano da Piacenza. Da oggi c’è anche l’autostrada Milano-Napoli e in particolare l’ultimo casello in territorio lombardo, a Guardamiglio sulla sponda lodigiana e a poco più di un chilometro da quella emiliana. La frattura si è consumata nel consiglio comunale di lunedì sera a Piacenza proprio sulla questione del casello autostradale contestato: per sessant’anni si è chiamato «Piacenza Nord» e solo da nove mesi è stato rinominato Basso Lodigiano da Autostrade per l’Italia grazie all’iniziativa di tredici sindaci e di un parlamentare della Lega, Guido Guidesi.</p>
      <slideshow>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery%20-%20Trattate/cartello_ori_crop_MASTER__noscale__MGTHUMB-INTERNA.jpg"/>
          <figcaption>A1, da «Piacenza Nord» a «Basso Lodigiano»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/piacenza_MGTHUMB-INTERNA.jpg"/>
          <figcaption>A1, da «Piacenza Nord» a «Basso Lodigiano»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/laura%20gozzini_MGTHUMB-INTERNA.jpg"/>
          <figcaption>A1, da «Piacenza Nord» a «Basso Lodigiano»</figcaption>
        </figure>
        <figure>
          <img src="https://images2-milano.corriereobjects.it/methode_image/2019/11/06/Milano/Foto%20Gallery/cart_MGTHUMB-INTERNA.jpg"/>
          <figcaption>A1, da «Piacenza Nord» a «Basso Lodigiano»</figcaption>
        </figure>
        <figcaption>A1, da «Piacenza Nord» a «Basso Lodigiano»</figcaption>
      </slideshow>
      <p><b>Ai piacentini, però, il cambio nome non va giù.</b> Rivogliono a tutti i costi «Piacenza Nord» e in consiglio comunale hanno imbastito una discussione di tre ore. «Basso Lodigiano non significa nulla - ha obiettato Antonio Levoni, consigliere comunale dei Liberali Piacentini e autore della mozione per restituire il casello sua città -, e confonde gli autotrasportatori e i turisti». Alla fine il capogruppo leghista Carlo Segalini ha aggiunto un emendamento che addolcisce il tono della mozione (votata all’unanimità, perché le questioni di campanile riescono a unire le forze politiche opposte): «Si aggiunga Piacenza Nord a Basso Lodigiano e lasciamo entrambe. Ovviamente con uguali caratteri e grandezza». Per l’amministrazione piacentina resta comunque un punto d’onore. E non solo per loro. La battaglia dei caselli era sbarcata pure in parlamento. Da una parte l’ex sottosegretario leghista Guido Guidesi che aveva portato avanti l’istanza dei tredici sindaci lodigiani per dare un’identità a un territorio che aveva attrattiva turistica pari a zero. Dall’altra Tommaso Foti, deputato piacentino di Fdi, che si era speso per mantenere la storica denominazione di Piacenza Nord, esistente fin dal 1959.</p>
      <p>La controffensiva piacentina, che dà mandato al sindaco Patrizia Barbieri di chiedere alla commissione toponomastica di Autostrade di ripristinare i vecchi cartelli, non spaventa però i lodigiani: «I toni dei consiglieri piacentini non mi sono piaciuti - obietta Elia Bergamaschi, sindaco di Guardamiglio (il paese lodigiano che ospita il casello conteso) -. Quando bisogna collaborare su questioni più gravi come le piene del Po, Piacenza dov’è?». Bergamaschi fu il primo, già nel 2000 a sollevare il problema del casello. Diciannove anni dopo l’ha avuta vinta e ora non vuole fare sconti: «Accetto che al cartello si aggiunga l’indicazione per il centro di Piacenza: ma il casello è in provincia di Lodi o sbaglio?».</p>
    </article>
  </body>
</html>