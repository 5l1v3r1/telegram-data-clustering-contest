<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/sports/lion-mpenfika-3-1/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T22:30:18+00:00"/>
    <meta property="og:title" content="Λιόν – Μπενφίκα 3-1"/>
    <meta property="og:description" content="Οι Λιονέ επικράτησαν με 3-1 της Μπενφίκα στη Γαλλία και απέκτησαν μεγάλο πλεονέκτημα για τη δεύτερη θέση και την πρόκριση στους «16»."/>
  </head>
  <body>
    <article>
      <h1>Λιόν – Μπενφίκα 3-1</h1>
      <h2>Οι Λιονέ επικράτησαν με 3-1 της Μπενφίκα στη Γαλλία και απέκτησαν μεγάλο πλεονέκτημα για τη δεύτερη θέση και την πρόκριση στους «16».</h2>
      <address><time datetime="2019-11-05T22:30:18+00:00">05 Nov 2019, 22:30</time> by <a rel="author">ΤοΒΗΜΑ Team</a></address>
      <p>Σε παράσταση για ένα ρόλο μετέτρεψε η Λιόν το παιχνίδι με την Μπενφίκα του Οδυσσέα Βλαχοδήμου, με τη γαλλική ομάδα να παίρνει εύκολα με 3-1 τη νίκη και μάλιστα σε συνδυασμό με την ήττα της Ζενίτ από την Λειψία, στρογγυλοκάθισε στη δεύτερη θέση!</p>
      <p>Οι Λιονέ μετά από 4 αγωνιστικές έχουν 7 βαθμούς, τρεις περισσότερους από την τρίτη Ζενίτ και δύο λιγότερους από την πρωτοπόρο Λειψία. Η Μπενφίκα του Ελληνα πορτιέρο από την άλλη, μετά την ήττα βρίσκεται στον πάτο της βαθμολογίας, έχοντας 3 βαθμούς.</p>
      <p>
        <a href="https://www.in.gr/2019/11/05/economy/oikonomikes-eidiseis/ebz-ekleise-symfonia-tin-royal-sugar/">Διαβάστε ακόμη : EBZ : Έκλεισε η συμφωνία με την Royal Sugar</a>
      </p>
      <p>Την επόμενη αγωνιστική η Ζενίτ παίζει με την Λιόν στη Ρωσία, ενώ η Λειψία θα υποδεχθεί την Μπενφίκα στη Γερμανία.</p>
      <p>Η εικόνα του αγώνα:</p>
      <p>Οι γηπεδούχοι έχοντας μάθει τα νέα από τη Ρωσία και την ήττα της Ζενίτ από την Λεψία, μπήκαν στο παιχνίδι με το πόδι καρφωμένο στο γκάζι και κατάφεραν να σκοράρουν μόλις στο 4ο λεπτό με ωραία κεφαλιά του Άντερσεν, μετά από σέντρα του Ντιμπουά.</p>
      <p>Στο 14’ ο Φέρο τραυματίστηκε στο κεφάλι μετά από σύγκρουση με τον Λόπες και αμέσως μεταφέρθηκε στο νοσοκομείο, με τον Ζαρντέλ να παίρνει τη θέση του στον  αγωνιστικό χώρο. Στο 33′ οι γηπεδούχοι πέτυχαν και δεύτερο γκολ με τον Ντεπάι, μετά την εξαιρετική ενέργεια του Αουάρ. Ετσι, οι δύο ομάδες οδηγήθηκαν στην ανάπαυλα με το σκορ στο 2-0.</p>
      <p>Στην αρχή του δεύτερου μέρους το παιχνίδι ήταν ισορροπημένο, με την Λιόν στο 54’ να χάνει ευκαιρία για το 3-0 με τον Ντιμπουά και την Μπενφίκα στο 57’ με τον Σεφέροβιτς.</p>
      <p>Στο 76′ η Μπενφίκα μείωσε σε 2-1 με τον Σεφέροβιτς, μετά την πάσα του Πίτσι, ο οποίος είχε περάσει στο χορτάρι τρία λεπτά νωρίτερα.</p>
      <p>Οι Πορτογάλοι προσπάθησαν να πιέσουν για την ισοφάριση, αλλά τελικά αυτή που πέτυχε το γκολ ήταν η Λιόν. Ο Τραορέ με υπέροχο πλασέ έκανε το 3-1 και έβαλε το κερασάκι στη νίκη των γηπεδούχων.</p>
      <p>ΛΙΟΝ: Λοπές, Ντιμπουά, Άντερσεν, Ντεναγιέρ, Κονέ, Μέντες, Τουσάρ, Αουάρ (90+1′ Μαρσέλο), Ρεϊνέ (73′ Τραορέ), Ντεμπελέ, Ντεπάι (45′ Κορνέ)</p>
      <p>ΜΠΕΝΦΙΚΑ: Βλαχοδήμος, Ταβάρες, Ρούμπεν Ντίας, Φέρο (16′ Ζαρτνέλ), Γκριμάλδο, Τζέρσον Φερνάντες (45′ Σεφέροβιτς), Φλορεντίνο, Γκαμπριέλ, Τσικίνιο, Κάρλος Βινίσιους, Σέρβι (73′ Πίτσι)</p>
      <p>
        <a href="https://www.tovima.gr/2019/11/06/society/aytokinita-allages-fernoun-ta-pano-kato/">Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</a>
      </p>
    </article>
  </body>
</html>