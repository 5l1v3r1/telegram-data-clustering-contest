<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/05/mahout-dies-at-kottayam-kumarakom.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-05T22:41:00+00:00"/>
    <meta property="og:title" content="ചെങ്ങളത്ത് ആന ഇടഞ്ഞു; രക്ഷപെടാൻ ശ്രമിക്കുന്നതിനിടെ പാപ്പാന് ദാരുണാന്ത്യം"/>
    <meta property="og:description" content="കോട്ടയം ∙ ഇടഞ്ഞോടിയ ആനയുടെ മുകളിൽ നിന്നു രക്ഷപെടാനുള്ള ശ്രമത്തിനിടെ വൈദ്യുത പോസ്റ്റിനും ആനയ്ക്കും ഇടയിൽപെട്ട് പാപ്പാൻ മരിച്ചു. തിരുനക്കര മഹാദേവ.Kottayam. Kumarakom. Mahout. Elephant. കോട്ടയം. ആന പാപ്പാൻ. ആന. കുമരകം. Manorama News. Manorama Online. Latest News . Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ചെങ്ങളത്ത് ആന ഇടഞ്ഞു; രക്ഷപെടാൻ ശ്രമിക്കുന്നതിനിടെ പാപ്പാന് ദാരുണാന്ത്യം</h1>
      <address><time datetime="2019-11-05T22:41:00+00:00">05 Nov 2019, 22:41</time> by <a rel="author">മനോരമ ലേഖകൻ</a></address>
      <p>കോട്ടയം ∙ ഇടഞ്ഞോടിയ ആനയുടെ മുകളിൽ നിന്നു രക്ഷപെടാനുള്ള ശ്രമത്തിനിടെ വൈദ്യുത പോസ്റ്റിനും ആനയ്ക്കും ഇടയിൽപെട്ട് പാപ്പാൻ മരിച്ചു. തിരുനക്കര മഹാദേവ ക്ഷേത്രത്തിലെ തിരുനക്കര ശിവൻ എന്ന ആനയുടെ രണ്ടാം പാപ്പാൻ വിക്രമാണ് (24) മരിച്ചത്. സ്വകാര്യ ബസ് ആക്രമിച്ച ശേഷം 3 കിലോമീറ്ററോളം ഓടിയ ആനയെ രണ്ടര മണിക്കൂറിനു ശേഷം തളച്ചു.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/5/elephant-mahout-death-ktm.jpg"/>
        <figcaption>ഇടഞ്ഞോടിയ തിരുനക്കര ശിവൻ എന്ന ആന (ഇടത്), ആന തകർത്ത വൈദ്യുതി പോസ്റ്റ് (വലത്)</figcaption>
      </figure>
      <p>തിരുവനന്തപുരം ശ്രീവരാഹം സ്വദേശിയായ വിക്രമിന്റെ വിവാഹ നിശ്ചയം 9ന് നടക്കാനിരിക്കെയാണ് അപകടം. ചൊവ്വാഴ്ച വൈകിട്ട് തിരുനക്കര ക്ഷേത്രത്തിലെ അൽപ്പശി ഉത്സവത്തിന്റെ ആറാട്ട് എഴുന്നള്ളിപ്പിനു ശേഷം ചെങ്ങളത്തുകാവ് ദേവീ ക്ഷേത്രത്തിലേക്കു കൊണ്ടു പോകുന്ന വഴിയാണ് അപകടം. തിരുനക്കര ക്ഷേത്രത്തിലെ ആനയെ സുഖചികിത്സയുടെ ഭാഗമായി ചെങ്ങളത്തുകാവിലാണ് തളച്ചിരുന്നത്. ഡോക്ടറുടെ പ്രത്യേക അനുമതിയോടെ തിരുനക്കര ആറാട്ടിന് തിങ്കളാഴ്ചയാണ് ആനയെ കൊണ്ടു വന്നത്.</p>
      <figure>
        <img src="https://img-mm.manoramaonline.com/content/dam/mm/mo/news/just-in/images/2019/11/5/mahout-death-thirunakkara-sivan.jpg"/>
        <figcaption>രണ്ടാം പാപ്പാൻ വിക്രം ആനയ്ക്കും പോസ്റ്റിനുമിടയിൽപ്പെട്ടപ്പോൾ.</figcaption>
      </figure>
      <p>ചൊവ്വാഴ്ച വൈകിട്ട് അഞ്ചരയോടെ ചെങ്ങളം സൗത്ത് മരുതനാൽ ഭാഗത്ത് എത്തിയ ഇടഞ്ഞോടി. കുമരകം–കോട്ടയം റോഡിൽ ആമ്പക്കുഴി പാലത്തിനു സമീപമെത്തിയെ ബസ് ആക്രമിച്ചു ചില്ലു തകർത്തു. ബസ് നിർത്തി ഡ്രൈവറും യാത്രക്കാരും ഇറങ്ങിയോടി. ബസിന്റെ ഇടതു വശത്തൂ കൂടി മുന്നോട്ട് പോയ ആനയുടെ പുറത്തു നിന്ന് വിക്രം ഇറങ്ങാൻ ശ്രമിച്ചു. ഇതിനിടെ വൈദ്യുതി പോസ്റ്റിനും ആനയ്ക്കും ഇടയിൽ പെട്ട് ഞെരിഞ്ഞു മരിച്ചു. ഇടറോഡിലൂടെ ഓടിയ ആന കാൽ കിലോമീറ്റർ അകലെ വീടിനു മുന്നിലെത്തി നിന്നു. മൂന്നാം പാപ്പാൻ രാകേഷും നാട്ടുകാരും വെള്ളമൊഴിച്ച് ആനയെ ശാന്തനാക്കാൻ ശ്രമിച്ചു. ഇതിനിടെ മുൻ പാപ്പാൻ മനോജ് എത്തിയാണ് ആനയെ തളച്ചത്.</p>
    </article>
  </body>
</html>