<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_06/ryanair-ferma-tre-boeing-737-crepe-forcelle-ali-6fedc566-00a8-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Ryanair ferma tre Boeing 737 per crepe sulle forcelle delle ali"/>
    <meta property="og:description" content="La low cost irlandese ripara tre esemplari per crepe nelle forcelle che collegano le ali alla fusoliera. La compagnia al «Corriere»: incrinature senza conseguenze sui voli"/>
  </head>
  <body>
    <article>
      <h1>Ryanair ferma tre Boeing 737 per crepe sulle forcelle delle ali</h1>
      <h2>La low cost irlandese ripara tre esemplari per crepe nelle forcelle che collegano le ali alla fusoliera. La compagnia al «Corriere»: incrinature senza conseguenze sui voli</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Leonard Berberi</a></address>
      <p>Tre Boeing 737 di Ryanair sono stati messi fuori servizio da qualche giorno dopo aver scoperto la presenza di crepe strutturali sui «pickle forks», le forcelle che collegano le ali alla fusoliera. La più grande low cost d’Europa si aggiunge così alla lista delle compagnie aeree in tutto il mondo (Qantas, Southwest, Korean Air) che nell’ultimo mese hanno dovuto controllare i loro Boeing 737 tradizionali dopo la richiesta di ispezione dell’ente federale americano per l’aviazione. Dagli inizi di ottobre oltre 50 esemplari sono stati bloccati per le riparazioni. La notizia è stata <a href="https://www.theguardian.com/business/2019/nov/06/boeing-737-cracks-ryanair-grounds-three-planes-due-to-cracking-between-wing-and-fuselage">anticipata</a> dal quotidiano britannico The Guardian.</p>
      <figure>
        <img src="https://images2.corriereobjects.it/methode_image/2019/11/06/Interni/Foto%20Interni%20-%20Trattate/forcelle-kQUG-U3150598284106H4E-593x443@Corriere-Web-Sezioni.jpg?v=201911061628"/>
        <figcaption>Le forcelle sotto osservazione</figcaption>
      </figure>
      <h4>Le ispezioni</h4>
      <p>Il Corriere — incrociando i dati di volo e le informazioni di alcuni siti internazionali specializzati — può confermare che i tre velivoli sono stati mandati in riparazione in due momenti diversi. I primi due — con le marche EI-DAL ed EI-DCL — sono stati spediti tra il 26 e il 27 ottobre da Dublino a Victorville, nella California meridionale, dove si trova un centro logistico e dove sono stati parcheggiati diversi 737 Max, fermi da marzo dopo i due incidenti in Indonesia ed Etiopia. I due 737 «tradizionali» di Ryanair — rispettivamente di oltre 16 e 15 anni — hanno dovuto effettuare una sosta per il rifornimento a Bangor, nel Maine. Da allora non sono ancora tornati in servizio. Stesso destino per un terzo velivolo, EI-DCJ (di oltre 15 anni), che però fino all’altro ieri si trovava in uno degli hangar dello scalo di Londra Stansted.</p>
      <h4>La replica della low cost</h4>
      <p>«Abbiamo già ispezionato oltre 70 tra gli aeromobili più vecchi nel pieno rispetto della direttiva di riferimento e il nostro tasso di risultati è inferiore al 5% del settore confermato recentemente da Boeing», precisa Ryanair al Corriere in una nota senza però indicare il numero effettivo di jet che hanno riscontrato il problema. I tre velivoli che risultano a terra, però, sarebbero il 4,3% di quelli controllati. «Boeing sta attualmente effettuando queste riparazioni per contro nostro — prosegue la low cost —. Continueremo a ispezionare il resto della flotta, nel pieno rispetto della Prescrizione di aeronavigabilità, e siamo certi che il piccolo numero di incrinature della forcella, se presente, non avrà ripercussioni sulla flotta di Ryanair, sui suoi voli o sui suoi orari».</p>
      <h4>Gli esemplari nel mondo</h4>
      <p>Ryanair conta 425 Boeing 737 «tradizionali» (tecnicamente sarebbe 737 NG) nella sua flotta a cui si aggiungono i 24 jet della stessa tipologia operati dalla divisione polacca Buzz e i 6 del vettore maltese Malta Air, entrambi dello stesso gruppo della low cost irlandese, come emerge dagli ultimi <a href="https://www.corriere.it/economia/aziende/19_novembre_04/ryanair-salgono-profitti-ma-fermo-boeing-737-max-rallentera-crescita-b8ce5284-fef8-11e9-aa9d-60f7e515e47b.shtml">documenti finanziari</a> depositati un paio di giorni fa. Di Boeing 737 NG nel mondo esistono tre versioni (737-700, 737-800 e 737-900) e secondo il costruttore Boeing dal 1990 ne sono stati realizzati 6.162. Gli esperti ritengono che le forcelle che collegano le ali alla fusoliera sono costruite per reggere ad almeno 90 mila tra decolli e atterraggi.</p>
      <p>lberberi@corriere.it</p>
    </article>
  </body>
</html>