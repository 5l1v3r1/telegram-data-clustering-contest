<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/06/society/aytokinita-allages-fernoun-ta-pano-kato/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-05T22:15:25+00:00"/>
    <meta property="og:title" content="Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας"/>
    <meta property="og:description" content="Τα κίνητρα της κυβέρνησης - Οι αλλαγές στα διόδια"/>
  </head>
  <body>
    <article>
      <h1>Αυτοκίνητα : Αλλαγές φέρνουν τα πάνω κάτω – Τι θα συμβεί με τα τέλη κυκλοφορίας</h1>
      <h2>Τα κίνητρα της κυβέρνησης – Οι αλλαγές στα διόδια</h2>
      <address><time datetime="2019-11-05T22:15:25+00:00">05 Nov 2019, 22:15</time> by <a rel="author">ΤοΒΗΜΑ Team</a></address>
      <p>Ριζικές αλλαγές έρχονται το επόμενο χρονικό διάστημα στην αγορά για αυτοκίνητα με στόχο την ανανέωση του στόλου.</p>
      <p>Σε σχέση με πέρυσι η αγορά του αυτοκινήτου έχει αναθερμανθεί σημαντικά καθώς πολλοί είναι αυτοί που εγκατέλειψαν τα μεγάλου κυβισμού οχήματα και στράφηκαν σε μικρότερα και κυρίως προς τα πετρελαιοκίνητα.</p>
      <p>
        <a href="https://www.in.gr/2019/11/06/greece/kypros-perielouse-oksy-tin-proin-gynaika-tou-paleyei-gia-tin-zoi-tis/">Κύπρος : Περιέλουσε με οξύ την πρώην γυναίκα του – Παλεύει για την ζωή της</a>
      </p>
      <p>Τα κίνητρα που μελετά το οικονομικό επιτελείο της κυβέρνησης θα αφορούν σε φοροελαφρύνσεις στους χρήστες εταιρικών «καθαρών» αυτοκινήτων αλλά και επιπλέον φοροελαφρύνσεις για τις εταιρείες που τα εκμισθώνουν ώστε η αντικατάσταση του στόλου των οχημάτων τους να γίνει πιο άμεση και συμφέρουσα.</p>
      <p>Στις άλλες χώρες της Ευρώπης ο μέσος όρος ηλικίας των αυτοκινήτων που κυκλοφορούν στους δρόμους είναι 5-7 χρόνια, ενώ στη χώρα μας ξεπερνά τα 14 έτη, επιβαρύνοντας σημαντικά το περιβάλλον.</p>
      <p>Την κατάσταση αυτή ευελπιστεί να αλλάξει η κυβέρνηση με ένα ολοκληρωμένο σχέδιο που θα παρέχει κίνητρα για την απόσυρση των αυτοκινήτων παλαιάς τεχνολογίας και την αντικατάστασή τους με νεότερα οχήματα φιλικά προς το περιβάλλον.</p>
      <h3>Τα κίνητρα για τα νέα αυτοκίνητα</h3>
      <p>Η βασική ιδέα, όπως διατυπώνεται στο σχετικό κείμενο των υπουργείων Μεταφορών και Οικονομικών, είναι να δοθούν κίνητρα για την εισαγωγή φτηνών και ποιοτικών μεταχειρισμένων αυτοκινήτων, ηλικίας έως 5 ετών, και να «πριμοδοτηθούν» τα καινούργια χαμηλών ή και μηδενικών ρύπων, όπως ηλεκτρικά, υβριδικά και φυσικού αερίου οχήματα.</p>
      <p>Έτσι, ο χρήστης θα μπορεί να επιλέγει ανάμεσα στην αγορά ενός καινούργιου ή ενός ποιοτικού μεταχειρισμένου αυτοκινήτου νέας τεχνολογίας.</p>
      <p>Στην Ελλάδα απαραίτητη προϋπόθεση για να εφαρμοστούν οι φοροαπαλλαγές θα είναι το νέο όχημα να εκπέμπει χαμηλούς έως μηδενικούς ρύπους.</p>
      <figure>
        <img src="https://www.in.gr/wp-content/uploads/2019/11/rip-600x360.jpg"/>
      </figure>
      <p>Έτσι, τα γενικά κίνητρα που προκρίνονται από την κυβέρνηση για την αντικατάσταση των παλαιών οχημάτων αφορούν:</p>
      <p>– Μείωση των τελών κυκλοφορίας.</p>
      <p>– Μείωση των τελών ταξινόμησης.</p>
      <p>– Μείωση ή ακόμα και κατάργηση του φόρου χρήσης των οχημάτων με μηδενικούς ρύπους.</p>
      <p>Το όλο σχέδιο αναμένεται να τεθεί σε εφαρμογή από το 2020, υπό την προϋπόθεση ότι θα λάβει το πράσινο φως των θεσμών, της Ευρωπαϊκής Επιτροπής και του Γενικού Λογιστηρίου του Κράτους.</p>
      <h4>Τα ηλεκτροκίνητα – υβριδικά αυτοκίνητα</h4>
      <p>Ειδικότερα για τα ηλεκτροκίνητα οχήματα το υπουργείο Μεταφορών θεωρεί ότι μπορούν να δοθούν φορολογικά κίνητρα αγοράς τους. Το ποσοστό των ηλεκτροκίνητων αυτοκινήτων που κυκλοφορούν στην Ελλάδα είναι κάτω του 1%, έναντι περίπου 7% που είναι στην υπόλοιπη Ευρώπη.</p>
      <p>Η χαμηλή διείσδυση των ηλεκτροκίνητων οχημάτων στην ελληνική αγορά οφείλεται στο ότι κοστίζουν ακριβά σε σχέση με τα υπόλοιπα οχήματα.</p>
      <p>Πάντως, το υπουργείο Μεταφορών θεωρεί ότι θα πρέπει να εξεταστεί η παροχή αντίστοιχων φορολογικών κινήτρων και για την αγορά υβριδικών ή φυσικού αερίου οχημάτων.</p>
      <figure>
        <img src="https://www.in.gr/wp-content/uploads/2019/11/ile-600x290.jpg"/>
      </figure>
      <p>Με βάση το πλάνο της κυβέρνησης, οι βασικοί άξονες για την ενίσχυση της ηλεκτροκίνησης είναι:</p>
      <p>– Η μείωση του ΦΠΑ από το 24% στο 13% για την αγορά ηλεκτρικού αυτοκινήτου-δικύκλου.</p>
      <p>– Η ανάπτυξη εκτεταμένου δικτύου υποδομών φόρτισης.</p>
      <p>– Η επιδότηση της αγοράς ηλεκτρικών ταξί.</p>
      <p>– Η παροχή κινήτρων για ηλεκτρικά εταιρικά ΙΧ (μηδενικός φόρος χρήσης).</p>
      <p>– Η θέσπιση κυκλοφοριακών προνομίων για τη χρήση ηλεκτρικών οχημάτων.</p>
      <p>– Η αντικατάσταση των παλαιών κρατικών οχημάτων και των αστικών λεωφορείων με ηλεκτρικά οχήματα.</p>
      <p>– Η θέσπιση ειδικού σήματος οχήματος μηδενικών ρύπων.</p>
      <h4>Τι αναφέρει η μελέτη του ΙΟΒΕ</h4>
      <p>Η μελέτη εξετάζει τη σημασία των ιδιωτικών επιβατικών οχημάτων χαμηλών εκπομπών στην επίτευξη των ευρωπαϊκών στόχων για την απανθρακοποίηση των οδικών μεταφορών στην Ελλάδα, μέσω του σχεδιασμού και εφαρμογής προγράμματος παροχής κινήτρων. Οι στόχοι για τη διείσδυση των αμιγώς ηλεκτρικών οχημάτων στην Ελλάδα απαιτούν σειρά από αλλαγές σε υποδομές, σε χαρακτηριστικά της ελληνικής οικονομίας,όπως γενικότερα στη διάρθρωση της αγοράς.</p>
      <p>Στη μελέτη παρουσιάζονται δύο προγράμματα κινήτρων που μπορούν να οδηγήσουν σε μίγμα Ι.Χ. από όλες τις διαθέσιμες τεχνολογίες που εκπέμπουν λιγότερο σε σχέση με οχήματα με συμβατικούς κινητήρες, που θα μεγιστοποιήσει τα οφέλη τόσο σε δημοσιονομικό όσο και σε περιβαλλοντικό επίπεδο.</p>
      <p>Παρουσιάζονται δύο προγράμματα που μπορούν να συμβάλλουν σε διεύρυνση των μεριδίων των οχημάτων χαμηλών εκπομπών ρύπων στις νέες πωλήσεις, στο 14,1% και 27,7% αντίστοιχα μέχρι το 2023, καθώς και σε εξοικονόμηση από 3,8 χιλ. έως 13,8 χιλ. τόνους CO2, την περίοδο 2019-2023.</p>
      <p>Η μελέτη προχωρά σε εκτίμηση τόσο του δημοσιονομικού κόστους (επιδότηση, ΤΤ, ΤΚ, ΦΠΑ, ΕΦΚ καυσίμων), όσο και του περιβαλλοντικού οφέλους από τη μείωση των ρύπων (παραγωγικότητα, συστήματα υγείας, αξία ακινήτων,κτλ.)μέσα από την εκτίμηση του Κοινωνικού Κόστους Άνθρακα. Το ευρύτερο αποτέλεσμα για την οικονομία και την κοινωνία είναι θετικό.</p>
      <h4>Έρχονται αλλαγές στο σύστημα τελών κυκλοφορίας</h4>
      <p>Αλλάζουν τα πάντα από το επόμενο έτος στα τέλη κυκλοφορίας, στο πλαίσιο εναρμόνισης της ελληνικής νομοθεσίας με την αντίστοιχη ευρωπαϊκή.</p>
      <p>Σύμφωνα με την νέα ευρωπαϊκή οδηγία, κάθε κράτος μέλος υποχρεούται να εφαρμόσει ένα Εθνικό πρόγραμμα ελέγχου της ατμοσφαιρικής ρύπανσης.</p>
      <p>Οι σχεδιαζόμενες αλλαγές αναμένεται να ισχύσουν από το νέο έτος.</p>
      <p>Στην Ελλάδα, από τον Οκτώβριο του 2010 τα τέλη κυκλοφορίας των καινούργιων αυτοκινήτων που ταξινομούνται υπολογίζονται µε βάση τις εκπομπές CO2 που έχουν και µε τη χρήση των συντελεστών της αντίστοιχης κλίμακας που είναι σε ισχύ.</p>
      <p>Από την άλλη πλευρά, για τα αυτοκίνητα που έχουν ταξινομηθεί πριν από τον Οκτώβριο του 2010, ο υπολογισμός των τελών γίνεται αποκλειστικά µε τα κυβικά του κινητήρα τους και τους φορολογήσιμους ίππους που προκύπτουν από αυτά.</p>
      <figure>
        <img src="https://www.in.gr/wp-content/uploads/2019/11/telio-600x407.jpg"/>
      </figure>
      <p>Το νέο πρότυπο ονομάζεται WLTP (Worldwide harmonized Light vehicles Test Procedure), είναι πιο αυστηρό από τα προηγούμενα και οδηγεί σε καταγραφή αυξημένων ρύπων διοξειδίου του άνθρακα σε κάθε όχημα.</p>
      <p>Το Worldwide harmonized Light vehicles Test Procedure είναι ένας νέος τρόπος υπολογισμού εκπομπής ρύπων και κατανάλωσης καυσίμου που αντικατέστησε το NEDC τον Σεπτέμβριο του 2017 και βάση προγραμματισμού θα τον έχει αντικαταστήσει πλήρως το 2021.</p>
      <p>Το νέο αυτό πρότυπο που φέρει τον κωδικό WLTP προβλέπεται πιο αυστηρό από το προηγούμενο και θα οδηγεί σε καταγραφή αυξημένων ρύπων διοξειδίου του άνθρακα σε κάθε όχημα.</p>
      <p>Να επισημάνουμε ότι τα τέλη κυκλοφορίας υπολογίζονται με βάση τους εκπεμπόμενους ρύπους για τα οχήματα εκείνα που έχουν ταξινομηθεί για πρώτη φορά (στην Ελλάδα για τα καινούρια και στην Ευρώπη για τα μεταχειρισμένα εισαγόμενα) από την 1η Νοεμβρίου του 2010 και μετά.</p>
      <p>Η κλίμακα υπολογισμού των ετήσιων τελών για τα οχήματα αυτά έχει ως εξής:</p>
      <p>(τιμές ανά γραμμάριο Co2)</p>
      <p>0-90 γρ. CO2 – Μηδέν ευρώ</p>
      <p>91-100 γρ. CO2 – 0,90 ευρώ / γραμμάριο</p>
      <p>101-120 γρ. CO2 – 0,98 ευρώ / γραμμάριο</p>
      <p>121-140 γρ. CO2 – 1,20 ευρώ / γραμμάριο</p>
      <p>141-160 γρ. CO2 – 1,85 ευρώ / γραμμάριο</p>
      <p>161-180 γρ. CO2 – 2,45 ευρώ / γραμμάριο</p>
      <p>181-200 γρ. CO2 – 2,78 ευρώ / γραμμάριο</p>
      <p>201-250 γρ. CO2 – 3,05 ευρώ / γραμμάριο</p>
      <p>Άνω από 251 γρ. CO2 – 3,72 ευρώ / γραμμάριο</p>
      <h4>Οι αλλαγές στα διόδια</h4>
      <p>Με έναν ενιαίο ηλεκτρονικό πομποδέκτη (e-pass) θα μπορούν σε λίγους μήνες οι οδηγοί να πληρώνουν τα διόδια σε όλους τους αυτοκινητοδρόμους της χώρας καθώς ύστερα από την ακύρωση του διαγωνισμού για τα ηλεκτρονικά δορυφορικά διόδια από το Συμβούλιο της Επικρατείας (ΣτΕ), θα τεθεί σε εφαρμογή η διαλειτουργικότητα.</p>
      <p>Στο σύστημα αυτό θα ενταχθεί και ο δημόσιος αυτοκινητόδρομος της Εγνατιας Οδού.</p>
      <figure>
        <img src="https://www.in.gr/wp-content/uploads/2019/11/diodia-1-1-600x400.jpg"/>
      </figure>
      <p>Πρακτικά οι οδηγοί με τον ίδιο πομποδέκτη θα κινούνται στο σύνολο των αυτοκινητόδρομων της χώρας, χωρίς ωστόσο την κατάργηση των σταθμών διοδίων, ενώ για το σύστημα και το διαμοιρασμό των εσόδων φαίνεται ότι έχει επέλθει συμφωνία με τους παραχωρησιούχους.</p>
      <p>Για τα ηλεκτρονικά διόδια θα ετοιμαστεί εντός του προσεχούς εξαμήνου νέος διαγωνισμός.</p>
      <p>
        <a href="https://www.tovima.gr/2019/11/06/society/ktimatologio-kalokairi-ta-prostima-gia-tis-liksiprothesmes-diloseis-idioktisias/">Κτηματολόγιο : Καλοκαίρι τα πρόστιμα για τις ληξιπρόθεσμες δηλώσεις</a>
      </p>
    </article>
  </body>
</html>