<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://cucina.corriere.it/notizie/19_novembre_06/gianfranco-vissani-perde-stella-la-michelin-vergogna-italiana-21a55ce8-0085-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Gianfranco Vissani perde una stella: «La Michelin? Una vergogna italiana»"/>
    <meta property="og:description" content="La Cucina del Corriere della Sera ti offre migliaia di ricette, una guida per scegliere i migliori vini e consigli per cucinare in modo sano e gustoso..."/>
  </head>
  <body>
    <article>
      <h1>Gianfranco Vissani perde una stella: «La Michelin? Una vergogna italiana»</h1>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Alessandra Dal Monte</a></address>
      <p>«Per loro è un gioco, per noi no». Gianfranco Vissani ha appena saputo di aver perso una delle due stelle che la Michelin Italia aveva assegnato al suo ristorante «Casa Vissani» di Baschi (Terni). «Ma a questo punto ce le potevano togliere entrambe, no? La Michelin è una vergogna italiana, un discorso solo commerciale. Guardi, aveva ragione Gualtiero Marchesi: ma da chi siamo giudicati?». Il cuoco umbro, classe 1951, negli anni Novanta grande star della cucina nazionale — è stato il cuoco di riferimento di politici come Massimo D’Alema e uno dei primi chef ad andare in televisione — ora spara a zero sulla guida Rossa. «Bisognerebbe chiedersi chi è in grado di giudicare un ristorante oggi. Io dico solo che il mio è pieno e funziona, mi basta questo. Non voglio confrontarmi con altri chef né essere giudicato da ispettori (italiani, incaricati dalla direzione nazionale di valutare i ristoranti della Penisola, ndr) messi in piazza dai francesi (l’headquarter della Rossa è Parigi: la guida è nata lì e le decisioni importanti, come l’assegnazione delle tre stelle, vengono prese di comune accordo con la Francia, ndr)». <br/><br/>«La guida Michelin è una guida di compromessi — ha poi aggiunto —. Loro questa operazione la fanno per pubblicità. La guida non è fatta per gli italiani ma solo per gli stranieri: russi, tedeschi... loro aprono ‘sto libricino». Vissani è critico con i metodi di giudizio applicati dalla guida rossa e da tutte le guide gastronomiche. Ed è in disaccordo anche con l’assegnazione della terza stella conquistata da Enrico Bartolini al Mudec di Milano: «Io l’avrei data ad Antonio Guida del ristorante Seta, non a Bartolini. Ma è una tombola».</p>
    </article>
  </body>
</html>