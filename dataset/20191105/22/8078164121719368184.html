<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_06/interisti-divisi-conte-mandorlini-presuntuoso-mazzola-errori-suoi-boninsegna-no-ha-ragione-729c7826-00b6-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Interisti divisi su Conte. Mandorlini: «Presuntuoso»; Mazzola: «Errori suoi»; Boninsegna: «No, ha ragione»"/>
    <meta property="og:description" content="Il giorno dopo il ko di Dortmund e lo sfogo dell’allenatore, bandiere nerazzurre e tifosi si spaccano: «Inopportuno criticare i giocatori inesperti», «Si deve andare sul mercato»"/>
  </head>
  <body>
    <article>
      <h1>Interisti divisi su Conte. Mandorlini: «Presuntuoso»; Mazzola: «Errori suoi»; Boninsegna: «No, ha ragione»</h1>
      <h2>Il giorno dopo il ko di Dortmund e lo sfogo dell’allenatore, bandiere nerazzurre e tifosi si spaccano: «Inopportuno criticare i giocatori inesperti», «Si deve andare sul mercato»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Redazione Sport</a></address>
      <p>Interisti divisi <a href="https://www.corriere.it/sport/19_novembre_06/conte-contro-l-inter-la-sconfitta-dortmund-gravi-errori-estate-859015ce-0024-11ea-86c6-d2f1a0d8af2e.shtml">dopo il furioso sfogo di Antonio Conte</a> a seguito <a href="https://www.corriere.it/sport/19_novembre_05/borussia-dortmund-inter-3-2-nerazzurri-crollano-ripresa-9a7d12f4-0013-11ea-86c6-d2f1a0d8af2e.shtml">dell’amara sconfitta di Dortmund</a>. Il collega Andrea Mandorlini, ex bandiera nerazzurra dello scudetto dei record, attacca l’allenatore per esempio <a href="https://www.corriere.it/sport/19_novembre_06/inter-conte-attacca-societa-dortmund-champions-gravi-errori-estate-dirigenza-sorpresa-5f4ef7b8-0060-11ea-90df-c7bf97da0906.shtml">sulle critiche di inesperienza a Barella o Sensi</a>: «Mi è sembrato inopportuno chiamarli in causa dicendo che sono inesperti ma cosa pretendeva che arrivassero da Sassuolo e Cagliari e avessero vinto 10 campionati e 2 coppe? Ci vuole tempo e calma per costruire una squadra vincente». Insomma, per Mandorlini: «Conte è stato presuntuoso - spiega all’agenzia Adnkronos - la sua uscita è stata assolutamente fuori luogo, tra l’altro dopo una partita in cui vinceva 2-0 e ha perso 3-2 magari qualche errore oltre alla società l’avrà fatto anche l’allenatore».</p>
      <p><b>Sulla stessa lunghezza d’onda anche un’altra bandiera, Sandro Mazzola, che pure spera che qualcosa a gennaio avvenga</b>: «Sono rimasto davvero stupito dalle parole di Conte, secondo me ha sbagliato. In questi casi non si dovrebbe mai parlare alla stampa ma affrontare il problema a microfoni spenti. Ma al di là dei modi sbagliati, io penso che qualcosa nel mercato di gennaio vada fatto: serve un centrocampista e magari un’alternativa a Lukaku in attacco ma solo se di qualità».</p>
      <slideshow>
        <figure>
          <img src="https://images2.corriereobjects.it/methode_image/2019/11/06/Sport/Foto%20Sport%20-%20Trattate/1185749504-ku8B-U31505802313216UD-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/06/Sport/Foto%20Sport%20-%20Trattate/1185767410-ku8B-U3150580231321F5H-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/11/06/Sport/Foto%20Sport%20-%20Trattate/1185767370-ku8B-U3150580231321dDG-593x443@Corriere-Web-Sezioni.jpg"/>
        </figure>
        <figcaption>Inter, ecco i 4 motivi per cui la squadra di Conte è stata sconfitta a Dortmund</figcaption>
      </slideshow>
      <p><b>A difendere Conte pensa, però, Bonimba, il bomber per eccellenza, Roberto Boninsegna</b>: «Ha assolutamente ragione, non si affrontano partite del genere senza ricambi. L’Inter deve andare sul mercato. Faccio un esempio: l’unica punta è Lukaku: se si fa male lui? Nel frattempo la Juventus ha tre o quattro punte. Credo che il tecnico abbia assolutamente ragione a criticare la società».</p>
      <p><b>Diviso anche il mondo dei tifosi, degli opinionisti e dei giornalisti. Il politico Ignazio La Russa ritiene che non sia un dramma, uno sfogo</b>, «ma poteva risparmiarsi la frase sui dirigenti (l’invito ad affrontare le telecamere, ndr). Ma l’Inter in effetti non ha ricambi, a gennaio possiamo migliorare e l’anno prossimo puntare più in alto». Giuseppe Cruciani si sfoga invece via Twitter: «Ma Conte non sapeva a settembre di avere la rosa corta?», mentre Sandro Piccinini via social è sarcastico: «Conte sta lavorando benissimo, ma non era facile in un solo colpo sputtanare la società e criticare la qualità dell’organico. Per molto meno a Icardi tolsero la fascia, a lui cosa succederà? La ferrea disciplina di Marotta come si applicherà? Tarallucci e vino?».</p>
    </article>
  </body>
</html>