<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_06/catania-chi-agata-a-liuna-cantante-neomelodica-che-aveva-reddito-cittadinanza-42f7821e-009d-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Catania, chi è Agata «A Liuna»: la cantante neomelodica che aveva il reddito di cittadinanza"/>
    <meta property="og:description" content="Ventisei anni del Librino, star dello spettacolo abusivo finito con 13 denunce. «Il mio nuovo disco pagato con il sussidio? Sono una persona onesta»"/>
  </head>
  <body>
    <article>
      <h1>Catania, chi è Agata «A Liuna»: la cantante neomelodica che aveva il reddito di cittadinanza</h1>
      <h2>Ventisei anni del Librino, star del concerto abusivo conclusosi con 13 denunce. «Il mio nuovo disco pagato con il sussidio? Sono una persona onesta»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Peppe Aquaro</a></address>
      <p>Agata? Non tradirebbe mai nessuno. Neppure uno dei suoi fan. Lei, la signora della nuova canzone melodica catanese, nata 26 anni nel quartiere del Librino, e madre di tre figli, è più che spazientita per i continui riferimenti alla vera malavita catanese indotti dal cognome che porta: Arena. Come suo zio, Giovanni, superlatitante per 18 anni, fino al 2011, l’anno della sua cattura, avvenuta proprio a Librino. «Ma che cosa vuole che ne sappia di mio zio: sono stufa di questo continuo collegamento alla famiglia e storie varie», racconta la signora che è riuscita a cucirsi addosso negli anni (canta da quando ne aveva 14) un personaggio, «Donna d’onore». E anche qui, protesta la cantante talmente combattiva, una leonessa, da farsi chiamare, appunto, «Agata a Liuna Arena».</p>
      <h4>Il nuovo cd</h4>
      <figure>
        <img src="https://images2.corriereobjects.it/methode_image/2019/11/06/Interni/Foto%20Interni%20-%20Trattate/65615899_126749711879033_1235512613312397312_o-k5fG-U3150596850221d1E-140x180@Corriere-Web-Sezioni.jpg?v=201911061521"/>
        <figcaption>La nuova hit</figcaption>
      </figure>
      <p>«Quel Donna d’onore? È tutta fiction: io faccio solo sceneggiature, interpretando nelle canzoni una donna della malavita. E lo faccio per due motivi». Che sarebbero? «Perché non c’è una cantante donna che fa la parte della malavitosa. E poi perché i miei fan apprezzano». <a href="https://www.corriere.it/cronache/19_novembre_06/neomelodici-bloccano-strada-concerto-abusivo-13-denunce-cc171980-006e-11ea-90df-c7bf97da0906.shtml">Compresi quelli dello scorso 12 ottobre, incontratisi in occasione di un suo concerto e di altri nove colleghi neomelodici, nel rione san Cristoforo, i quali occupavano abusivamente una via intera?</a> «Le cose stanno così: per i fuochi d’artificio, sparati senza autorizzazione sul palco, mi scuso. Ho sbagliato e basta. Ma per quanto riguarda l’organizzazione della serata, non ne sapevo nulla: mi chiamano, io non conoscevo nessuno. Di solito, canto e poi vado via». Intanto, a seguito di quella denuncia arrivata per il concerto, le hanno tolto il reddito di cittadinanza, con il quale avrebbe sostenuto le spese del suo ultimo cd, «Quartiere Librino 2».</p>
      <h4>Seimila euro</h4>
      <p>Mai dire una cosa del genere ad una cantante che si fa chiamare «a Liuna». Agata, prima ascolta, e poi sbotta, dicendo come stanno le cose: «A parte il fatto che un segreto investigativo, se c’è, su di me, non lo vai a raccontare a tutti…». Ma è solo l’inizio: «Lo sa quanto è costato il cd? Seimila euro, ed io, con un sussidio di 700 euro al mese che prendo da giugno scorso, sarei riuscita a sostenere tutta quella somma? Ma lo vogliono capire che sono una persona onesta, che ha sempre lavorato, accettando i lavori più umili?». Cosa faceva? «Lavavo le scale insieme a mia madre. E non me ne vergogno». Però, quella pistola dorata esibita nel video di Quartiere Librino 1, non è un riferimento esplicito alla malavita? «In quel video, interpretavo una spacciatrice, che poi ho deciso di togliere, mettendo un uomo che imbraccia un mitra», risponde Agata, accompagnata solitamente nei video da suo padre, Alessandro, e sul palco dal manager, Maurizio Russo,«che sta cercando di farmi emergere, cercandomi serate e posti dove cantare».</p>
      <h4>«A Liuna»</h4>
      <p>A proposito di posti, dicono che lei abbia cambiato la residenza a Belpasso, per riottenere il reddito di cittadinanza, mentre, in realtà, vive a Librino. «Le dico questo e lo scriva, per cortesia: sono almeno otto anni che ho la residenza a Belpasso, e comunque, la prossima settimana mi trasferisco proprio là. Così tutti quanto la finiscono con tutta ‘sta muina». E lei potrà finalmente pensare soltanto ai concerti: ce n’è uno alle porte? «Magari putissi travagghiare: mi prenderei una partita Iva, e starebbero meglio anche i miei bambini». Il tono, quando a Liuna parla in catanese stretto, sembra un po’ più rilassato. Tanto vale provare con un’ultima domanda. Signora Agata, lei canta e recita nei video: ha mai pensato di fare del cinema? «Beh, una parte di malavita sì, ma non chiedetemi di diventare una poliziotta». Eh già, i fan non approverebbero.</p>
    </article>
  </body>
</html>