<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/595925/giounker-h-protasi-tou-kormpin-den-einai-quotrealistikiquot"/>
    <meta property="og:site_name" content="SIGMALIVE"/>
    <meta property="article:published_time" content="2019-11-05T22:40:00+00:00"/>
    <meta property="og:title" content="Γιούνκερ: H πρόταση του Κόρμπιν δεν είναι &quot;ρεαλιστική&quot;"/>
    <meta property="og:description" content="Ο απερχόμενος πρόεδρος της Ευρωπαϊκής Επιτροπής, Ζαν Κλοντ Γιούνκερ, έκρινε σήμερα, σε συνέντευξή του στο βρετανικό δίκτυο BBC ότι η πρόταση του επικεφαλής..."/>
  </head>
  <body>
    <article>
      <h1>Γιούνκερ: H πρόταση του Κόρμπιν δεν είναι "ρεαλιστική"</h1>
      <address><time datetime="2019-11-05T22:40:00+00:00">05 Nov 2019, 22:40</time> by <a rel="author">SigmaLive</a></address>
      <p><b>Ο απερχόμενος πρόεδρος της Ευρωπαϊκής Επιτροπής, Ζαν Κλοντ Γιούνκερ, έκρινε σήμερα, σε συνέντευξή του στο βρετανικό δίκτυο BBC ότι η πρόταση του επικεφαλής της αντιπολίτευσης στη Βρετανία, Τζέρεμι Κόρμπιν, να διαπραγματευτεί μια νέα συμφωνία για την έξοδο της Βρετανίας από την ΕΕ δεν είναι «ρεαλιστική».<br/></b> <br/>Ενόψει των βουλευτικών εκλογών της 12ης Δεκεμβρίου, ο ηγέτης των Εργατικών υπόσχεται ότι, σε περίπτωση νίκης του, θα διαπραγματευτεί μια νέα συμφωνία αποχώρησης με τις Βρυξέλλες, την οποία θα θέσει σε δημοψήφισμα με εναλλακτική την παραμονή στην ΕΕ.<br/> <br/>«Δεν θα βρίσκομαι πλέον στο πόστο», «θα πρέπει η επόμενη Επιτροπή να αποφασίσει εάν ναι ή όχι θα υπάρχει κάποιο περιθώριο ελιγμών για μια νέα συμφωνία», όμως «ειλικρινά, δεν πιστεύω ότι είναι μια ρεαλιστική προσέγγιση», τόνισε ο Ζαν Κλοντ Γιούνκερ στη συνέντευξη που παραχώρησε στο BBC.<br/> <br/>To Brexit, που έχει αναβληθεί ήδη τρεις φορές, είναι προγραμματισμένο για την 31η Ιανουαρίου του 2020. Σύμφωνα με τον Γιούνκερ, τότε η Βρετανία θα αποχωρήσει από την ΕΕ:<br/> <br/>«Πρόκειται για μια πολύ μακρά ιστορία που πρέπει να έχει κάποιο τέλος», κατέληξε.<br/> <br/>Πηγή: ΑΠΕ-ΜΠΕ </p>
    </article>
  </body>
</html>