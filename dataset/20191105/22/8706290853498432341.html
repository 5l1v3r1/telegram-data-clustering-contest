<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682486/to-minyma-soimple-sti-lagkarnt-gia-tin-politiki-tis-ekt"/>
    <meta property="og:site_name" content="enikos.gr"/>
    <meta property="article:published_time" content="2019-11-05T22:44:00+00:00"/>
    <meta property="og:title" content="Το μήνυμα Σόιμπλε στη Λαγκάρντ για την πολιτική της ΕΚΤ"/>
    <meta property="og:description" content="Την προσδοκία του ότι η νέα πρόεδρος της Ευρωπαϊκής Κεντρικής Τράπεζας (ΕΚΤ) Κριστίν Λαγκάρντ θα εφαρμόσει μία «πολύ λογική» νομισματική πολιτική, εξέφρασε ο Βόλφγκανγκ Σόιμπλε..."/>
  </head>
  <body>
    <article>
      <h1>Το μήνυμα Σόιμπλε στη Λαγκάρντ για την πολιτική της ΕΚΤ</h1>
      <address>
        <time datetime="2019-11-05T22:44:00+00:00">05 Nov 2019, 22:44</time>
      </address>
      <p>Την προσδοκία του ότι η νέα πρόεδρος της Ευρωπαϊκής Κεντρικής Τράπεζας (ΕΚΤ) <a href="http://www.enikos.gr/international/682316/lagkarnt-o-soimple-synevale-stin-epitychia-tou-evro%CE%9A%CF%81%CE%B9%CF%83%CF%84%CE%AF%CE%BD%20%CE%9B%CE%B1%CE%B3%CE%BA%CE%AC%CF%81%CE%BD%CF%84">Κριστίν Λαγκάρντ </a>θα εφαρμόσει μία «πολύ λογική» νομισματική πολιτική που θα σέβεται τα όρια της εντολής της ΕΚΤ, εξέφρασε ο πρώην υπουργός Οικονομικών της Γερμανίας και νυν πρόεδρος της Βουλής της χώρας Βόλφγκανγκ Σόιμπλε, σε συνέντευξή του στο Reuters. Όπως σημειώνει το πρακτορείο, τα σχόλια του Σόιμπλε, ενός ένθερμου επικριτή της πολύ χαλαρής νομισματικής πολιτικής - των αρνητικών επιτοκίων και των προγραμμάτων αγορών ομολόγων - της ΕΚΤ, αναδεικνύουν τη δυσκολία που θα έχει η Λαγκάρντ να γεφυρώσει το χάσμα μεταξύ των μελών της Ευρωζώνης που παρέλαβε από τον προκάτοχό της Μάριο Ντράγκι.</p>
      <p>Μιλώντας στο γραφείο του, στο κτίριο του Ράιχσταγκ της γερμανικής Βουλής, ο Σόιμπλε τόνισε τους προσωπικούς δεσμούς του με τη Λαγκάρντ, με την οποία είχε συνεργαστεί στενά κατά τη διάρκεια της κρίσης της Ευρωζώνης, όταν αυτή ήταν υπουργός Οικονομικών της Γαλλίας και στη συνέχεια γενική διευθύντρια του Διεθνούς Νομισματικού Ταμείου. Ο Σόιμπλε εξήρε την ευρεία διεθνή εμπειρία της Λαγκάρντ και σημείωσε ότι αναμένει πως θα «επιδιώξει σίγουρα μία πολύ λογική» και ισχυρή νομισματική πολιτική. «Η εντολή, όμως, της ΕΚΤ είναι περιορισμένη, επειδή μία ανεξάρτητη κεντρική τράπεζα είναι νομιμοποιημένη δημοκρατικά μόνο όταν έχει μία περιορισμένη εντολή», πρόσθεσε, σε μία ελαφρά συγκαλυμμένη προσπάθεια να υπενθυμίσει στη Λαγκάρντ την απογοήτευση των Γερμανών αποταμιευτών για τη χωρίς προηγούμενο μακρά περίοδο μηδενικών επιτοκίων της ΕΚΤ.</p>
      <p>Επικριτές από τη Γερμανία και άλλες βόρειες χώρες της Ευρωζώνης έχουν κατηγορήσει τον Ντράγκι για «διασταλτική προσέγγιση», ακόμη και υπέρβαση, της εντολής της κεντρικής τράπεζας με την απόφασή του για αγορές ομολόγων. Απηχώντας αυτή την ενόχληση, ο Γερμανός συντηρητικός βουλευτής Αλεξάντερ Ντόμπριντ κάλεσε σήμερα τη Λαγκάρντ να απορρίψει τις «υποκατάστατες διαρθρωτικές πολιτικές» του Ντράγκι. «Χρειαζόμαστε μία μεγάλη αλλαγή στα επιτόκια», πρόσθεσε. Το 2016, ο Σόιμπλε είχε κατηγορήσει την ΕΚΤ και τον Ντράγκι ως μερικά υπεύθυνους για την άνοδο του ακροδεξιού, ευρωσκεπτικιστικού κόμματος AfD. Η Λαγκάρντ εγκωμίασε χθες τον Σόιμπλε κατά τη διάρκεια τελετής απονομής βραβείου στο Βερολίνο, χρησιμοποιώντας την πρώτη ομιλία της ως πρόεδρος της ΕΚΤ για να σηματοδοτήσει την προθυμία της να συνεργαστεί με όλες τις πλευρές.</p>
      <related>
        <h4>σχετικά άρθρα</h4>
        <a href="http://www.enikos.gr/international/682316/lagkarnt-o-soimple-synevale-stin-epitychia-tou-evro%0A%20%20%20%20%0A"/>
        <a href="http://www.enikos.gr/international/682366/sto-fos-i-aitia-thanatou-tis-pornostar-jessica-jaymes-tin-eichan-%0A%20%20%20%20%0A"/>
        <a href="http://www.enikos.gr/international/682440/panepistimio-stin-ollandia-prosferei-tafo-stous-foitites-tou-vide%0A%20%20%20%20%0A"/>
        <a href="http://www.enikos.gr/international/682429/sti-fylaki-pasignosti-athlitria-vrikan-sto-aftokinito-tis-narkoti%0A%20%20%20%20%0A"/>
        <a href="http://www.enikos.gr/international/682405/rosida-synelifthi-me-dyo-kila-chrysou-krymmeno-sta-papoutsia-tis%0A%20%20%20%20%0A"/>
        <a href="http://www.enikos.gr/international/682419/agrios-kavgas-gia-ena-santouits-ton-machairose-thanasima-eno-peri%0A%20%20%20%20%0A"/>
        <a href="http://www.enikos.gr/international/682371/yperpolyteli-vila-stin-kypro-agorasan-sakira-kai-pike%0A%20%20%20%20%0A"/>
        <a href="http://www.enikos.gr/international/682367/makron-kai-kitrina-gileka-otan-kindynefse-i-zoi-tou-gallou-proedr%0A%20%20%20%20%0A"/>
        <a href="http://www.enikos.gr/international/682383/apogoitefsi-makron-gia-tin-apochorisi-ton-ipa-apo-ti-symfonia-gia%0A%20%20%20%20%0A"/>
      </related>
    </article>
  </body>
</html>