<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/u-kabmini-anonsuvali-pidvischennya-vchitelskih-zarplat-i-odnorazovu-dopomogu-molodim-pedagogam-328615_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T22:14:00+00:00"/>
    <meta property="og:title" content="У Кабміні анонсували підвищення вчительських зарплат і одноразову допомогу молодим педагогам"/>
    <meta property="og:description" content="Уряд звернув увагу на суттєву різницю між зарплатами вчителів з різним стажем."/>
  </head>
  <body>
    <article>
      <h1>У Кабміні анонсували підвищення вчительських зарплат і одноразову допомогу молодим педагогам</h1>
      <h2>Уряд звернув увагу на суттєву різницю між зарплатами вчителів з різним стажем.</h2>
      <address>
        <time datetime="2019-11-05T22:14:00+00:00">05 Nov 2019, 22:14</time>
      </address>
      <p><b><a href="https://dt.ua/UKRAINE/deputati-hochut-zminiti-sistemu-oplati-praci-vchiteliv-oglyadachka-326212_.html">Зарплати вчителів</a></b> в 2020 році мають зрости на 9%, а молоді педагоги отримають 21 тисячу одноразової виплати, повідомляє прес-служба Міністерства освіти і науки.</p>
      <p>Про плани Кабінету міністрів на наступний бюджетний рік розповіли прем'єр-міністр Олексій Гончарук й очільниця МОН Ганна Новосад на урядовій прес-конференції у вівторок, 5 листопада.</p>
      <p>У МОН уточнили, що розмір одноразової виплати становитиме 10 прожиткових мінімумів, або майже 21 тисячу гривень. Отримати її мають близько 73,9 тисяч педагогів, чий педагогічний стаж не перевищує 10 років. За словами Гончарука, цей захід розрахований на залучення до роботи в школі молодих педагогів.</p>
      <p>"У них зараз умови оплати праці гірше - менші надбавки. Але з іншого боку ми хочемо показати молоді, що бути вчителем - це престижно", - пояснив прем'єр-міністр.</p>
      <p>У Кабміні підрахували, що молоді педагоги отримують в середньому на три тисячі гривень на місяць менше, ніж їхні колеги з великим стажем: зарплата вчителя-початківця складає 5 410 гривень, а педагога зі стажем роботи 30 років – 8 182 гривні на місяць.</p>
      <p>Крім того, уряд обіцяє врахувати в освітній субвенції актуальний, а не торішній контингент учнів. А розмір субвенції - збільшити на 2,2 млрд гривень.</p>
      <p>"Ми просто не доплачували останні чотири роки заробітну плату вчителям. Ми, нарешті, цю проблему виправляємо..., щоб враховувати кількість учнів, яка є реалістичною. На сьогодні це дозволить усім регіонам повну надбавку за престижність. А не гратися з надбавками, як це люблять робити на місцях", - зазначила Новосад.</p>
      <p>Зазначимо, що в жовтні бюджетний комітет Верховної Ради відхилив пропозицію освітнього комітету про виділення додаткових 5 млрд гривень на <b><a href="https://dt.ua/UKRAINE/zarplatu-vchitelyam-pidnimati-ne-budut-rishennya-komitetu-326648_.html">оплату праці вчителів</a></b>.</p>
      <p>Згідно із затвердженою влітку Кабінетом міністрів реформою оплати праці вчителів <a href="https://dt.ua/UKRAINE/zarplati-vchitelyam-pidvischat-na-10-320947_.html"><b>передбачалось збільшення оплати праці</b></a> для всіх освітян від 20 до 70% вже наступного року, а також поетапне продовження підвищення зарплати для них до 2023 року до рівня чотирьох прожиткових мінімумів мінімального посадового окладу педагога.</p>
      <p>Про новий законопроект та пропоновані зміни в системі освіти читайте в статті Оксани Онищенко "<a href="https://dt.ua/EDUCATION/molodilni-yabluka-dlya-zakonu-pro-shkolu-326065_.html"><b>Молодильні яблука для закону про школу</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>