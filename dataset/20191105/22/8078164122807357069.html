<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_06/aversa-sindaco-tiene-aperte-scuole-nonostante-l-allerta-meteo-minacciato-morte-977dc66a-007d-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Aversa, sindaco tiene aperte le scuole nonostante l’allerta meteo: minacciato di morte"/>
    <meta property="og:description" content="«Ti accoltelliamo». La denuncia di Alfonso Golia, che ha riportato su Facebook le decine di messaggi minatori ricevuti: «Nessun rispetto per le istituzioni e le persone»"/>
  </head>
  <body>
    <article>
      <h1>Aversa, sindaco tiene aperte le scuole nonostante l’allerta meteo: minacciato di morte</h1>
      <h2>«Ti accoltelliamo». La denuncia di Alfonso Golia, che ha riportato su Facebook le decine di messaggi minatori ricevuti: «Nessun rispetto per le istituzioni e le persone»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Redazione Cronache</a></address>
      <p>CASERTA Aveva copiato, diciamo così, il suo «collega»di Benevento, <a href="https://roma.corriere.it/notizie/politica/19_novembre_04/allerta-meteo-cani-piccioni-ordinanze-creative-sindaco-mastella-92498650-ff3f-11e9-aa9d-60f7e515e47b.shtml">Clemente Mastella, che lo scorso 3 novembre, a fronte dell’allerta gialla per il maltempo che incombeva sul suo Comune, aveva deciso di tenere lo stesso le scuole aperte</a>. Sollecitando pure gli studenti a non fare troppe storie: «Si va a scuola e studiate!» (aveva scritto su Facebook l’ex ministro della Giustizia). Però ad Alfonso Golia, sindaco di Aversa, il decisionismo ha portato solo guai. Anzi, offese e minacce di morte. «Se non chiudi le scuole ti accoltello», sono arrivati a scrivergli sulla sua pagina Facebook.</p>
      <h4>La confessione</h4>
      <p>A rendere nota la vicenda è stato lo stesso sindaco del Comune del Casertano, che è espressione di una giunta di centrosinistra. «Voglio sollevare un tema che è sotto gli occhi di tutti — ha scritto Golia —, ci sono generazioni che si stanno perdendo dietro l’apparenza e la virtualità e, cosa ancor più preoccupante, dimostrano di non avere alcun rispetto né per la persona, né per l’Istituzione. La domanda che sinceramente mi pongo è se si rivolgono così a un Sindaco, come si rivolgeranno a un docente, un coetaneo, un adulto, al prossimo?».</p>
      <h4>L’appello</h4>
      <p>Golia, che aveva deciso di tenere aperte le scuole lunedì e martedì nonostante l’allerta meteo (gialla) lanciata dalla Protezione Civile, ha lanciato poi un appello: «Spero che l’aver pubblicato quelle frasi serva ad aprire una riflessione nelle famiglie e in città. Perché sono la dimostrazione e lo specchio della deriva della nostra società e trattandosi di giovanissimi, il tema deve coinvolgerci tutti».</p>
    </article>
  </body>
</html>