<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_06/piero-angela-ricoverato-ospedale-una-caduta-094f1132-00a0-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Incidente domestico per Piero Angela: contusione al braccio dopo una caduta in casa"/>
    <meta property="og:description" content="Il noto conduttore tv e divulgatore scientifico di 90 anni è in cura da qualche giorno al Sant’Andrea di Roma per le conseguenze di un incidente domestico"/>
  </head>
  <body>
    <article>
      <h1>Incidente domestico per Piero Angela: contusione al braccio dopo una caduta in casa</h1>
      <h2>Il noto conduttore tv e divulgatore scientifico di 90 anni si è recato per un controllo al Sant’Andrea di Roma per un problema alla spalla: «Ringrazio tutti per l’affetto»</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Chiara Maffioletti e Clarida Salvatori</a></address>
      <p>Incidente domestico per fortuna di lieve entità per il noto divulgatore scientifico, <a href="https://www.corriere.it/spettacoli/cards/piero-angela-90-anni-tv-scienza-cultura-storia-saggezza-ironia/estate-angela_principale.shtml">Piero Angela</a>. Lo storico conduttore tv, 90 anni, venerdì 1 novembre sarebbe caduto in casa riportando una contusione alla spalla, al polso e all’avambraccio. Per questa ragione si sarebbe quindi recato in ospedale per un controllo, per medicare una ferita che si era procurato nella caduta e per essere sottoposto a tutti gli esami necessari per scongiurare l’ipotesi di fratture. Mercoledì 6 novembre poi ha fatto un successivo controllo all’ospedale sant’Andrea di Roma.</p>
      <slideshow>
        <figure>
          <img src="https://images2-roma.corriereobjects.it/linked_webroots/www.corriere.it/methode_image/2019/07/02/Spettacoli/Foto%20Spettacoli/albe-2.jpeg"/>
        </figure>
        <figure>
          <img src="https://images2-roma.corriereobjects.it/linked_webroots/www.corriere.it/methode_image/2019/07/02/Spettacoli/Foto%20Spettacoli/superquark-2019.jpg"/>
        </figure>
        <figure>
          <img src="https://images2-roma.corriereobjects.it/linked_webroots/www.corriere.it/methode_image/2019/07/02/Spettacoli/Foto%20Spettacoli/hqdefault.jpg"/>
        </figure>
        <figcaption>Piero Angela, 90 anni di tv, scienza, cultura, storia, saggezza e ironia</figcaption>
      </slideshow>
      <h4>Il messaggio di Piero Angela. «Ringrazio tutti per l’affetto»</h4>
      <p>«Ringrazio quanti, con la loro cura e il loro affetto, hanno chiesto delle mie condizioni», ha detto Piero Angela non appena ha saputo che si era diffusa la notizia del suo incidente. Il conduttore non è ricoverato, ma è tornato nella sua casa, dove è già al lavoro per i prossimi impegni. Tra questi uno speciale sulle meraviglie degli oceani che lo attende il 17 dicembre al Teatro La Fenice di Venezia con Alberto Luca Recchi, dopo la prima tappa che si è tenuta all’Auditorium della musica di Roma il 21 ottobre.</p>
    </article>
  </body>
</html>