<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/ne_mozhu_skazaty_shcho_gerus_pratsyuie_na_kolomoyskogo_ale_tochno_ne_na_narod_1684523"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T22:20:00+00:00"/>
    <meta property="og:title" content="Не можу сказати, що Герус працює на Коломойського, але точно не на народ України, – Скороход"/>
    <meta property="og:description" content="Народна депутатка від «Слуги народу» Анна Скороход розповіла, що Андрій Герус «бігає» і хоче виключити її з комітету з питань енергетики та житлово-комунальних послуг. За її словами, це реакція на те, що парламентарка відмовляється виконувати його вказівки."/>
  </head>
  <body>
    <article>
      <h1>Не можу сказати, що Герус працює на Коломойського, але точно не на народ України, – Скороход</h1>
      <address>
        <time datetime="2019-11-05T22:20:00+00:00">05 Nov 2019, 22:20</time>
      </address>
      <p>
        <b>Народна депутатка від «Слуги народу» Анна Скороход розповіла, що Андрій Герус «бігає» і хоче виключити її з комітету з питань енергетики та житлово-комунальних послуг. За її словами, це реакція на те, що парламентарка відмовляється виконувати його вказівки.</b>
      </p>
      <p>Про це вона заявила в ефірі проєкту <a href="https://zik.ua/tv/project/hard/">«HARD з Влащенко»</a> на телеканалі <a href="https://zik.ua/news/2018/12/19/nardep_nazvav_sposoby_povernennya_u_spivvlasnist_orendovanogo_prymishchennya_u_1473327">ZIK</a>.</p>
      <p>Депутатка розповіла: голова Комітету Верховної Ради з питань енергетики та житлово-комунальних послуг Андрій Герус хоче звільнити її з посади члена цього органу.</p>
      <p>«Мені вже декілька разів казали, що він зараз бігає і хоче виключити мене з комітету, тому що я не виконую вказівок, які дає пан Герус. Я відстоюю свою думку, свої правки, інтереси людей, які вважаю за потрібне», – підкреслила Скороход.</p>
      <figure>
        <iframe src="https://www.youtube.com/embed/kSt1d6_LxcI" width="640" height="360" data-service="Youtube" scrolling="no"/>
      </figure>
      <p>Водночас, відповідаючи на запитання ведучої проєкту Наташі Влащенко, чи вважає, що Герус працює на Коломойського, парламентарка зазначила: не може сказати, що конкретно йде робота саме на цього олігарха.</p>
      <p>«Однак, те, що він 100-відсотково не працює на народ України, це факт. Тут вже постає питання, на кого справді він працює», – зазначила нардепка.</p>
      <p>Так, за її словами, під анбандлінгом в енергетичному секторі намагаються протягнути правки, які є зовсім не в інтересах держави.</p>
      <p>«Тут треба дивитись, в чиїх це інтересах. Не можу сказати, що в інтересах пана Коломойського чи ще когось, там різні сфери впливу», – розповіла Анна Скороход.</p>
      <p>Як повідомлялось раніше, 31 жовтня Анна Скороход розплакалася у Верховній Раді через те, що їй нібито відмовили розглянути правки до закону про ГТС та тиснули, аби перестала їх подавати.</p>
      <p>Окрім того, Скороход <a href="https://zik.ua/news/2019/11/05/skorohod_koly_sydysh_poruch_iz_kolegamy_i_chuiesh_pro_shcho_vony_govoryat_dumaiesh_1684501">зазначала</a>: проблема нинішньої влади у її самовпевненості. Багато нардепів вважають, що схопили Бога за бороду і навіть не припускають, що далі потрібно вчитись та розвиватись.</p>
      <related>
        <h4>читайте також</h4>
        <a href="https://zik.ua/news/2019/11/05/skorohod_koly_sydysh_poruch_iz_kolegamy_i_chuiesh_pro_shcho_vony_govoryat_dumaiesh_1684501"/>
        <a href="https://zik.ua/news/2019/11/05/anna_skorohod_u_programi_hard_z_vlashchenko_v_efiri_telekanalu_zik__1684207"/>
        <a href="https://zik.ua/news/2019/11/04/osbb_v_smartfoni__te_do_chogo_maiemo_yty__babak_1683671"/>
        <a href="https://zik.ua/news/2019/11/04/svitovyy_nonsens_potribno_vvodyty_zhytlovu_inspektsiyu_dlya_osbb__babak_1683657"/>
      </related>
    </article>
  </body>
</html>