<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/coppe/champions/notizie/lokomotiv-mosca-juventus-1-2-douglas-costa-extremis-ottavi-centrati-053711c2-00c7-11ea-90df-c7bf97da0906.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-05T22:00:00+00:00"/>
    <meta property="og:title" content="Lokomotiv Mosca-Juventus 1-2: Douglas Costa in extremis, ottavi centrati"/>
    <meta property="og:description" content="Il gallese e il russo a segno nel primo quarto d’ora, poi poche emozioni fino al finale: gol decisivo al 92’. Il 26 novembre a Torino arriva l’Atletico Madrid"/>
  </head>
  <body>
    <article>
      <h1>Lokomotiv Mosca-Juventus 1-2: Douglas Costa in extremis, ottavi centrati</h1>
      <h2>Il gallese e il russo a segno nel primo quarto d’ora, poi poche emozioni fino al finale: gol decisivo al 92’. Il 26 novembre a Torino arriva l’Atletico Madrid</h2>
      <address><time datetime="2019-11-05T22:00:00+00:00">05 Nov 2019, 22:00</time> by <a rel="author">Paolo Tomaselli, inviato a Mosca</a></address>
      <p>Se vince anche quando non è serata, allora quali sono i confini di questa Juventus? La domanda che arriva dalla periferia di Mosca non è nemmeno nuova, ma differenti sono le prospettive che questa squadra potrebbe avere in Europa. Intanto il passaggio agli ottavi è assicurato ed era da dieci anni che non accadeva con due turni d’anticipo, mentre per il primo posto bisogna aspettare il faccia a faccia con l’Atletico, fra tre settimane a Torino: una sfida che arriva al momento giusto per capire se nelle grandi notti la squadra di Sarri ha davvero qualcosa in più. In serate come quella della Rzd Arena, bisogna ancora una volta aspettare l’ultimo secondo. Stavolta è Douglas Costa, al primo gol in Champions con la Juve, a inventare una «mostruosità di bravura tecnica» (come la definisce Sarri), fra avversari portati a spasso, sponda (di tacco) di Higuain, altri dribbling e tiro secco: un capolavoro che inchioda la Lokomotiv a un passo dal pareggio.</p>
      <p><b>«Tatticamente la squadra non mi è piaciuta tanto e anche tecnicamente abbiamo sbagliato diverse cose — sottolinea l’allenatore bianconero </b>—. Bisogna migliorare, senza contare che quando andiamo in vantaggio veniamo spesso rimontati. La responsabilità forse è anche nostra, come staff, perché abbiamo fatto parecchi cambiamenti, ma c’erano segni di stanchezza». Tra i quali quelli di Cristiano Ronaldo, che per la prima volta in Champions con la Juve è stato sostituito. Addirittura erano 5 anni che il portoghese non lasciava il campo prima dell’85 e quando si deve accomodare in panchina il suo atteggiamento è infastidito. Ma Sarri spegne la polemica sul nascere: «Ronaldo era arrabbiato perché non sta benissimo. C’era timore che il ragazzo si potesse fare male, perché da qualche giorno soffriva di un leggero affaticamento all’adduttore e già a fine primo tempo era un po’ preoccupato. Quando l’ho visto fare due-tre accelerazioni senza la consueta fluidità ho deciso di toglierlo, per evitare problemi più gravi».</p>
      <p><b>A quel punto la Juve indossa un vestito mai visto, con Douglas trequartista, che però si allarga anche a sinistra, formando un tridente imprevedibile </b>con Higuain e Dybala. E prima di prendere altre contromisure, i russi si ritrovano col sedere a terra, colpiti dal brasiliano. Ma fin lì la loro aggressività nel recuperare palla e nel saltare la prima, fiacca, linea del pressing bianconero, mette sempre in difficoltà la Juve sulle ripartenze. Così dopo il gol-lampo di Ramsey — che tocca sulla linea un pallone sfuggito a Guilherme su punizione defilata di Ronaldo — inizia la sofferenza. E arriva subito il pareggio di Miranchuk, che ribatte in rete dopo aver colpito il palo. Pjanic non ha spazio e tempo per ragionare, Higuain e Ronaldo non sfondano e Bonucci nel finale salva sulla linea un tiro di Joao Mario. Ma quando si entra nella «zona Juve», arriva anche la vittoria: «Adesso puntiamo al primo posto. Giochisti o risultatisti? Sono tutte cazzate — sintetizza a modo suo Sarri —. Chi gioca bene vince. E noi dobbiamo ancora crescere molto». Fino a quale altezza, sarà interessante vederlo.</p>
    </article>
  </body>
</html>