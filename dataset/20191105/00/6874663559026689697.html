<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773071,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="ארה&quot;ב הודיעה לאו&quot;ם: פורשים מהסכם האקלים בפריז"/>
    <meta property="og:description" content="מחלקת המדינה האמריקנית הודיעה לאו&quot;ם על הכוונה לפרוש מההסכם שנחתם בפריז בדצמבר 2015. מזכיר המדינה האמריקני פירט את הישגיה של ארצות הברית בכלכלה ובשמירה על הסביבה וטען: &quot;המודל שלנו הוא מציאותי ופרגמטי&quot;. בחודש הבא תתקיים ועידת האקלים במדריד"/>
  </head>
  <body>
    <article>
      <h1>ארה"ב הודיעה לאו"ם: פורשים מהסכם האקלים בפריז</h1>
      <h2>מחלקת המדינה האמריקנית הודיעה לאו"ם על הכוונה לפרוש מההסכם שנחתם בפריז בדצמבר 2015. מזכיר המדינה האמריקני פירט את הישגיה של ארצות הברית בכלכלה ובשמירה על הסביבה וטען: "המודל שלנו הוא מציאותי ופרגמטי". בחודש הבא תתקיים ועידת האקלים במדריד</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שירות כלכליסט</a></address>
      <p>אחת המדינות המזהמות בעולם פורשת מההסכם שנועד להפחית באופן דרמטי את פליטת גזי החממה - הגורמת להתחממות כדור הארץ: קצת פחות מחודש לפני פתיחת ועידת האקלים, שתתקיים בסופו של דבר במדריד, הודיעה אמש (ב') מחלקת המדינה האמריקנית לאו"ם באופן רשמי על פרישתה של ארצות הברית מהסכם האקלים שנחתם בפריז לפני כארבע שנים.</p>
      <p>מזכיר המדינה האמריקני, מייק פומפאו, אמר: "אנו מתחילים היום בתהליך הפרישה מההסכם". הוא ציין את הישגיה של ארצות הברית בכלכלה ובשמירה על הסביבה וטען: "המודל שלנו הוא מציאותי ופרגמטי". הוא הוסיף כי מדובר ב"נטל כלכלי שאינו הוגן". למעשה היום הוא היום הראשון שבו ניתן לצאת מההסכם וארצות מיהרה להודיע על פרישה, שתיכנס לתוקף שנה לאחר מסירת ההודעה - כלומר 4 בנובמבר 2020, יום לאחר הבחירות לנשיאות. ארצות הברית היא המדינה הראשונה שיוצאת מההסכם, שעליו חתמו רוב מדינות העולם.</p>
      <figure>
        <img src="https://images1.calcalist.co.il/PicServer3/2019/08/06/925436/Reuters_2019-08-05T143110Z_1688233437_RC14F5C0D5A0_RTRMADP319888_l.jpg"/>
        <figcaption>דונלד טראמפ <br/>צילום: רויטרס</figcaption>
      </figure>
      <p>בזמן שממשל הנשיא הקודם, ברק אובמה, עודד לפעול למען הסביבה - המדיניות של הנשיא דונלד טראמפ שונה. ביוני 2017, כמה חודשים לאחר כניסתו לבית הלבן, הודיע הנשיא האמריקני על כוונתו לפרוש מההסכם. טראמפ אמר אז כי הוא מבקש להשיג "הסכם הוגן למשלמי המסים שלנו. איננו רוצים שמנהיגים ומדינות אחרות ילעגו לנו יותר, והם לא יעשו זאת. נבחרתי לייצג את אזרחי פיטסבורג, לא את פריז". לדברי טראמפ, "הסכם פריז הוא עסקה רעה לאמריקנים, והצעד הזה עומד בהתאם להבטחת הבחירות לשים את העובדים האמריקנים בראש סדר העדיפויות. ממשל אובמה נשא ונתן על ההסכם וחתם מתוך ייאוש". כמעט 200 מדינות חתמו על הסכם האקלים בפריז בדצמבר 2015, שבה כל מדינה הציבה יעדים כדי לבלום את פליטת גזי החממה - המובילים לשינוי אקלים. המטרה של ההסכם הייתה בין היתר לגרום לכך שכדור הארץ לא יתחמם יותר מ-1.5 מעלות מהמצב שהיה לפני המהפכה התעשייתית. ממשל אובמה התחייב בין היתר לצמצם את פליטות גזי החמה ב-26 עד 28 אחוזים עד לשנת 2030, לעומת הרמות של 2005. ארגוני איכות סביבה מקווים כי אם טראמפ יפסיד בבחירות בעוד כשנה, הנשיא שייבחר יחזיר את ארצות הברית להסכם, כפי שהתחייבו כל המועמדים בפריימריז של המפלגה הדמוקרטית. "הנשיא הבא צריך יהיה להצטרף להסכם באופן מיידי ולהתחייב להשתמש באנרגיה נקייה, כפי שמתחייב ממצב החירום האקלימי", אמרה ז'ן סו העומדת בראש אחד הארגונים. בארצות הברית מתקיימות בשבוע האחרונים הפגנות נגד מדינות הנשיא טראמפ ובעד המאבק בהתחממות כדור הארץ. הנערה השבדית, גרטה טונברג, השוהה בצפון אמריקה מאז סוף חודש אוגוסט - השתתפה בכמה הפגנות ברחבי ארצות הברית. בוושינגטון מתקיימות מדי שבוע הפגנות. ביום שישי האחרון נעצרו בוושינגטון 30 מפגינים, ביניהם השחקנית ג'יין פונדה, שלה זה היה מעצר רביעי בשבועות האחרונים. השחקנית שוחררה לאחר לילה במעצר.</p>
    </article>
  </body>
</html>