<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739995"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T00:30:00+00:00"/>
    <meta property="og:title" content="นักเรียน"/>
    <meta property="og:description" content="วงการศึกษาในจีนแผ่นดินใหญ่ ต่างจับจ้องมองไปที่มณฑลเจ้อเจียง ริมชายฝั่งทางภาคตะวันออกตอนกลางของประเทศ ซึ่งคณะผู้บริหารการศึกษาของมณฑลประชากร 58 ล้านคน กำลังพิจารณาข้อเสนอ แผนปฏิรูประบบการศึกษาครั้งใหญ่"/>
  </head>
  <body>
    <article>
      <h1>นักเรียน</h1>
      <address>
        <time datetime="2019-11-05T00:30:00+00:00">05 Nov 2019, 00:30</time>
      </address>
      <p>
        <b>วงการศึกษาในจีนแผ่นดินใหญ่ ต่างจับจ้องมองไปที่มณฑลเจ้อเจียง ริมชายฝั่งทางภาคตะวันออกตอนกลางของประเทศ ซึ่งคณะผู้บริหารการศึกษาของมณฑลประชากร 58 ล้านคน กำลังพิจารณาข้อเสนอ แผนปฏิรูประบบการศึกษาครั้งใหญ่</b>
      </p>
      <p>    ตอนนี้วงการศึกษาในจีนแผ่นดินใหญ่ ต่างจับจ้องมองไปที่มณฑลเจ้อเจียง ริมชายฝั่งทางภาคตะวันออกตอนกลางของประเทศ ซึ่งคณะผู้บริหารการศึกษาของมณฑลประชากร 58 ล้านคน กำลังพิจารณาข้อเสนอ แผนปฏิรูประบบการศึกษาครั้งใหญ่ ที่อาจจะกลายเป็นตัวอย่างนำร่อง ถูกนำไปปรับใช้ทั่วประเทศ<br/>      <br/>     ประเด็นหลักในแนวนโยบาย 33 ข้อของแผนปฏิบัติการ ที่ประกาศเผยแพร่ ทางเว็บไซต์ของสำนักงานการศึกษามณฑลเจ้อเจียง คือ การออกกฎบังคับใหม่ ให้เด็กนักเรียนต้องเข้านอน ด้วยความยินยอมจากพ่อแม่ผู้ปกครอง ไม่เกิน 4 ทุ่ม หรือ 22.00 น. ถึงแม้ว่ายังทำการบ้านไม่เสร็จ หรือยังมีงานอื่น ๆ ต้องทำให้ลุล่วง<br/>        <br/>     เวลาแน่ชัดตามแผนข้อเสนอคือ เข้านอนไม่เกิน 3 ทุ่ม สำหรับเด็กนักเรียนระดับชั้นประถมศึกษา และไม่เกิน 4 ทุ่ม สำหรับชั้นมัธยมศึกษาตอนต้น<br/>     <br/>     เด็กนักเรียนในประเทศจีน ขึ้นชื่อทางด้าน “ครูให้การบ้านเยอะ”นอกจากนั้นเด็กส่วนใหญ่ยังต้องไปเรียนพิเศษนอกเวลา กับติวเตอร์ตามสถาบันกวดวิชาต่าง ๆ ตามแรงผลักดันของพ่อแม่ผู้ปกครอง ทำให้เด็กต้องคร่ำเคร่งกับภารกิจการเรียนหนัก และเข้านอนดึกแทบทุกคืน<br/>       <br/>      ร่างนโยบายยังได้ “แนะนำ” พ่อแม่เด็ก ให้เลิกวัฒนธรรม “แข่งขันชิงดีชิงเด่นกัน” ด้วยการเอาผลการเรียนของลูกเป็นตัววัด และห้ามเด็กเรียนพิเศษช่วงวันหยุดสุดสัปดาห์ หรือช่วงปิดเทอม โดยเจ้าหน้าที่ทางการจะมีโครงการช่วยเหลือพ่อแม่ผู้ปกครอง ในการเป็นที่ปรึกษาให้คำแนะนำแก่เด็ก<br/>       <br/>     แผนข้อเสนอของฝ่ายการศึกษามณฑลเจ้อเจียง กำลังได้รับการวิพากษ์วิจารณ์ทั่วแผ่นดินใหญ่ พ่อแม่จำนวนมากเกิดความวิตก หากลดการบ้าน หรือไม่ให้เรียนพิเศษ เด็กก็จะสู้เด็กอื่นไม่ได้ ในการสอบ โดยเฉพาะการสอบแข่งขันเข้าเรียนในระดับมหาวิทยาลัย สอบเข้าสถาบันมีชื่อเสียง ซึ่งจะเป็นตัวชี้วัด สถานะทางสังคมของชีวิตในอนาคต<br/>      <br/>      ระบบการศึกษาของจีนแผ่นดินใหญ่ ให้ความสำคัญเป็นอย่างมากกับ “เกาเข่า” หรือการสอบ “เอนทรานซ์” เข้าเรียนต่อในระดับอุดมศึกษา  ซึ่งมีการแข่งขันสูงมาก สำหรับมหาวิทยาลัยชื่อดังของประเทศ ผู้ที่มีความพร้อมสูงสุดเท่านั้นจึงจะสมหวัง<br/>       <br/>      ตามปกติการสอบเกาเข่าของจีน จะสอบพร้อมกันทั่วประเทศ ในแต่ละปีจะสอบระหว่างวันที่ 7-8 มิ.ย. วันละ 9 ชั่วโมง แต่หลายมณฑลอาจขยายเพิ่มเป็น 3 วัน ตัวเลขปีล่าสุด พ.ศ. 2562 มีนักเรียนเข้าสอบทั้งหมด 10,310,000 คน<br/>  <br/>     เด็กนักเรียนและประชาชนที่ผ่านพ้นประสบการณ์เกาเข่าจำนวนมาก ไม่เห็นด้วย และเรียกร้องให้รัฐบาลยกเลิกระบบนี้ หรือคิดหาแนวทางอื่น ที่จะทำให้เด็กกดดันทั้งร่างกายและจิตใจน้อยกว่านี้<br/>    <br/>        เรื่องนี้ถึงขั้นบรรณาธิการหนังสือ พิมพ์ ประชาชนรายวัน (พีเพิลส์ เดลี่) สื่อกระบอกเสียงพรรคคอมมิวนิสต์จีน หรือรัฐบาลในกรุงปักกิ่ง เขียนออกความเห็นว่า เป็นความจริงที่แทบไม่มีพ่อแม่คนไหน ที่ต้องการเห็นลูกเหนื่อยล้ากับการทำการบ้านที่มีมากเกินไป แต่ผลการเรียนที่ดีเยี่ยม เป็นสิ่งที่จำเป็นมาก สำหรับระบบเกาเข่าของจีน รวมทั้งการสอบแข่งขันเข้าทำงาน  ซึ่งดุเดือดไม่แพ้กัน<br/>      <br/>       ส่วนหนังสือพิมพ์จีนรายวัน ของรัฐบาลเช่นกัน เขียนว่า สิ่งที่ทุกฝ่ายควรคิดคำนึง และให้ความสำคัญมากกว่าอย่างอื่นคือ คิดหาวิธีปฏิรูประบบการสอบเข้ามหาวิทยาลัย ไม่ให้สิ่งนี้เป็นตัวหลัก ในการชี้วัดอนาคตของเด็ก และการปฏิรูปการศึกษาไม่ควรเน้นให้เด็ก “เรียนเก่ง” เพียงอย่างเดียว แต่ให้เก่งในการเรียนรู้เข้าใจและวิธีแก้ไขปัญหาชีวิตด้วย รวมทั้งเด็กควรได้ใช้ชีวิตตามวัย เช่น การเล่น การท่องเที่ยว ไม่ใช่อุทิศเวลาเกือบทั้งหมดไปกับการเรียน เพื่อแข่งขันเพียงอย่างเดียว<br/>     <br/>      ฝ่ายการศึกษาของอีกหลายมณฑลในจีน กำลังพิจารณาออกกฎระเบียบใหม่คล้ายกัน เพื่อช่วยลดภาระเด็ก จากการเรียนหนักทั้งเรียนประจำและเรียนพิเศษ ตามความเหมาะสมกับสภาพของแต่ละมณฑล แต่ตอนนี้กำลังดูพัฒนาการของเจ้อเจียงอยู่.<br/><br/>..................................<br/>เลนซ์ซูม<br/> </p>
    </article>
  </body>
</html>