<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/consumer/articles/0,7340,L-3773053,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עם עליית &quot;האירי&quot; של מרטין סקורסזה ניטשת שוב מלחמה על בלעדיות ההקרנות"/>
    <meta property="og:description" content="שנה אחרי שסירבו רשתות בתי הקולנוע בארה&quot;ב ובבריטניה להקרין את הסרט &quot;רומא&quot; כי נטפליקס סירבה להעניק להן את הבלעדיות שהן דורשות ממפיצי סרטים, כעת הן טוענות שהם קורבנות של נטפליקס"/>
  </head>
  <body>
    <article>
      <h1>עם עליית "האירי" של מרטין סקורסזה ניטשת שוב מלחמה על בלעדיות ההקרנות</h1>
      <h2>שנה אחרי שסירבו רשתות בתי הקולנוע בארה"ב ובבריטניה להקרין את הסרט "רומא" כי נטפליקס סירבה להעניק להן את הבלעדיות שהן דורשות ממפיצי סרטים, כעת הן טוענות שהם קורבנות של נטפליקס</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">יאיר רוה</a></address>
      <p>ביום שישי הקרוב יצא בארצות הברית "האירי", סרטו החדש של מרטין סקורסזה, שאת 150 מיליון הדולר שעלתה ההפקה בת שלוש השעות וחצי שלו מימנה נטפליקס.</p>
      <p>שנה אחרי שרשתות בתי הקולנוע הגדולות בארה"ב ובבריטניה סרבו להקרין את "רומא" - כי נטפליקס מסרבת להעניק לרשתות את הבלעדיות שהן דורשות ממפיצי הסרטים - המלחמה הזאת מתעוררת שוב במלוא עוזה.</p>
      <figure>
        <img src="https://images1.calcalist.co.il/PicServer3/2019/11/04/944871/1NL.jpg"/>
        <figcaption>מימין: פצ’ינו, סקורסזי ודה נירו. הכל מכוון לאוסקר <br/>צילום: אי.פי</figcaption>
      </figure>
      <p>ג'ון פיתיאן, נשיא התאחדות בעלי בתי הקולנוע באמריקה, תקף השבוע את נטפליקס על כך שמנעה מהרשתות הגדולות להפיץ את הסרט, ובכך מונעת מהקהל הרחב באמריקה לראות על מסך גדול את סרט הגנגסטרים האפי והכה מדובר הזה, שמפגיש על המסך את רוברט דה נירו, אל פצ'ינו, ג'ו פשי והארווי קייטל. זו אסטרטגיה משונה מצדו, כי מי שמנע את ההפצה הן דווקא הרשתות הגדולות. פתאום רשתות הקולנוע מנסות להציג את עצמן כקורבן לדורסנות של שירות הסטרימינג.</p>
      <p>הרשתות האמריקאיות מבקשות כיום ממפיצי הסרטים בלעדיות על הקרנה של סרט, ומניעת הפצתו במדיום אחר, של 72 יום. מאז שנטפליקס נכנסה לעסקי הפקה של פיצ'רים, היא מפיצה בבתי הקולנוע רק מעט מסרטיה — את אלה שהיא רוצה להריץ לאוסקר. עד השנה שעברה היא עשתה זאת בהתאם לחוקי האוסקר: שבוע בלבד לפני ההפצה בסטרימינג.</p>
      <p>לכבוד "רומא", ומתוך הבנה שזה סרט יוצא דופן ואולי גם מתוך רצון לפייס את אנשי האקדמיה לקולנוע, שמעניקים את הפרסים, נטפליקס הרחיבה את החלון הזה באופן וולונטרי לשלושה שבועות. ועדיין, הרשתות הגדולות סרבו להפיץ את הסרט. ההפסד של "רומא" ל"הספר הירוק" בקטגוריית הסרט הטוב ביותר היה גם איתות מצד ותיקי הוליווד שהם עדיין מעדיפים קולנוע מסורתי, שמוצג בקולנוע.</p>
      <p>השנה עם "האירי" - שמאז הבכורות שלו בפסטיבלים של ניו יורק ולונדון מסתמן כארוע הקולנועי הגדול של השנה - נטפליקס כבר הכריזה מראש שתיתן לסרט חלון בלעדיות של ארבעה שבועות. למה ארבעה שבועות? כנראה בגלל סטיבן ספילברג. בתחילת השנה ספילברג ניהל קמפיין לטובת "הספר הירוק" (שהוא היה מושקע בו כספית) ונגד נטפליקס. הוא אמר שהוא אוהב את תכני החברה, אבל שבלי הפצה סדירה ושמרנית בבתי הקולנוע - הוא לא מוכן לקבל את תוצריה כסרטי קולנוע אלא כסרטי טלוויזיה.</p>
      <p>ספילברג וסקורסזה הם החברים הכי טובים, ולכן יש להניח שסקורסזה דאג להבטיח שסרטו יקבל ארבעה שבועות בבתי הקולנוע, כדי לפייס את דעתו של ספילברג ולהעמידו לצדו.</p>
      <figure>
        <img src="https://images1.calcalist.co.il/PicServer3/2018/12/11/868381/20_l.jpg"/>
        <figcaption>מתוך "רומא". הסרט שהצית את הויכוחים בפעם הראשונה <br/>צילום: איי פי</figcaption>
      </figure>
      <p>אבל בשבוע הראשון של הבלעדיות - שבו אנו מצויים כעת - הסרט מופץ בשמונה בתי קולנוע בלבד, בניו יורק ובלוס אנג'לס. מיום שישי הקרוב ההפצה תתרחב לעוד כמה עשרות בתי קולנוע עצמאיים. נטפליקס, שכבר צפתה שרשתות הקולנוע הגדולות יסרבו להפיץ את הסרט, שכרה את תיאטרון בלסקו בברודווי עם 1,000 מקומות ישיבה. כמעט כל הכרטיסים נמכרו שם השבוע. ובכל זאת, נשיא התאחדות בתי הקולנוע אמר לתקשורת ש"זה ביזיון" ו"נטפליקס ויתרו על המון כסף".</p>
      <p>באופן יוצא דופן הוא חשף את המשא ומתן בין הצדדים, בו הסכימו רשתות הקולנוע להוריד את הבלעדיות שלהם ל־60 יום. נטפליקס ענתה שהיא לא מוכנה לעלות מעל 45 יום. ושם המו"מ נתקע. ברור שזה עניין של זמן עד שהרשתות יסכימו ל־45 יום, וברור שברגע שנטפליקס תקבל את זה, כל האולפנים יבקשו את אותם התנאים, כולל וורנר ודיסני, שמשיקים בקרוב את שירותי הסטרימינג שלהם.</p>
      <p>אבל מה שהסיפור הזה מלמד אותנו הוא שרשתות בתי הקולנוע הגדולות רדפו הפעם אחרי נטפליקס, כי כנראה שהבינו של"האירי" יש פוטנציאל קופתי עצום, הרבה יותר מאשר "רומא". ומה שהרשתות עדיין לא הבינו זה שנטפליקס לא באמת מחפשת את ההכנסות ממכירת הכרטיסים. היא צריכה את המנויים. ההפצה המצומצמת, הבוטיקית, היא חלון הראווה של נטפליקס לעורר דיבור סביב הסרט, ולמשוך את עיקר הצופים לצפייה בו באתר. הכרטיסים הם עבורה כסף קטן.</p>
      <p>וזה יגיע גם לישראל. אחרי ההצלחה הגדולה של "רומא" ברשת קולנוע לב בישראל לפני שנה, גם השנה יופצו שם שלושת הסרטים הבולטים של נטפליקס לעונת האוסקרים: "האירי" החל מ־21 בנובמבר, "סיפור נישואים" מ־28 בנובמבר ו"האפיפיורים" ב־12 בדצמבר. </p>
    </article>
  </body>
</html>