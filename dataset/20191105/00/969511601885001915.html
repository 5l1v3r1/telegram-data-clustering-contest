<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.businessmagazin.ro/actualitate/prima-sedinta-de-guvern-in-noua-formula-presedintele-iohannis-participa-la-preluarea-mandatului-unor-ministri-18541823"/>
    <meta property="og:site_name" content="BusinessMagazin"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Prima şedinţă de Guvern în noua formulă. Preşedintele Iohannis participă la preluarea mandatului unor miniştri"/>
    <meta property="og:description" content="Guvernul Orban va avea, marţi, a doua reuniune a Cabinetului, în care ar putea aproba o ordonanţă de urgenţă pentru comasarea numărului de ministere, au declarat surse politice, pentru MEDIAFAX. Klaus Iohannis va participa la preluarea mandatului unor miniştri."/>
  </head>
  <body>
    <article>
      <h1>Prima şedinţă de Guvern în noua formulă. Preşedintele Iohannis participă la preluarea mandatului unor miniştri</h1>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://www.businessmagazin.ro/autor/ana-petrescu" target="_blank">Ana Petrescu</a></address>
      <h3>Prima şedinţă de Guvern în noua formulă. Preşedintele Iohannis participă la preluarea mandatului unor miniştri</h3>
      <p>Guvernul Orban va avea, marţi, a doua reuniune a Cabinetului, în care ar putea aproba o ordonanţă de urgenţă pentru comasarea numărului de ministere, au declarat surse politice, pentru MEDIAFAX. Klaus Iohannis va participa la preluarea mandatului unor miniştri.</p>
      <p>La prima şedinţă informală de luni seara a Guvernului Orban, care a durat în jur de două ore, au fost discuţii despre programul de marţi al noului Executiv, în special despre programul pe care Klaus Iohannis şi Ludovic Orban urmează să îl aibă împreună.</p>
      <p>Astfel, şeful statului, alături de Ludovic Orban, ar urma să participe la preluarea mandatului ministrului de Externe Bogdan Aurescu, de la ora 11.00, al ministrului Apărării Nicolae Ciucă, de la ora 11.45, al ministrului de Interne Marcel Vela, de la ora 12.30 şi a ministrului Justiţiei Cătălin Predoiu, de la ora 13.15, au precizat sursele citate.</p>
      <p>La şedinţa informală de luni a Guvernului Orban au fost discuţii şi despre priorităţile Executivului. Cu toate acestea, ora şedintei de marţi a Cabinetului Orban nu a fost încă stabilită, deoarece depinde de organizarea pe ministere, respectiv predarea-primirea portofoliilor, au mai explicat sursele menţionate, pentru MEDIAFAX.</p>
      <p>Premierul Ludovic Orban a declarat, în debutul şedinţei informale de luni, că preşedintele Klaus Iohannis este invitat şi la următoarea şedinţă a Executivului.</p>
      <p>La rândul său, şeful statului a transmis noului premier şi miniştrilor că deşi noul Executiv va avea un mandat scurt, acesta va fi „unul puternic şi de succes”.</p>
      <p>Guvernul Orban, care are 16 miniştri, un vicepremier şi un prim-ministru, a primit luni votul de învestitură în Parlament, iar în aceeaşi seară echipa Cabinetului Orban a depus jurământul la Cotroceni.</p>
    </article>
  </body>
</html>