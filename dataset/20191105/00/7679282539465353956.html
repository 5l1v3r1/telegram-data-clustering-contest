<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-punjab-cm-capt-amarinder-singh-says-pakistan-secret-intention-behind-opening-kartarpur-corridor-2832570.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-05T00:15:40+00:00"/>
    <meta property="og:title" content="अमरिंदर सिंह ने कहा- करतारपुर गलियारा खोलने के पीछे पाक की गुप्त मंशा"/>
    <meta property="og:description" content="पंजाब के मुख्यमंत्री कैप्टन अमरिंदर सिंह ने सोमवार को आरोप लगाया कि करतारपुर गलियारा खोलने की 70 साल पुरानी मांग अचानक स्वीकार करने के पीछे पाकिस्तान की मंशा धार्मिक भावनाओं का दोहन कर सिख समुदाय में..."/>
  </head>
  <body>
    <article>
      <h1>अमरिंदर सिंह ने कहा- करतारपुर गलियारा खोलने के पीछे पाक की गुप्त मंशा</h1>
      <address><time datetime="2019-11-05T00:15:40+00:00">05 Nov 2019, 00:15</time> by <a rel="author">एजेंसी ,चंडीगढ़।</a></address>
      <p>पंजाब के मुख्यमंत्री कैप्टन अमरिंदर सिंह ने सोमवार को आरोप लगाया कि करतारपुर गलियारा खोलने की 70 साल पुरानी मांग अचानक स्वीकार करने के पीछे पाकिस्तान की मंशा धार्मिक भावनाओं का दोहन कर सिख समुदाय में दरार डालने की है। मुख्यमंत्री ने जोर देकर कहा कि पाकिस्तान के कदम ने गुप्त मंशा का संकेत दिया है और पड़ोसी मुल्क की किसी भी नापाक मंशा को रोकने के लिए पंजाब पूरी तरह चौकन्ना है।</p>
      <p>मुख्यमंत्री ने कहा कि हम उम्मीद नहीं करते कि गलियारे के माध्यम से पाकिस्तान किसी प्रकार की शरारत करने की हिमाकत करेगा लेकिन यह महत्वपूर्ण है कि सीमावर्ती राज्य होने के नाते पंजाब हमेशा चौकन्ना रहे। उन्होंने कहा कि राज्य स्थिति पर करीबी नजर रखे हुए है और पूरी तरह सावधान है।</p>
      <p>मुख्यमंत्री ने शिरोमणि गुरुद्वारा प्रबंधक कमेटी (एसजीपीसी) पर बरसते हुए आरोप लगाया कि यह बादल परिवार हाथों में खेल रही है और ऐतिहासिक 550 वें प्रकाश पर्व के अवसर पर उनकी सरकार की ओर से आयोजित किये जाने वाले समारोह का समर्थन करने से मना कर दिया। <br/> </p>
    </article>
  </body>
</html>