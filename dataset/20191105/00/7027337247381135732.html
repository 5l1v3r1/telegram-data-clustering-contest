<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696984/%D9%86%D8%B8%D8%B1-%D8%B3%D9%86%D8%AC%DB%8C-%D9%81%D8%A7%DB%8C%D9%86%D9%86%D8%B4%DB%8C%D8%A7%D9%84-%D8%AA%D8%A7%DB%8C%D9%85%D8%B2-%D9%BE%D8%AA%D8%B1%D8%B3%D9%88%D9%86-%D8%AA%D8%B1%D8%A7%D9%85%D9%BE-%D9%88%D8%B6%D8%B9%DB%8C%D8%AA-%D9%85%D8%A7%D9%84%DB%8C-%D8%A2%D9%85%D8%B1%DB%8C%DA%A9%D8%A7%DB%8C%DB%8C%E2%80%8C%D9%87%D8%A7-%D8%B1%D8%A7-%D8%A8%D9%87%D8%A8%D9%88%D8%AF-%D9%86%D8%AF%D8%A7%D8%AF%D9%87-%D8%A7%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="نظر سنجی فایننشیال تایمز- پترسون: ترامپ وضعیت مالی آمریکایی‌ها را بهبود نداده است"/>
    <meta property="og:description" content="اکثر شرکت کنندگان در یک نظرسنجی جدید اعلام کردند که از زمان روی کار آمدن دونالد ترامپ به عنوان رئیس جمهور آمریکا از نظر مالی در شرایط بهتری قرار ندارند."/>
  </head>
  <body>
    <article>
      <h1>نظر سنجی فایننشیال تایمز- پترسون: ترامپ وضعیت مالی آمریکایی‌ها را بهبود نداده است</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034045_824.jpg"/>
      </figure>
      <p>اکثر شرکت کنندگان در یک نظرسنجی جدید اعلام کردند که از زمان روی کار آمدن دونالد ترامپ به عنوان رئیس جمهور آمریکا از نظر مالی در شرایط بهتری قرار ندارند.</p>
      <p>به گزارش ایسنا، نظرسنجی صورت گرفته توسط فایننشیال تایمز- پترسون نشان می دهد که قریب به دو سوم از آمریکایی‌ها اعلام کرده‌اند که از زمان روی کار آمدن ترامپ وضعیت مالی‌شان بهتر نشده است.</p>
      <p>۳۱ درصد از شرکت‌کنندگان در این نظرسنجی گفتند، از زمانی که ترامپ وارد کاخ سفید شده وضعیت مالی‌شان بدتر شده است در حالی که ۳۳ درصد اعلام کردند که در این بازه زمانی وضعیت مالی‌شان بهتر و یا بدتر نشده است.</p>
      <p>تنها ۳۵ درصد از شرکت کنندگان در این نظرسنجی اعلام کردند که از زمان روی کار آمدن ترامپ شاهد تغییر مثبتی در شرایط مالی‌شان بوده‌اند.</p>
      <p>از بین افرادی که اعلام کردند وضعیت مالی‌شان بدتر شده، ۳۶ درصد درآمدهایشان را مقصر این مساله دانستند در حالی که ۱۹ درصد بدهی‌های شخصی یا خانوادگی‌شان را مقصر دانستند.</p>
      <p>این نظرسنجی همچنین یک شکاف بزرگ میان شرکت‌کنندگان را درباره اینکه آیا سیاست‌های ترامپ به اقتصاد آمریکا کمک کرده یا به آن آسیب رسانده، نشان داد. ۴۵ درصد از شرکت‌کنندگان در این نظرسنجی گفتند که معتقدند سیاست‌های ترامپ اقتصاد کشور را ارتقا بخشیده درحالی که ۴۵ درصد دیگر اعلام کردند که معتقدند سیاست‌های ترامپ به اقتصاد کشور لطمه وارد کرده است.</p>
      <p>این نتایج در حالی منتشر شدند که کمپین انتخاباتی ترامپ همچنان با افتخار از افزایش فرصت‌های شغلی و بهبود اقتصاد صحبت می‌کند.</p>
      <p>این نظرسنجی از نظر حزبی نیز شاهد یک تفرقه شدید بود. تنها ۱۰ درصد از شرکت‌کنندگان در این نظرسنجی که خود را به عنوان دموکرات معرفی کردند می‌گویند که از برنامه اقتصادی ترامپ راضی هستند در حالی که ۸۴ درصد از شرکت‌کنندگان که خود را جمهوری‌خواه معرفی کردند می گویند که وضعیت اقتصادی در دوران ریاست جمهوری ترامپ بهتر است.  </p>
      <p>این نظرسنجی از ۲۱ تا ۲۵ اکتبر صورت گرفته و در آن ۱۰۰۵ تن از سراسر کشور شرکت داشتند و درصد خطای آن نیز مثبت و منفی سه درصد برآورد شده است.     </p>
    </article>
  </body>
</html>