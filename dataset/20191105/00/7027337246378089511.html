<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696960/%D9%85%D8%B4%DA%A9%D9%84-%D9%87%D9%86%D8%B1%D9%85%D9%86%D8%AF%D8%A7%D9%86-%D9%88-%D8%B5%D9%86%D8%AF%D9%88%D9%82-%D8%A7%D8%B9%D8%AA%D8%A8%D8%A7%D8%B1%DB%8C-%D9%87%D9%86%D8%B1"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="مشکل هنرمندان و &quot;صندوق اعتباری هنر&quot;"/>
    <meta property="og:description" content="حداقل 9 ماه تا اتمام اين دوره‌ي قراردادِ بيمه تکميلي باقيمانده است. راهي پيدا کنيد که بيش از اين اعضاي خانه سينما تحت فشار و بي‌پناه نباشند."/>
  </head>
  <body>
    <article>
      <h1>مشکل هنرمندان و "صندوق اعتباری هنر"</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>
        <b>حداقل 9 ماه تا اتمام اين دوره‌ي قراردادِ بيمه تکميلي باقيمانده است. راهي پيدا کنيد که بيش از اين اعضاي خانه سينما تحت فشار و بي‌پناه نباشند.</b>
      </p>
      <p>عصر ایران ؛ نهال موسوی - در چند مدت اخير <b>«صندوق اعتباري هنر»</b> با اعتراضات زيادي از طرف اصناف سينمايي مواجه شده است، ابتدا در 22 شهريور<b> انجمن صنفي فيلمنامه‌نويسان</b> سينماي ايران طي بيانيه‌اي به روند بيمه اعضاي اين صنف توسط صندوق اعتباري هنر اعتراض کرد و اعلام کردند:</p>
      <p>«بدقولي‌هاي مکرر، تأخير در بازپرداخت هزينه‌هاي درماني، قطع بودن بيمه‌ تکميلي اعضا به مدت تقريباً دو ماه تا اوايل شهريورماه علي‌رغم دريافت کامل وجه اعلام شده و... فقط گوشه‌اي از نحوه‌ عملکرد صندوق اعتباري هنر است که باعث آزار و رنج مضاعف همکاران دردمند ما شده است.»</p>
      <figure>
        <img src="https://cdn.asriran.com/files/fa/news/1398/8/14/1034006_389.jpg"/>
      </figure>
      <p>بعد از آن در تاريخ يکم آبان 14 صنف سينمايي <b>( انجمن ‌صنفي فيلم‌نامه‌نويسان سينماي ايران - <a href="http://www.asriran.com/fa/news/694809">شوراي‌عالي تهيه‌کنندگان سينماي ايران</a> - انجمن ‌صنفي فيلم‌برداران سينماي ايران - انجمن ‌صنفي تدوين‌گران سينماي ايران - کانون آهنگسازان سينماي ايران - انجمن ‌مديران توليد سينماي ايران - انجمن ‌صنفي منتقدان و نويسندگان آثار سينما - انجمن‌ صنفي برنامه‌ريزان و دستياران کارگردان سينما - انجمن جلوه‌هاي بصري سينما - انجمن‌ صنفي طراحان فني و مجريان صحنه سينما - انجمن ‌صنفي دستياران فيلمبردار سينما - انجمن ‌صنفي مديران و دستياران تدارکات سينما - انجمن ‌صنفي بازيگران و بدل‌کاران)</b> باز به روند "عملکرد صندوق اعتباري هنر" اعتراض‌شان را <a href="http://www.asriran.com/fa/news/694977"><b>مطرح</b></a> کردند و درخواست کردند تا مديران خانه سينما اين روند را پيگيري کنند.</p>
      <p>در بخشي از بيانيه آمده بود: « حداقل 9 ماه تا اتمام اين دوره‌ي قراردادِ بيمه تکميلي باقيمانده است. راهي پيدا کنيد که بيش از اين اعضاي خانه سينما تحت فشار و بي‌پناه نباشند.»</p>
      <p>در تاريخ چهارم آبان هم <b>کانون کارگردانان سينماي ايران</b> طي نامه اي به "وزير فرهنگ و ارشاد اسلامي" <a href="http://www.asriran.com/fa/news/695419"><b>اعتراض</b></a> خود را اعلام کردند: « صندوق اعتباري هنر نه اعتباري براي هنرمندان قائل است و نه هنرمندان را به رسميت مي شناسد که جاي تاسف بسيار دارد.[...] لطفا شرايطي به وجود آوريد تا قفل صندوق اعتباري هنر باز شده و رسيدگي سريع به مشکلات سينماگران در اولويت قرار گيرد.»</p>
      <p>در تاريخ 6 آبان هم دو صنف انجمن سينمايي <b>فيلم کوتاه ايران</b> و <b>انجمن صنف انيميشن‌سازان</b> به اين اعتراضات پيوسته و آنها هم اذعان کردند: « متاسفانه صندوق اعتباري هنر در زمينه درماني هنرمندان، سال جاري را به يکي از بدترين سال‌ها بدل کرده است. به گونه‌اي که هنرمندان براي استفاده از بيمه تکميلي کاملاً زمين‌گير شده و قادر نيستند از بديهي‌ترين خدمات درماني متعارف بهره بگيرند.»</p>
      <p>در بیانیه کانون فیلمنامه‌نویسان هم که در شهریور ماه منتشر شده بود از مشکلات اعضا برای استفاده از <b>بیمه تکمیلی</b> آمده بود: «در اين سيستم نادرست، بيمه‌شونده تبديل به کارمند صندوق اعتباري هنر شده است و بايد بخش بزرگي از وقتش را براي کارهايي صرف کند که در اصل وظيفه‌ کارمندان صندوق اعتباري هنر است.»</p>
      <p>اصل قضيه اين است که در سال‌هاي گذشته تعهدات بيمه تکميلي ارائه شده از جانب صندوق به شکل کامل و با يک بازه زماني مشخص به حساب هنرمندان تحت پوشش واريز مي‌شد ولي در شرايط کنوني اين روند با تاخير و مغاير با تعهدات اعلام شده است.</p>
      <figure>
        <img src="https://cdn.asriran.com/files/fa/news/1398/8/14/1034000_601.jpg"/>
      </figure>
      <p>خدمات بيمه تکميلي صندوق اعتباري هنر در قالب سه طرح <b>(اميد، آرامش و رفاه)</b> با 3 سقف قيمتي از 70 تا 700 هزار تومان و پوشش‌هاي متفاوت ارائه شده است. بر اين اساس متقاضيان بنابر شرايط خود مي‌توانند با انتخاب يکي از طرح‌ها، از خدمات بيمه درمان تکميلي بهره‌مند شوند.</p>
      <p>یعنی مثلا کسی که یکی از این طرح‌ها استفاده می‌کند در شرایط آمده که برخی خدمات درمانی بدون سقف است و شرکت بیمه طرف قرارداد صندوق اعتباری هنر متعهد است که بعد از ارائه مدارک لازمه مبلغ آنرا به بیمه شونده پس دهد. <br/><br/>حال بنابر هر کدام از طرح‌ها این پرداخت‌ها تغییر می‌کند. مثلا  "طرح امید" شامل خدمات پاراکلینیکی مانند سونوگرافی، انواع اسکن  و ... نمی‌شود اما در طرح آرامش این خدمات بدون سقف بازپرداخت می‌شود. یا مثلا در "طرح آرامش" عمل جراحی سزارین تا 4 میلیون تومان سقف دارد ولی در "طرح رفاه" بدون سقف است.  </p>
      <p>در این جریان <b>2 مشکل</b> وجود دارد :</p>
      <p><b>1-</b> نحوه ارائه مدارک این است که ابتدا باید اسکن شود و در سایت آنرا بارگذاری کرده بعد از تایید (از طریق پیامک) شخص بیمه شونده یک هفته فرصت دارد تا اصل مدارک را به اداره پست برده و به صندوق پستی اعلام شده ارسال کند. حال باید منتظر باشد تا پول به حسابش واریز شود.</p>
      <p>مشکل اینجاست که بسیاری از بیمه شوندگان (علی الخصوص کسانی که تنها هستند و یا سن و سالی از آنها گذشته است) امکان و قابلیت چنین پروسه اینترنتی را ندارند و با مشکلات مختلفی در انجام این مراحل مواجه هستند.</p>
      <p><b>2-</b> بازپرداخت هزینه‌ها با هاله‌ای از ابهام روبرو است، در دوره های قبلی این روند شفافتر بود و با مراجعه به صورتحساب واریزی کاملا مشخص بود که چه اعداد و ارقامی بازپرداخت شده است، اما الان با وجود آنکه بعضی خدمات بدون سقف اعلام شده و شرکت بیمه متعهد است که کمال و تمام آن مبلغ را بازگرداند باز بخشی از آن کم شده است و اساسا بیمه شونده از این کسر هزینه هم اطلاعی ندارد که به چه دلیل است.</p>
      <p>مثلا اگر برای سونوگرافی یا آزمایشی در «طرح آرامش» تعهد شده است که هزینه آن تمام و کمال باید پرداخت شود اما این اتفاق صورت نگرفته است و فرد بیمه شونده نمی‌داند چرا این اتفاق افتاده است. کسانی هم که با تماس تلفنی خواسته‌اند از روند بازپرداخت مطلع شوند، بعد از زمان طولانی انتظار، متصدی جواب دهنده با خلق تنگ و جواب‌های بی ربط هیچ گره‌ای از مشکل آنها حل نکرده است.</p>
      <p>اگرچه بعد از اعتراضات اصناف سینمایی، در چند روز اخیر گروهی در ساختمان خانه سینما جهت <b>مشاوره</b> و <b>دریافت اصل مدارک</b> (روزهای یکشنبه و سه‌شنبه) مستقر شده‌اند اما باید اذعان داشت این قضیه برای صنف‌های مرتبط دیگر چون نقاشان، نویسندگان، خبرنگاران و روزنامه نگاران و ... هم صدق می‌کند و این اقشار هم با این معضل دست و پنجه نرم می‌کنند.</p>
      <p>یکی از هنرمندان نقاش گله می‌کرد: «متاسفانه صندوق اعتباری هنر انگار بیشتر <b>حافظ منافع</b> شرکت بیمه کننده است تا پیگیر حق و حقوق هنرمندان.»</p>
      <p>با توجه به اینکه اقشار مرتبط با صندوق اعتباری هنر از افراد خاص جامعه هستند وظیفه اخلاقی و حقوقی آنها حکم می‌کند که این مشکل هنرمندان، نویسندگان و روزنامه‌نگاران و ... را با جدیت بیشتر هرچه زودتر حل کند.</p>
      <p> </p>
    </article>
  </body>
</html>