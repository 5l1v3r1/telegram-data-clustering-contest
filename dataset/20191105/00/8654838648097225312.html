<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://multiplayer.it/notizie/joker-martin-scorsese-avrebbe-dovuto-essere-tra-produttori-ma-ha-rinunciato-ruolo.html"/>
    <meta property="og:site_name" content="Multiplayer.it"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Joker, Martin Scorsese avrebbe dovuto essere tra i produttori ma ha preferito rinunciare al ruolo"/>
    <meta property="og:description" content="Martin Scorsese ribadisce la propria posizione sui film tratti dai personaggi dei fumetti, incluso Joker: &quot;Non vuol dire che sia cattiva arte, ma semplicemente non fa per me&quot;.. Nel corso di un'int..."/>
  </head>
  <body>
    <article>
      <h1>Joker, Martin Scorsese avrebbe dovuto essere tra i produttori ma ha preferito rinunciare al ruolo</h1>
      <h2>Martin Scorsese ribadisce la propria posizione sui film tratti dai personaggi dei fumetti, incluso Joker: "Non vuol dire che sia cattiva arte, ma semplicemente non fa per me".</h2>
      <address><time datetime="2019-11-05T00:00:00+00:00">05 Nov 2019</time> by <a rel="author" href="https://multiplayer.it/account/utente/1309615/spetz/articoli/" target="_blank">Davide Spotti</a></address>
      <p>Nel corso di un'intervista realizzata dalla BBC, il regista <b>Martin Scorsese</b> ha rivelato che avrebbe potuto essere tra i produttori del film <b>Joker</b> di Todd Phillips, vincitore del Leone d'Oro nell'ultima edizione del Festival del Cinema di Venezia.<br/><br/>Il noto cineasta ha spiegato di aver rinunciato all'incarico perché il protagonista si evolve in un personaggio dei fumetti. "Conosco il film molto bene. Conosco davvero bene il regista Todd Phillips. La mia produttrice Emma Tillinger Koskoff ha prodotto Joker", ha detto Scorsese durante il suo intervento.<br/><br/>"Ci ho pensato molto nel corso degli ultimi quattro anni e ho deciso che non avevo il tempo di occuparmene". Martin Scorsese ha proseguito: "Sono state motivazioni personali a impedire il mio coinvolgimento, ma conosco davvero bene la sceneggiatura. Ha una vera energia e Joaquin Phoenix. Così si ottiene un lavoro notevole".<br/><br/>Ciò che Scorsese non ha apprezzato è per l'appunto la <a href="https://multiplayer.it/notizie/joker-avra-sequel-risposta-joaquin-phoenix.html">trasformazione di Arthur Fleck nell'iconico cattivo del DC Universe</a>. "Per quel che mi riguarda, alla fine, non so se avrei compiuto il passo successivo con questo personaggio che si sviluppa in un personaggio dei fumetti. Si evolve in un'astrazione. Non vuol dire che sia cattiva arte, ma semplicemente non fa per me... I film di supereroi, come ho già detto, sono un'altra forma d'arte. Non sono facili da realizzare. Ci sono moltissime persone di grande talento che fanno un buon lavoro e molti giovani li apprezzano davvero molto".<br/><br/><b>The Irishman</b>, l'ultimo film a cui ha lavorato Scorsese, sarà trasmesso nelle sale cinematografiche dal 4 al 6 novembre. A partire dal 27 novembre sarà invece disponibile in streaming su <b>Netflix</b>. A <a href="https://multiplayer.it/notizie/netflix-novembre-2019-trailer-elenco-aggiornato.html">questo indirizzo</a> potete consultare tutte le altre novità in arrivo sulla piattaforma questo mese.</p>
      <figure>
        <iframe src="https://www.youtube.com/embed/RK14Ff02qmA" width="640" height="360" data-service="Youtube" scrolling="no"/>
      </figure>
      <ul>
        <li>
          <a href="https://www.indiewire.com/2019/11/martin-scorsese-dropped-joker-after-four-years-1202187094/">Fonte</a>
        </li>
      </ul>
    </article>
  </body>
</html>