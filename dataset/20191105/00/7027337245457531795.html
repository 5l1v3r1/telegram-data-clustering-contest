<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697015/%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%B3%D8%A7%DB%8C%D8%AA-%D8%A2%DA%98%D8%A7%D9%86%D8%B3-%D9%85%D8%B3%D8%A7%D9%81%D8%B1%D8%AA%DB%8C-%D9%82%D9%84%D8%A7%D8%A8%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="دستگیری کلاهبردار سایت آژانس مسافرتی قلابی"/>
    <meta property="og:description" content="رئیس پلیس فتا پایتخت از دستگیری یک کلاهبردار فضای مجازی خبر داد و گفت که متهم با ساخت سایتی شبیه به سایت شرکت خدماتی مسافرتی از مسافران کلاهبرداری می کرد."/>
  </head>
  <body>
    <article>
      <h1>دستگیری کلاهبردار سایت آژانس مسافرتی قلابی</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034079_672.jpg"/>
      </figure>
      <p>رئیس پلیس فتا پایتخت از دستگیری یک کلاهبردار فضای مجازی خبر داد و گفت که متهم با ساخت سایتی شبیه به سایت شرکت خدماتی مسافرتی از مسافران کلاهبرداری می کرد.</p>
      <p>به گزارش ایرنا به نقل از پایگاه اطلاع رسانی پلیس پایتخت، سرهنگ تورج کاظمی در این باره اظهارداشت: نماینده حقوقی یکی از شرکت های مسافرتی با مراجعه به پلیس فتا اعلام کرده بود که تعدادی از مسافران به دفتر شرکت خدماتی مسافرتی متبوع وی مراجعه و اظهار می دارند که بلیط هواپیما از شرکت خدماتی مسافرتی رزرو کرده اند و پرینت ثبت نام نیز در اختیار دارند، ولی در بررسی وضعیت ثبت نام مسافران چنین ثبت نامی در سایت شرکت انجام نشده است و این باعث سرگردانی شهروندان و لطمه به اعتبار آژانس مسافرتی شده است.</p>
      <p>این مقام انتظامی گفت: شناسایی و دستگیری متهم یا متهمان پرونده در دستور کار کارآگاهان پلیس فتا قرار گرفت و کارآگاهان در تحقیقات پلیسی متوجه شدند فردی با طراحی سایتی شبیه به سایت اصلی شرکت خدمات مسافرتی اقدام به ثبت نام مسافران و رزرو هواپیما کرده و مبالغی نیز از آنان دریافت کرده است.</p>
      <p>رییس پلیس فتا پایتخت با بیان اینکه در تحقیقات پلیسی، هویت متهم که مردی ۳۲ ساله و ساکن حوالی جاده کرج تهران است، شناسایی شد، گفت: با هماهنگی دادسرای مبارزه با جرایم رایانه ای متهم در محل سکونتش دستگیر و به جرم خود اعتراف کرد.</p>
      <p>وی به مسافران توصیه کرد: هنگام ثبت نام به نشانی دقیق شرکت ها مراجعه کند و از آدرس اینترنتی صفحات سایت ها مطمئن شوند.</p>
    </article>
  </body>
</html>