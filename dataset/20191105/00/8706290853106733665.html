<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682305/dikastiki-entoli-ston-trab-na-paradosei-tis-forologikes-tou-dilos"/>
    <meta property="og:site_name" content="enikos.gr"/>
    <meta property="article:published_time" content="2019-11-05T00:14:00+00:00"/>
    <meta property="og:title" content="Δικαστική εντολή στον Τραμπ να παραδώσει τις φορολογικές του δηλώσεις"/>
    <meta property="og:description" content="Ο Ντόναλντ Τραμπ θα πρέπει να παραδώσει τις φορολογικές του δηλώσεις..."/>
  </head>
  <body>
    <article>
      <h1>Δικαστική εντολή στον Τραμπ να παραδώσει τις φορολογικές του δηλώσεις</h1>
      <address>
        <time datetime="2019-11-05T00:14:00+00:00">05 Nov 2019, 00:14</time>
      </address>
      <p>Ο <a href="http://www.enikos.gr/international/682115/trab-tha-ithela-na-do-tzonson-kai-faratz-na-synergazontai">Ντόναλντ Τραμπ </a>θα πρέπει να παραδώσει τις φορολογικές του δηλώσεις, τις οποίες έχει ζητήσει εδώ και μήνες ο εισαγγελέας του Μανχάταν, αποφάσισε σήμερα το Ομοσπονδιακό Εφετείο.</p>
      <p>Οι δικαστές επισημαίνουν στην απόφασή τους ότι η λογιστική εταιρεία Mazars, που έχει αναλάβει τις φορολογικές υποθέσεις του Αμερικανού προέδρου, δεν έχει κανέναν λόγο να μην παραδώσει τις φορολογικές δηλώσεις των τελευταίων οκτώ ετών του Ντόναλντ Τραμπ, τις οποίες έχει ζητήσει ο εισαγγελέας του Μανχάταν.</p>
      <p>Ο εισαγγελέας Σάιρους Βανς, ένας Δημοκρατικός, ζήτησε αυτά τα έγγραφα στο πλαίσιο της έρευνας για την καταβολή χρημάτων προς την πρωταγωνίστρια ερωτικών ταινιών Στόρμι Ντάνιελς, προκειμένου να εξαγοράσει τη σιωπή της σχετικά με τη φερόμενη σχέση της με τον Αμερικανό πρόεδρο.</p>
      <p>Η έρευνα, που εξετάζει τον τρόπο με τον οποίο ο Τραμπ και η εταιρεία του κατέβαλαν την πληρωμή ύψους 130.000 δολαρίων, η οποία έγινε κατά τη διάρκεια της προεκλογικής εκστρατείας του 2016 από έναν δικηγόρο του Ρεπουμπλικανού υποψηφίου, δεν έχει καταλήξει σε αυτό το στάδιο σε κάποια δίωξη.</p>
      <p>Ωστόσο, οι δικηγόροι του μεγιστάνα δίνουν σκληρή μάχη εναντίον των ασφαλιστικών μέτρων, υποστηρίζοντας ότι ο Ντόναλντ Τραμπ χαίρει ασυλίας έναντι οποιασδήποτε έρευνας και ποινικών διώξεων.</p>
      <p>Μάλιστα, κατά τη διάρκεια μιας ακροαματικής διαδικασίας επί του θέματος την 23η Οκτωβρίου, ένας από τους δικηγόρους του Τραμπ είχε πει, ενώπιον των δικαστών, ότι ο πρόεδρος των ΗΠΑ θα επωφελούνταν της ασυλίας ακόμα κι αν αποφάσιζε να πυροβολήσει εναντίον κάποιον στη μέση του δρόμου. Πρόκειται για μία δήλωση που προκάλεσε την αντίδραση των δικαστών και των Δημοκρατικών.</p>
      <p>Στη σημερινή απόφασή τους, ωστόσο, οι δικαστές του εφετείου υπογραμμίζουν ότι δεν είναι εκείνοι που θα αποφασίσουν εάν ο εν ενεργεία πρόεδρος θα μπορούσε να βρεθεί στο επίκεντρο διώξεων, να απαγγελθούν κατηγορίες σε βάρος του ή να υποχρεωθεί να παράσχει τα έγγραφα στο πλαίσιο μιας έρευνας. Μπορούν μόνο να αποφασίσουν εάν «ένα τρίτο μέρος», στην περίπτωση το γραφείο Mazars, θα μπορούσε να υποχρεωθεί να παραδώσει οικονομικά έγγραφα ενός εν ενεργεία προέδρου, στο πλαίσιο μιας έρευνας. Σε αυτό το ερώτημα, απάντησαν καταφατικά, όπως μεταδίδει το ΑΠΕ-ΜΠΕ.</p>
      <related>
        <h4>σχετικά άρθρα</h4>
        <a href="http://www.enikos.gr/international/681514/trab-prokeitai-gia-to-megalytero-kynigi-magisson-stin-amerikaniki%0A%20%20%20%20%0A"/>
        <a href="http://www.enikos.gr/international/680836/apodokimasies-kata-tou-trab-se-agona-beizmpol-fonazan-kleiste-ton%0A%20%20%20%20%0A"/>
        <a href="http://www.enikos.gr/international/680820/salos-stis-ipa-epeita-apo-scholio-tou-trab-gia-to-petrelaio-sti-s%0A%20%20%20%20%0A"/>
        <a href="http://www.enikos.gr/international/680699/i-piongkgiangk-proeidopoiei-tin-ouasingkton-na-min-athetisei-tin-%0A%20%20%20%20%0A"/>
        <a href="http://www.enikos.gr/international/680556/minyma-ipa-pros-tourkia-min-energopoiisete-tous-s-400-gia-na-glit%0A%20%20%20%20%0A"/>
        <a href="http://www.enikos.gr/international/679699/dilosi-vomva-apo-ton-amerikano-ypex-o-trab-echei-proetoimastei-ak%0A%20%20%20%20%0A"/>
        <a href="http://www.enikos.gr/international/679695/i-amerikaniki-kyvernisi-proteinei-ti-syllogi-dna-apo-kratoumenous%0A%20%20%20%20%0A"/>
        <a href="http://www.enikos.gr/international/679034/epikoinonia-trab-erntogan-ti-dilose-gia-tin-ekecheiria-o-amerikan%0A%20%20%20%20%0A"/>
        <a href="http://www.enikos.gr/international/678491/o-erntogan-trolarei-ton-trab-gia-ta-tweets-tou-den-boro-pia-na-ta%0A%20%20%20%20%0A"/>
      </related>
    </article>
  </body>
</html>