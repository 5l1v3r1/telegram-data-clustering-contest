<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.lav.it/news/tar-macachi-torino"/>
    <meta property="og:site_name" content="LAV"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Macachi Torino, TAR rigetta sospensiva: ricorriamo in Consiglio di Stato!"/>
    <meta property="og:description" content="Macachi @unito e @unipr: TAR Lazio rigetta sospensiva. Già impiantate viti nel cranio dei macachi e presto operazioni più invasive: ancora più urgente lo stop al progetto. Nulla è perso, ricorriamo al Consiglio di Stato!"/>
  </head>
  <body>
    <article>
      <h1>Macachi Torino, TAR rigetta sospensiva: ricorriamo in Consiglio di Stato!</h1>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <figure>
        <img src="https://www.lav.it/uploads/home/15dc186df67dac.png"/>
        <figcaption>Macachi Torino, TAR rigetta sospensiva: ricorriamo in Consiglio di Stato!</figcaption>
      </figure>
      <p><b>Il TAR del Lazio ha rigettato la richiesta di sospensiva del progetto di ricerca <i>“Lightup – Turning the cortically blind brain to see”</i></b> voluto dall’Università di Torino e di Parma e che prevede l’utilizzo di 6 macachi per una ricerca invasiva sulla corteccia visiva.</p>
      <blockquote>Nulla è perso, ricorreremo al Consiglio di Stato, che speriamo si pronunci nelle prossime settimane, accogliendo le nostre buone ragioni giuridiche e scientifiche.</blockquote>
      <p>Nel corso dell’udienza in tribunale, <b>abbiamo appreso con sconcerto che ai macachi attualmente stabulati presso l’Università di Parma sono già state impiantate delle viti conficcate nel cranio e che, in primavera, inizieranno operazioni chirurgiche più invasive.</b></p>
      <p>Una circostanza, questa, che rende <b>ancora più urgente lo stop al progetto</b>, tanto che il <b>21 aprile vi sarà una ulteriore chance</b> a livello giudiziario con una decisione del Tar Lazio sul merito degli esperimenti.</p>
      <p>
        <mark>Abbiamo contestato la totale assenza di motivazione dell’autorizzazione rilasciata dal Ministero della Salute. Su questo<b> il TAR non ha risposto chiedendo a noi quali siano le alternative agli esperimenti, aspetto che, in questo ambito, compete al Ministero della Salute e al Consiglio Superiore di Sanità. </b>Lo stesso Tribunale ha però <b>riconosciuto il nostro diritto ad accedere alle relazioni sulla sperimentazione</b> di questi animali, che erano state finora negate dal CSS, nonostante siano la base della motivazione dell’autorizzazione del Ministero, tanto da <b>ordinarne la produzione nel processo entro 30 giorni</b>.</mark>
      </p>
      <p>L’esperimento comporta l’uso di macachi da sottoporre a un lungo periodo di training (con immobilizzazione in più parti del corpo per ore, quasi tutti i giorni, per settimane o addirittura mesi) e all’asportazione chirurgica di aree della corteccia visiva al fine di rendere i macachi clinicamente ciechi. Lo studio viene fatto dall’Università di Torino (Dipartimento di Psicologia) in collaborazione con l’Università di Parma, presso la quale gli animali sono stabulati, e gode di un finanziamento europeo di oltre 2 milioni di euro.</p>
      <p>Ricordiamo che la nostra associazione è promotrice della <b>richiesta al Ministro della Salute Speranza, di revoca dell’autorizzazione al progetto</b>, forte del sostegno di <b>quasi 400 mila persone che hanno finora firmato la <a href="https://www.change.org/p/roberto-speranza-salviamo-i-macachi-di-torino">petizione dedicata</a>, </b>su Change.org.</p>
    </article>
  </body>
</html>