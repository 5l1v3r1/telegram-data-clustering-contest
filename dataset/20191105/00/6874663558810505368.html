<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773078,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="שאול מרידור: &quot;חייבים ממשלה מתפקדת שתניע מחדש את גלגלי המשק&quot;"/>
    <meta property="og:description" content="הממונה על אגף התקציבים במשרד אוצר, אמר בכנס השנתי של האגף כי הממשלה הבאה &quot;תהיה מחויבת להתאמות בבואה לאשר תקציב&quot;. בנושא הגירעון אמר מרידור כי הגירעון התקציבי גבוה ודורש טיפול על מנת לשמור על צמיחה&quot;"/>
  </head>
  <body>
    <article>
      <h1>שאול מרידור: "חייבים ממשלה מתפקדת שתניע מחדש את גלגלי המשק"</h1>
      <h2>הממונה על אגף התקציבים במשרד אוצר, אמר בכנס השנתי של האגף כי הממשלה הבאה "תהיה מחויבת להתאמות בבואה לאשר תקציב". בנושא הגירעון אמר מרידור כי הגירעון התקציבי גבוה ודורש טיפול על מנת לשמור על צמיחה"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">אדריאן פילוט</a></address>
      <p>"אגף התקציבים כמהה לממשלה מתפקדת, על מנת להתחיל להוציא את התוכניות מהכח אל הפועל, ולהתחיל להניע מחדש את גלגלי המשק והשירות הציבורי", כך אמר הממונה על אגף התקציבים במשרד אוצר, שאול מרידור, בכנס השנתי של האגף שהתקיים היום (ג') בבנייני האומה בירושלים.</p>
      <p>לדבריו, "תהא הממשלה שתקום אשר תהא, היא תהיה מחויבת להתאמות (קיצוצים - א"פ) בבואה לאשר תקציב. היא תצטרך להתוות את הקו הכלכלי שיהווה עקרונות לבניית התקציב הקרוב, ותאפשר ודאות לסקטור הציבורי והפרטי כאחד, ודאות חיונית כל כך לתפקוד הכלכלי התקין של המשק".</p>
      <p>הממונה על התקציבים, האחראי על שמירת המסגרות ומניעת גירעון, אמר כי "המשק הישראלי נמצא בימים טובים כלכלית. שיעור האבטלה נמוך מאוד והצמיחה יציבה. יחד עם זאת, סימני האטה עולמיים מתחילים לצוץ והמשק משווע לרפורמות בתחומים השונים.</p>
      <figure>
        <img src="https://images1.calcalist.co.il/PicServer3/2017/04/04/716188/26_l.jpg"/>
        <figcaption>שאול מרידור, הממונה על אגף התקציבים באוצר <br/>צילום: אוראל כהן</figcaption>
      </figure>
      <p>"<a href="https://www.calcalist.co.il/local/articles/0,7340,L-3771585,00.html">הגירעון התקציבי</a> גבוה ודורש טיפול על מנת לשמור על צמיחה בת קיימא. תמיד היה מתח גדול בין הרצון לעשות יותר כל שנה, לבין הצורך לנהל את הסיכונים התקציביים בצורה מחושבת. ברור, שבעת הזו עלינו להחזיר את הגירעון לממדים הנכונים שלו, בטרם קבלת החלטות תקציביות חדשות ומשמעותיות. כוחה של הכלכלה הישראלית נשען בין השאר על המחויבות של הממשלה לעמוד במסגרות פיסקאליות אחראיות כתנאי למימוש רפורמות ותקצוב מנועי צמיחה. זוהי עוצמה אדירה שיש לשמור עליה מכל משמר".</p>
      <p>בנושא הפקקים בכבישים אמר מרידור כי "על מנת להתמיד בקצב הצמיחה הקיים ואף להגביר את הצמיחה, על הממשלה להשקיע במספר תחומים משמעותיים. ראשית, עלינו להשקיע ולנהל את התשתיות בישראל, בדגש על תחום התחבורה. מדינה צפופה עם מטרופולינים גדלים דוגמת ישראל צריכה להתבסס על מערכות הסעת המונים יעילות ותחבורה ציבורית איכותית, לצד ניהול הביקושים בכלים כלכליים. לא תמיד ההחלטות בעניינים האלה פופולריות וקלות, ובהזדמנות זו אני רוצה לברך את מנכ"לית משרד התחבורה, קרן טרנר, בוגרת אגף בעצמה, על הובלת מהלך קשה אך חיוני של ניהול הגודש בימים אלה ממש".</p>
      <figure>
        <img src="https://images1.calcalist.co.il/PicServer3/2017/09/13/757701/1NL.jpg"/>
        <figcaption>גיל שויד <br/>צילום: ענר גרין</figcaption>
      </figure>
      <p>
        <b>גיל שויד: "להבטיח שיעור מיסוי אטרקטיבי"</b>
      </p>
      <p>גיל שויד, מייסד ומנכ"ל צ'ק פוינט, אמר בכנס כי "החלום היה שצ'ק פוינט תהיה חברה גדולה. הפנטזיה שלנו היה שנמכור ב-5 מיליון דולר עם 20 עובדים ונוביל. כשדיברו</p>
      <p>איתי על אקזיט והנפקה, לא אהבתי את זה. שנה לפני ההנפקה המשקיעים שלי מאוד לחצו שנצא להנפקה וסירבתי. אניי לא הקמתי את צ'ק פוינט כתרגיל פיננסי.</p>
      <p>"ענף ההייטק הפך לקטר מרכזי של המשק, גם במשרות וגם בשכר. השכר אצלינו הוא כפול מהשכר הממוצע למשק. יש גם מעגלים משניים שנהנים מזה. אנחנו רוצים תעשיות עם ערך מוסף גבוה שמבליטות את היתרון היחסי - המוח.</p>
      <p>"כדי להצליח בהייטק אתה חייב להתרחב בארה"ב. השכר פה הופך להיות לא אטרקטיבי והממשל גם לא נותן לנו לרכוש חברות אמריקאיות, בעוד שהחברות האמריקאיות משתלטות על החברות הישראליות. כדאי לממשלה להתערב בדיוק בנקודות האלו. אם שיעור המסוי לא יהיה אטרקטיבי – חברות יעברו לחו"ל וברמה קיצונית.", אמר שויד </p>
    </article>
  </body>
</html>