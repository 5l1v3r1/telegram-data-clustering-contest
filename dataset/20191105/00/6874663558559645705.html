<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773107,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="בית המעצר אבו כביר בת&quot;א יפונה והמדינה תשווק את הקרקע"/>
    <meta property="og:description" content="המועצה הארצית העבירה לאישור הממשלה את תוכנית המתאר הארצית למתקני כליאה שתאפשר הקמת 8 מתקני כליאה חדשים בהתאם לצרכי הכליאה הצפויים לשנת 2040. בית המעצר אבו כביר יבוטל עם הפעלת אתר שורק"/>
  </head>
  <body>
    <article>
      <h1>בית המעצר אבו כביר בת"א יפונה והמדינה תשווק את הקרקע</h1>
      <h2>המועצה הארצית העבירה לאישור הממשלה את תוכנית המתאר הארצית למתקני כליאה שתאפשר הקמת 8 מתקני כליאה חדשים בהתאם לצרכי הכליאה הצפויים לשנת 2040. בית המעצר אבו כביר יבוטל עם הפעלת אתר שורק</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שלומית צור</a></address>
      <p>המועצה הארצית לתכנון ובנייה בראשות זאב בילסקי, החליטה היום (ג') להעביר לאישור הממשלה את תוכנית המתאר הארצית למתקני כליאה - תמ"א 24. התוכנית, מתעדכנת לראשונה מאז אישורה בשנת 1982. התוכנית כוללת בין השאר את פינוי בית המעצר אבו כביר בת"א.  </p>
      <p>התוכנית מסמנת שטחים חלופיים למתקני כליאה חדשים שיוקמו באשכולות, שכל אשכול יכלול עד ארבעה מתקנים, וזאת על מנת לתת מענה לעד 4,000 אסירים בכל אשכול, בהתאם לצרכי הכליאה ארוכי הטווח של ישראל לשנת 2040. אשכול כליאה מוגדר כמתחם הכולל מספר מתקני כליאה לסוגים שונים של אסירים, ברמות ביטחון שונות, לרבותת בית מעצר ומתקנים משלימים כגון: תחנת משטרה ובית משפט.</p>
      <p>כיום אחראי השב"ס על 30 מתקני כליאה, וכמחצית מהמתקנים הקיימים אינם מתאימים לתפקוד הנדרש מבחינת שטח לאסיר ותנאי מחיה. לנוכח מצבם הירוד של חלק ממתקני הכליאה וכחלק מהמענה הנדרש לעמידה בצרכי הכליאה בישראל לשנת 2040, העדר הרלוונטיות של חלק מהאתרים, והצורך לשפר את תנאי המחייה של האסיר, הוחלט לעדכן את תוכנית המתאר הארצית למתקני כליאה אשר אושרה בשנת 1982.</p>
      <figure>
        <img src="https://images1.calcalist.co.il/PicServer3/2016/09/03/634610/19_l.jpg"/>
        <figcaption>בית המעצר אבו כביר <br/>צילום: גלעד קוולרציק</figcaption>
      </figure>
      <p>התוכנית מסמנת 4 אשכולות כליאה חדשים, כאשר שניים מהם יהיו בצפון, ושניים בדרום, ויחליפו את אלה הקיימים. באזור המרכז - בית המעצר תל אביב אבו כביר יבוטל, עם הפעלת אתר שורק, ועל הקרקע תתכנן המדינה שימושים שונים בהתאם לתוכנית המתאר של תל אביב תא/5000.</p>
      <p>באזור הצפון, מוצעים שני אתרים חלופיים זה לזה: אתר שגיא, הסמוך לאזור התעשייה שגיא 2000 בעמק יזרעאל, ואתר כרמל בצומת עתלית על כביש מס' 4. אתר כרמל מוצע על בסיס מתקן כליאה קיים וכולל גם את הכלא הצבאי (כלא 6) שעתיד להתפנות. לאחר תחילת הפעלתו של אחד האתרים, מתוכננים להתבטל בתי המעצר דמון וקישון.</p>
      <p>באזור הדרום מוצעים גם כן שני אתרים חלופיים, אשר רק אחד מהם מיועד למימוש: אתר פלוגות, הממוקם מערבית לקרית גת בסמוך לאזור תעסוקה מתוכנן, ואתר חרוב, הנמצא דרומית לקרית מלאכי. לאחר תחילת הפעלתו של אחד האתרים, מתוכנן להתבטל בית המעצר שקמה.</p>
      <p>אתרים אלו נקבעו לאחר שנבחנו כ-80 חלופות, לפי לשיקולים כגון נגישות טובה, קירבה לאוכלוסייה, קירבה לבתי משפט ועוד. זאת, בהתאם למדיניות העכשווית המעדיפה הקמת מתקני כליאה סמוך לריכוזי אוכלוסייה לטובת לשיקום האסירים.</p>
      <p>התוכנית הוכנה על ידי מינהל התכנון באמצעות האדריכלית דורית שפינט, ממשרד גורדון אדריכלים ומתכנני ערים.</p>
      <p>ראש מטה הדיור הלאומי ויו"ר המועצה הארצית לתכנון ובנייה, זאב בילסקי ציין כי: "תוכנית המתאר הארצית למתקני כליאה תאפשר שיפור תנאי המחייה הירודים בבתי הסוהר לאור הגידול במצבת האסירים הפליליים בישראל. ללא קידום מתקני כליאה חדשים אנו עלולים למצוא עצמנו שוב ושוב במצב של שחרור אסירים עקב צפיפות ועל כן חשיבות רבה באיתור שטחים נוספים וקידום מתקני כליאה כחלק מהתוכנית האסטרטגית והכפלת האוכלוסייה בעשורים הקרובים".</p>
    </article>
  </body>
</html>