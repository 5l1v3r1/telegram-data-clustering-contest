<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697020/%DA%A9%D9%85%D8%A7%D9%84%D9%88%D9%86%D8%AF%DB%8C-%D9%85%D9%88%D8%A7%D8%AF-%D9%87%D8%B3%D8%AA%D9%87%E2%80%8C%D8%A7%DB%8C-%D9%81%D8%B1%D8%AF%D8%A7-%D8%A8%D9%87-%D9%81%D8%B1%D8%AF%D9%88-%D9%85%D9%86%D8%AA%D9%82%D9%84-%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="کمالوندی: مواد هسته‌ای فردا به «فردو» منتقل می‌شود"/>
    <meta property="og:description" content="سخنگوی سازمان انرژی اتمی اعلام کرد: مواد هسته‌ای فردا به فردو منتقل خواهد شد و تا فردا شب ساعت ۱۲، غنی سازی در فردو آغاز شود."/>
  </head>
  <body>
    <article>
      <h1>کمالوندی: مواد هسته‌ای فردا به «فردو» منتقل می‌شود</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034084_230.jpg"/>
      </figure>
      <p>سخنگوی سازمان انرژی اتمی اعلام کرد: مواد هسته‌ای فردا به فردو منتقل خواهد شد و تا فردا شب ساعت ۱۲، غنی سازی در فردو آغاز شود.</p>
      <p>به گزارش خبرگزاری مهر، بهروز کمالوندی سخنگوی سازمان انرژی اتمی با اشاره به دستور رئیس جمهور در خصوص آغاز غنی سازی در مجتمع غنی سازی شهید علیمحمدی در فردو، گفت: رئیس جمهور که ریاست شورای عالی امنیت ملی را به عهده دارد امروز این دستور را اعلام کرد و صالحی رئیس سازمان انرژی اتمی نیز این دستور را به زیر مجموعه اعلام کرد تا اقداماتی که باید صورت پذیرد، انجام شود.</p>
      <p>وی افزود: پایان مهلت گام سوم تا ساعت ۲۴ روز چهارشنبه است و از ساعت ۱۲ شب فردا، ما عملا وارد گام چهارم خواهیم شد که گام چهارم همانطور که اشاره شد فعال کردن فردو است.</p>
      <p>سخنگوی سازمان انرژی اتمی تاکید کرد: به عبارت دیگر فردو بر اساس برجام تا به حال قرار بود که مواد هسته‌ای نداشته باشد، ولی در حال انتقال مواد هسته‌ای به فردو هستیم و این مورد امروز به آژانس اعلام شده است و فردا انتقال انجام می‌شود.</p>
      <p>کمالوندی اعلام کرد: فردا در موعد مقرر (پس از ۱۲ شب)، مواد به ماشین‌هایی که تا به حال به صورت تحت خلاء می‌چرخیدند، تزریق می‌شود.</p>
      <p>وی گفت: این تحول بزرگی است، زیرا قرار نبود فردو فعال شود، ولی در این گام این اتفاق افتاده است و شنبه آینده با حضور خبرنگاران توضیحات مفصل ارائه خواهد شد.</p>
      <p>سخنگوی سازمان انرژی اتمی درخصوص ذخایر اورانیوم افزود: حدود ۵۰۰ کیلو گرم تا به حال ذخایر داریم و روزانه حدود ۵ کیلو و ۲۰۰ گرم افزوده می‌شود و با به کار افتادن ماشین‌های فردو، ظرفیت افزایش خواهد یافت و آمارمان به حدود ۶ کیلو در روز می‌رسد که نزدیک به رقمی خواهد بود که قبل از برجام تولید می‌کردیم.</p>
    </article>
  </body>
</html>