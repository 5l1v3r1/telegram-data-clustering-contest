<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773102,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="הסתיימה השביתה בהוצל&quot;פ, העובדים הסכימו לשקט תעשייתי של 4 שנים"/>
    <meta property="og:description" content="הצדדים הגיעו להסכם עקרונות מול נציגי האוצר, בדבר הסכם קיבוצי חדש לעובדים. ההסכם יהיה דומה במהותו להסכם שנחתם לעובדי הנהלת בתי המשפט לפני כשנתיים, ויכלול בין השאר תוספת דרגה ושכר לכל עובד, מענקים חד פעמיים ותקנים נוספים לרכבים"/>
  </head>
  <body>
    <article>
      <h1>הסתיימה השביתה בהוצל"פ, העובדים הסכימו לשקט תעשייתי של 4 שנים</h1>
      <h2>הצדדים הגיעו להסכם עקרונות מול נציגי האוצר, בדבר הסכם קיבוצי חדש לעובדים. ההסכם יהיה דומה במהותו להסכם שנחתם לעובדי הנהלת בתי המשפט לפני כשנתיים, ויכלול בין השאר תוספת דרגה ושכר לכל עובד, מענקים חד פעמיים ותקנים נוספים לרכבים</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">בילי פרנקל</a></address>
      <p>שביתת עובדי רשות האכיפה והגבייה הסתיימה הבוקר (ג') ולשכות ההוצאה לפועל ברחבי הארץ שבו לעבודה סדירה. זאת לאחר שאמש הגיעו נציגי הסתדרות וועד העובדים להסכם עקרונות מול נציגי האוצר, בדבר הסכם קיבוצי חדש לעובדים.</p>
      <p>ההסכמות התקבלו בפגישה שנערכה בין יו"ר הסתדרות עובדי המדינה אריאל יעקבי ומחזיק התיק הארצי של עובדי רשות האכיפה והגבייה בהסתדרות עובדי המדינה אבנר סולטני, לממונה על השכר באוצר קובי בר נתן. בהנהלת הרשות ציינו כי ההסכם יהיה דומה במהותו להסכם שנחתם לעובדי הנהלת בתי המשפט לפני כשנתיים, ויכלול בין השאר תוספת דרגה ושכר לכל עובד, מענקים חד פעמיים, תקנים נוספים לרכבים ועוד.</p>
      <figure>
        <img src="https://images1.calcalist.co.il/PicServer3/2019/08/26/929790/IMG-20190826_l.jpg"/>
        <figcaption>לשכת הוצאה לפועל <br/>צילום: באדיבות דוברות רשות האכיפה והגבייה</figcaption>
      </figure>
      <p>מכשול מרכזי בדרך לחתימה על ההסכם היה הדרישה לשקט תעשייתי מלא למשך מספר שנים מרגע החתימה, כאשר בנושא זה הסכימו העובדים לבסוף לשקט תעשייתי ל-4 שנים. סולטני אמר לכלכליסט, כי הם התנו את הסכמתם בהקמת ועדה בהשתתפות נציג האוצר וההסתדרות, שתתכנס מדי חצי שנה לבחינת ההסכם. "האוצר החלו בדרישה לשקט תעשייתי מלא ל-6 שנים, ואחר כך ירדו ל-5, ללא זכות דיבור לעובדים. לא הסכמנו לזה ולכן הכנסנו מנגנוני ביקורת", הסביר. עובדי הרשות, הכפופים למשרד המשפטים, פתחו בשביתה של יומיים בסוף חודש ספטמבר, בטענה לעיכובים בלתי סבירים בגיבוש הסכם קיבוצי חדש, שיפצה אותם בגין רפורמה המתבצעת ברשות מזה כשנתיים. השביתה הושהתה עם תחילת תקופת החגים, שכלל ימי עבודה מעטים, והתחדשה עם סיומה בסוף חג סוכות, לפני כשבועיים. לפי נתוני הנהלת הרשות, נכון לשבוע שעבר השביתה הביאה לפגיעה בכ-3,500 זכאיות מזונות לפחות שהמתינו להעברת הכספים המגיעים להן לחשבונן, וכן בכ-4,000 חייבים לפחות, שהוצאו נגדם צווי עיקול ושלא יכלו להסדיר את חובם עד היום בוקר.</p>
    </article>
  </body>
</html>