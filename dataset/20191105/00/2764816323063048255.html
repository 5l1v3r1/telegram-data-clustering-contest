<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/samsung-konec-vyvoje-vlastnich-cpu-exynos"/>
    <meta property="og:site_name" content="Cnews.cz"/>
    <meta property="article:published_time" content="2019-11-05T00:00:28+00:00"/>
    <meta property="og:title" content="Samsung kapituloval. Končí s vývojem vlastních mobilních procesorů"/>
    <meta property="og:description" content="Co byl před měsícem ještě pouhý drb, se teď konečně potvrdilo. Samsung kapituloval, rozpustil vývojářský tým starající se o CPU a bude se spoléhat na ARM."/>
  </head>
  <body>
    <article>
      <h1>Samsung kapituloval. Končí s vývojem vlastních mobilních procesorů</h1>
      <address><time datetime="2019-11-05T00:00:28+00:00">05 Nov 2019</time> by <a rel="author" href="https://www.cnews.cz/lide/vaclavik/" target="_blank">Lukáš Václavík</a></address>
      <slideshow>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-1">
            <img src="https://www.cnews.cz/wp-content/uploads/2019/10/samsung-exynos-990-1.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-2">
            <img src="https://www.cnews.cz/wp-content/uploads/2019/10/samsung-exynos-990-2.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-3">
            <img src="https://www.cnews.cz/wp-content/uploads/2019/10/samsung-exynos-990-3.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-4">
            <img src="https://www.cnews.cz/wp-content/uploads/2019/10/samsung-exynos-990-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/samsung-konec-vyvoje-vlastnich-cpu-exynos/galerie-177913-1">VŠECHNY FOTOGRAFIE</a>
      </p>
      <p>Co byl před měsícem <a href="https://www.cnews.cz/samsung-exynos-m5-nebude-konec-vyvoje-arm">ještě pouhý drb</a>, se teď konečně potvrdilo. Samsung ohlásil texaským úřadům, že z továrny v Austinu do konce roku propustí 300 zaměstnanců. Magazínu Android Authority pak upřesnil, že čistka se týká divize, jež se starala o návrh a vývoj vlastních procesorových jader, která Korejci využívali ve svých nejlepších mobilech. Čipy Exynos Mx zastávaly roli výkonných jader, která Samsung doplnil o úsporná referenční jádra ARMu. Od stejné firmy odebírá také grafické obvody Mali.</p>
      <p>Mezi prvními spekulacemi a potvrzením zprávy Samsung paradoxně představil nový špičkový čipset <a href="https://www.cnews.cz/samsung-exynos-990-specifikace">Exynos 990</a>, který obsahuje vlastní jádra Exynos M5 slibující 20% nárůst výkonu oproti čipům použitým v evropských edicích telefonů Galaxy S10 a Note10. Samsung tak evidentně chtěl zužitkovat již vyvinutý design. Exynos M6 již ale nepřijde a je otázkou, v jaké vývojové fázi se nacházel.</p>
      <figure>
        <img src="https://www.cnews.cz/wp-content/uploads/2018/08/Arm_Client_Compute_CPU_roadmap_lo-res_FINAL.jpg"/>
        <figcaption>Roadmapa výkonných jader ARM určených i pro notebooky a PC</figcaption>
      </figure>
      <p>V čipsetech Samsungu tak od příštího roku budeme potkávat jen referenční procesory ARMu. Jenže které? Momentálně jsou hotové <a href="https://www.cnews.cz/arm-cortex-a77cpu-jadro-architektura-velky-narust-vykonu-ipc/">Cortexy-A77</a>, ale od nich již Samsung pravděpodobně odvíjí své Exynosy M5, naznačuje to alespoň obdobný mezigenerační růst IPC o 20 %. Využít podobná jádra tedy zatím nedává smysl a v Koreji nejspíš budou upírat zrak k novým čipům, které zatím známe jen <a href="https://www.cnews.cz/arm-plan-cpu-jadra-deimos-hercules-konkurence-pro-intel/">pod kódovým označením Hercules</a>. V roadmapě ARMu se s nimi počítá na rok 2020 (představení je obvykle v létě) s tím, že budou připraveny pro 7nm i 5nm výrobu. Z hrubých náznaků zatím víme jen to, že zase přinese dvojciferný nárůst výkonu.</p>
      <p>Kromě toho panují i další nejasnosti. Max Weinbach, redaktor XDA Developers, objevil v kódu androidí nadstavby One UI 2.0 beta zmínky o Exynosu 9830 a Snapdragonu 865, což jsou údajné čipsety, které bude používat řada Samsung Galaxy S11. Sebevědomě pak tvrdí, že nedávno představený Exynos 990 není vlajkovým SoC pro rok 2020.</p>
      <figure>
        <iframe data-src="https://twitter.com/MaxWinebach/status/1188604703959080960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>O tom mám pochybnosti. Jednak má špičkové parametry, které jasně navazují na loňský Exynos 9820. A jednak jej Samsung představil na podzim přesně v době, kdy obvykle ukazuje čipy později použité právě v eskové řadě Galaxy. Jediné, čím se Exynos 990 vymyká, je trojciferné číslování. (No vlastně ještě nemá integrovaný modem, ale to může být důsledek optimalizace 7nm výroby. Menší čipy, méně zmetků.)</p>
      <p>Pokud tedy Exynos 990 a údajný Exynos 9830 není jeden a tentýž čip, co by Exynos 9830 mohl přinést navíc, aby stihl únorovou premiéru Galaxy S11? Nabízí se samozřejmě nová grafika, kterou si <a href="https://www.cnews.cz/samsung-licencovani-gpu-amd-radeon-rdna-mobilni-cipy-smartphony">Samsung licencuje od AMD</a>. Zdá se mi však velmi nepravděpodobné, že by její návrh obě firmy připravily za pouhých několik měsíců. Holt se budeme muset nechat překvapit.</p>
      <slideshow>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-1">
            <img src="https://www.cnews.cz/wp-content/uploads/2019/10/samsung-exynos-990-1.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-2">
            <img src="https://www.cnews.cz/wp-content/uploads/2019/10/samsung-exynos-990-2.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-3">
            <img src="https://www.cnews.cz/wp-content/uploads/2019/10/samsung-exynos-990-3.jpg"/>
          </a>
        </figure>
        <figure>
          <a href="https://www.cnews.cz/samsung-konec-vyvoje-vlastnich-cpu-exynos/galerie-177913-4">
            <img src="https://www.cnews.cz/wp-content/uploads/2019/10/samsung-exynos-990-4.jpg"/>
          </a>
        </figure>
      </slideshow>
      <p>
        <a href="https://www.cnews.cz/samsung-konec-vyvoje-vlastnich-cpu-exynos/galerie-177913-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/xiaomi-mi-note-10-mi-cc9-pro-parametry-cena"/>
        <a href="https://www.cnews.cz/sony-xperia-5-recenze/"/>
        <a href="https://www.cnews.cz/air-bank-fitbit-garmin-google-pay"/>
        <a href="https://www.cnews.cz/unicredit-bank-google-pay"/>
        <a href="https://www.cnews.cz/csob-postovni-sporitelna-apple-google-garmin-pay"/>
      </related>
    </article>
  </body>
</html>