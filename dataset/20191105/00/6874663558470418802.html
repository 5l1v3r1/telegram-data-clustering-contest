<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/money/articles/0,7340,L-3773089,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="התשובה של ביטוח ישיר לתחרות מצד חברות הביטוח הדיגיטליות: מוקד שירות 24/7"/>
    <meta property="og:description" content="בצל התחרות ההולכת וגוברת מצד חברות הביטוח הדיגיטליות המציעות מחירים שוברי שוק על ביטוחי הרכב, ביטוח ישיר מנסה לשפר את חווית השירות עם מוקד שירות במקרה של תאונת דרכים שיפעל ללא הפסקה"/>
  </head>
  <body>
    <article>
      <h1>התשובה של ביטוח ישיר לתחרות מצד חברות הביטוח הדיגיטליות: מוקד שירות 24/7</h1>
      <h2>בצל התחרות ההולכת וגוברת מצד חברות הביטוח הדיגיטליות המציעות מחירים שוברי שוק על ביטוחי הרכב, ביטוח ישיר מנסה לשפר את חווית השירות עם מוקד שירות במקרה של תאונת דרכים שיפעל ללא הפסקה</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">רחלי בינדמן</a></address>
      <p>בצל התחרות מצד חברות הביטוח הדיגיטליות החדשות, ביטוח ישיר שהמודל העסקי שלה מתחיל להתמודד עם איומים מבצעת מהלך שדווקא לא קשור במחירי הביטוח. החברה, כך נודע לכלכליסט הקימה מוקד חדש להכוונה ולסיוע ראשוני ללקוחות המעורבים בתאונות דרכים שיפעל 24 שעות ביממה במשך כל השבוע.</p>
      <p>עד כה, בהתרחש תאונת דרכים נאלץ הלקוח להסתדר בכוחות עצמו, תוך שהוא נעזר בחברים ובני משפחה, על מנת לדעת מיהי חברת הגרר שלו, אילו פרטים עליו להחליף, מה ולמי עליו לדווח . במידה והתאונה מתרחשת לאחר סגירת מוקדי השירות של חברות הביטוח, אין כיום מוקד אשר ניתן להיעזר בו ולקבל את ההכוונה הזו, במידה ואמנם יש בה צורך.</p>
      <figure>
        <img src="https://images1.calcalist.co.il/PicServer3/2019/08/25/929396/4_l.jpg"/>
        <figcaption>קובי הבר, מנכ"ל ביטוח ישיר <br/>צילום: כפיר סיוון</figcaption>
      </figure>
      <p>מוקד השירות המיידי לסיוע במקרה של תאונות דרכים יפעל, כאמור, 24/7, ובשעת הצורך יוכלו לקוחות החברה להיעזר בנציגי השירות של החברה, אשר לאחר בירור מצבם, ינחו אותם באשר לסדר הפעולות שעליהם לעשות, יקשרו במידת הצורך עם חברת הגרר הייעודית, יבהירו אילו פרטים של הצד השני המעורב בתאונה, חשוב שיהיו בידי המבוטח ויעמדו לרשותם מידע הקשור בתביעה. לאחר מכן יעבירו אנשי המוקד את פרטי המקרה ליחידת התביעות בביטוח ישיר, להמשך טיפול בשיפוי הלקוח, הטיפול ברכבו וכו׳.</p>
      <p>ביטוח ישיר מנוהלת על ידי קובי הבר. במשך שנים שלטה ביטוח ישיר בשיווק הביטוחים הישירים ללא תיווך של סוכן ביטוח וכן בזירת הפרסום בטלויזיה שהחליפה למעשה את הסוכנים בשר ודם, זאת בזמן שחברות הביטוח המסורתיות המשיכו לרכז את עיקר מאמצי השיווק של ביטוחי הרכב דרך סוכני ביטוח. אלא שלפני שנה נפל דבר בשוק הביטוח כששתי חברות ביטוח דיגיטליות קיבלו רישיון מרשות שוק ההון –ליברה של אתי אלישקוב וווי-שור של אמיל וינשל. ליברה החלה להשתלט על משבצות הפרסום בשעות הפריים טיים ולהתחרות ראש בראש בביטוח ישיר, בעיקר בגזרת המחיר. לאחרונה השיקה ווי-שור שעד כה פעלה בעיקר מול ציי רכב גדולים, פעילות קמוענאית עם הצעות לביטוחי רכב לציבור הרחב במחירים תחרותיים שחברות הביטוח המסורתיות אך גם ביטוח ישיר מתקשות להתחרות בהם.</p>
      <p>כעת מנסים בביטוח ישיר, שכמובן נאלצת לחתוך מחירים בצל התחרות הגואה בענף, לנסות ולשמר את הלקוחות דרך שיפור השירות ובפרט דרך השקת המוקד הייחודי.</p>
    </article>
  </body>
</html>