<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740029"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T00:46:00+00:00"/>
    <meta property="og:title" content="สหรัฐแจ้งยูเอ็นเรื่องการถอนตัวจากข้อตกลงปารีส"/>
    <meta property="og:description" content="รัฐบาลสหรัฐยื่นเรื่องอย่างเป็นทางการต่อสหประชาชาติ แจ้งการขอลาออกจากการเป็นสมาชิกความตกลงปารีส ว่าด้วยการแก้ไขวิกฤติโลกร้อน"/>
  </head>
  <body>
    <article>
      <h1>สหรัฐแจ้งยูเอ็นเรื่องการถอนตัวจากข้อตกลงปารีส</h1>
      <address>
        <time datetime="2019-11-05T00:46:00+00:00">05 Nov 2019, 00:46</time>
      </address>
      <p>
        <b>รัฐบาลสหรัฐยื่นเรื่องอย่างเป็นทางการต่อสหประชาชาติ แจ้งการขอลาออกจากการเป็นสมาชิกความตกลงปารีส ว่าด้วยการแก้ไขวิกฤติโลกร้อน</b>
      </p>
      <p>สำนักข่าวต่างประเทศรายงานจากกรุงวอชิงตัน ประเทศสหรัฐอเมริกา เมื่อวันที่ 4 พ.ย. ว่านายไมค์ ปอมเปโอ รมว.กระทรวงการต่างประเทศสหรัฐ กล่าวเมื่อวันจันทร์ ว่ารัฐบาลวอชิงตันได้ส่งหนังสืออย่างเป็นทางการถึงนายอันโตนิโอ กูเตร์เรส เลขาธิการสหประชาชาติ ( ยูเอ็น ) เพื่อแสดงความจำนงขอถอนตัวออกจากการร่วมเป็นหนึ่งในภาคีข้อตกลงปารีส ฉบับปี 2558  ซึ่งเป็นความตกลงตามกรอบอนุสัญญาสหประชาชาติว่าด้วยการเปลี่ยนแปลงสภาพภูมิอากาศ ( ยูเอ็นเอฟซีซีซี ) ว่าด้วยการควบคุมการปล่อยก๊าซคาร์บอน เพื่อรักษาอุณหภูมิเฉลี่ยของโลกให้อยู่ในระดับต่ำกว่า 2 องศาเซลเซียสเมื่อเทียบกับยุคก่อนปฏิวัติอุตสาหกรรม<br/> </p>
      <figure>
        <iframe data-src="https://twitter.com/SecPompeo/status/1191455541052289024?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ประธานาธิบดีโดนัดล์ ทรัมป์ ประกาศตั้งแต่เข้ามารับตำแหน่งเมื่อปี 2560 ว่าข้อตกลงปารีสที่สหรัฐลงนามโดยอดีตประธานาธิบดีบารัค โอบามา เป็นข้อตกลงที่ "เลวร้าย" และมีแต่สร้าง "หายนะ" ให้กับเศรษฐกิจของอเมริกา จากการที่โอบามาให้คำมั่นในข้อตกลงว่าในส่วนของสหรัฐนั้น จะปรับลดปริมาณการปล่อยก๊าซคาร์บอนให้ได้ระหว่าง 26% ถึง 28% เมื่อเทียบกับปี 2548 ให้ได้ภายในปี 2568 ขณะเดียวกันทรัมป์ยังอ้างถึงรัสเซียและตุรกีซึ่งแม้ร่วมลงนาม แต่รัฐสภาของทั้งสองประเทศยังไม่ได้ให้สัตยาบัน<br/> </p>
      <figure>
        <iframe data-src="https://twitter.com/Reuters/status/1191521762560761856?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>จริงอยู่ที่การถอนตัวออกจากข้อตกลงปารีสของสหรัฐในยุคทรัมป์ "ไม่ใช่เรื่องเหนือความคาดหมาย" อย่างไรก็ตาม การที่รัฐบาลทรัมป์ยื่นเรื่องต่อยูเอ็นเมื่อวันที่ 4 พ.ย. และกระบวนการถอนตัวจะใช้เวลาภายใน 1 ปี เท่ากับว่าสหรัฐจะออกจากการข้อตกลงฉบับนี้อย่างเป็นทางการในวันที่ 4 พ.ย. หรือ 5 พ.ย. ปีหน้า หรือเพียง 1 ถึง 2 วันหลังการเลือกตั้งประธานาธิบดีสหรัฐ เรียกเสียงวิจารณ์อย่างหนักจากพรรคเดโมแครตว่า ทรัมป์หวังใช้เรื่องนี้เป็นการหาเสียงในบรรดาชนชั้นแรงงานในรัฐที่เป็นพื้นที่อุตสาหกรรมของสหรัฐ ซึ่งส่วนใหญ่ยังพึ่งพาพลังงานจากถ่านหิน และบรรดาล็อบบี้ยิสต์ด้านถ่านหินหรือไม่.<br/><br/><b>เครดิตภาพ : REUTERS</b></p>
    </article>
  </body>
</html>