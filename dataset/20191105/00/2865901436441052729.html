<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/opet-haos-zbog-finala-kopa-libertadores-gde-sad-da-se-igra/341701"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Opet haos zbog finala Kopa Libertadores: Gde sad da se igra?"/>
    <meta property="og:description" content="Ne može bez kontroverzi"/>
  </head>
  <body>
    <article>
      <h1>Opet haos zbog finala Kopa Libertadores: Gde sad da se igra?</h1>
      <h2>Ne može bez kontroverzi</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Prošle godine u ovo vreme, fudbalska planeta je s pažnjom pratila šta se dešava u Argentini koja je danima bila u kolektivnoj paralizi zbog epskog finala Kopa Libertadores između Boke Juniors i River Plejta. Tada se finale igralo na dve utakmica, prva na Bombonjeri je završena remijem, a revanš na Monumentalu nije odigran zbog haosa na ulicama i napada Riverovih navijača na autobus sa Bokinim igračima. Tek kasnije je revanš odigran u Madridu i River je osvojio titulu.</p>
      <p>Godinu dana kasnije, istorija se donekle ponavlja iako nije sve isto. U finalu Kopa Libertadores koje se ove godine igra na jednu utakmicu, trebalo je da se sastanu branilac trofeja River Plejt i verovatno najjači tim Južne Amerike u ovom trenutku, brazilski Flamengo. Finale je bilo zakazano za 23. novembar od 21.30 po našem vremenu i čileanskom Santjagu, ali su sve manje šanse da će tamo i odigrati.</p>
      <p>U čileanskoj prestonici su prošlog meseca počele demonstracije zbog poskupljenja gradskog prevoza za četiri odsto (?!). Zapravo, bila je to kap koja je prelila čašu nezadovoljstva naroda i sve je kulminiralo žestokim neredima koji traju nedeljama. Na desetine, često i stotine hiljada ljudi svakog dana demonstrira na ulicama Santijago da Čilea i obračunava se sa državim aparatom. Nekim danima je i preko milion ljudi učestvovalo u protestima koji su prerasli u žestoke i nasilne. Najmanje 23 osobe su od početka protesta izgubile život, ranjeno je više od 1.600, a uhapšeno više od 4.000 ljudi. Gradska železnica je zbog nereda i paljenja pretrpela gubitke od 400.000.000 dolara do sada, državna ekonomija je izgubila 1.600.000.000 dolara od početka nemira. Suočene sa ozbiljnom pretnjom, vlasti su popustile demonstrantima u nekim zahtevima, ali ovi sada traže više i promenu Ustava.</p>
      <figure>
        <img src="https://mozzartsport.com/upload/CKEditor/03.11.2019/74474885_461020277863683_8087058797119406080_n.jpg"/>
      </figure>
      <p>U takvom gradu za dvadesetak dana treba da se odigra finale Kopa Libertadores koje će se sa sobom povući navijačke armije Rivera i najpopularnijeg brazilskog kluba Flamenga koji na titulu čeka skoro 40 godina?!</p>
      <p>Deluje neizvodljivo da se meč odigra u Santjagu, ali čileanski ministar sporta apeluje da prestonica njegove zemlje ostane domaćin finala. On garantuje bezbednost i maksimalne uslove svim učesnicima, iako je nacionalno prvenstvo suspendovano na tri nedelje jer nije mogla da se garantuje bezbednost?! A jedna od udarnih pesnica nasilnih demonstranata su upravo tvrda navijačka jezgra najpopularnijih čileanskih klubova Kolo Kola i Univesidad de Čilea.</p>
      <p>Predstavnici kontinentalne federacije (KOMNEBOL) još nisu doneli odluku o promeni domaćinstva, ali iz dana u dan je sve izvesnije da će ono Santjagu biti oduzeto.</p>
      <p>A šta onda?</p>
      <p>Paragvajska prestonica Asunsion se prva ponudila da zameni Santjago i garantuje vrhunsku organizaciju. Na stadionu La Olja (zvanično: General Pablo Rohas) će u subotu veče biti odigrano finale Kopa Sudamerikana, drugog po važnosti kontinentalnog klupskog takmičenja. Rivali će biti ekvadorski Independijente del Valje i argentinski Kolon. Bila bi to idealna proba za domaćinstvo događaja kakav paragvajski fudbal nikad nije doživeo.</p>
      <p>Međutim, problem je šta uraditi sa hiljadama navijača koji su već rezervisali karte i smeštaje u Santjagu? Po 12.500 karata su dobili navijači oba kluba, a na hiljade njih će još doći na finale nadajući se nekoj čudesnoj sreći da bi mogli da uđu na stadion. Problema za Asunsion je i što bi se igralo po temperaturi od 40 stepeni ako bi ostao isti termin od 17.00 časova po lokalnom vremenu. A moraće da ostane takav termin zbog prodatih TV prava širom sveta…</p>
      <p>Međutim, sve je bolje od rizikovanja hiljada života u zapaljenom Santijagu. Asunsion je najozbiljnija opcija, ali postoje još neke. Pominjala se mogućnost se meč odigra u Majamiju gde živi veliki broj južnoameričke emigracije i koji je ciljno tržište KOMNEBOL-a i velikih južnoameričkih klubova za marketinšku zaradu. Pominje se i kolumbijska Barankilja, ali to je malo verovatna opcija. Na kraju, nije isključeno ni da se zbog vanredne situacije vrati format na dve utakmice i da finale budu odigrano po starom sistemu. Jedan meč na Monumentalu, drugi na Marakani.</p>
      <p>U narednim danima će biti poznato da li Santjago zadržava domaćinstvo, a potom i ko će zameniti ako mu oduzmu finale.</p>
      <p>(FOTO: Shutterstock)</p>
    </article>
  </body>
</html>