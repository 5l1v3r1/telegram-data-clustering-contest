<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697005/%D8%AA%D8%B4%DA%A9%DB%8C%D9%84-%D9%BE%D8%B1%D9%88%D9%86%D8%AF%D9%87-%D9%82%D8%B6%D8%A7%DB%8C%DB%8C-%D8%AD%D8%A7%D8%AF%D8%AB%D9%87-%D9%88%D8%A7%DA%98%DA%AF%D9%88%D9%86%DB%8C-%D8%B3%D8%B1%D9%88%DB%8C%D8%B3-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D8%A8%D8%B4%D8%A7%DA%AF%D8%B1%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="تشکیل پرونده قضایی حادثه واژگونی سرویس دانش آموزان بشاگرد"/>
    <meta property="og:description" content="به دنبال حادثه تلخ و غم انگیر واژگونی وانت سایپای سرویس دانش آموزان در شهرستان بشاگرد، پرونده قضایی از سوی دادگستری هرمزگان برای رسیدگی سریع به این موضوع تشکیل شد."/>
  </head>
  <body>
    <article>
      <h1>تشکیل پرونده قضایی حادثه واژگونی سرویس دانش آموزان بشاگرد</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034069_986.jpg"/>
      </figure>
      <p>به دنبال حادثه تلخ و غم انگیر واژگونی وانت سایپای سرویس دانش آموزان در شهرستان بشاگرد، پرونده قضایی از سوی دادگستری هرمزگان برای رسیدگی سریع به این موضوع تشکیل شد.</p>
      <p>به گزارش ایرنا؛ ساعت ۶ و ۴۵ دقیقه صبح امروز سه شنبه ۱۴ آبان ماه، وانت سایپا که ۱۵ دانش آموز را از روستاهای سرتنگ، بند بارک و موردان دربند صلاح شهرستان بشاگرد به مدرسه رازی دستگرد درگاز می‌برد، واژگون شد.</p>
      <p>در این حادثه تلخ یک دانش آموز دختر ۱۳ ساله و یک دانش آموز پسر ۱۳ ساله به علت شدت جراحات وارده جان خود را از دست دادند و چند نفر نیز مصدوم شدند که حال یکی از آنها وخیم گزارش شده است.</p>
      <p>رییس کل دادگستری هرمزگان عصر سه شنبه ضمن ابراز تاسف از وقوع این حادثه تلخ و تسلیت به خانواده جان باختگان، گفت: پرونده قضایی در خصوص این حادثه تشکیل و دستورهای لازم برای رسیدگی ویژه و در اسرع وقت به آن و بررسی علل حادثه صادر شده است.</p>
      <p>علی صالحی تصریح کرد: پس از رسیدگی به پرونده و انجام کارشناسی‌ها، میزان خطای مقصر یا مقصران حادثه به صورت دقیق اطلاع رسانی خواهد شد.</p>
      <p>وی خاطرنشان کرد: در خصوص متوفیان حادثه نیز تأکیدهای لازم در راستای تسریع اقدامات قانونی، احراز هویت ، بررسی علل فوت و تحویل به خانواده‌ها به پزشکی قانونی استان ابلاغ شده است.</p>
      <p>رییس کل دادگستری هرمزگان بیان داشت: دستگاه قضایی استان در راستی احقاق حقوق عامه و جلوگیری از تکرار حوادث از این نوع ، به اداره کل آموزش پرورش هرمزگان اعلام کرده تا هر چه سریعتر نسبت به استانداردسازی سرویس مدارس بشاگرد و اختصاص اتوبوس و خودروهای مناسب اقدام نماید.</p>
      <p>آموزش و پرورش بشاگرد دارای بیش از هفت هزار و ۵۰۰ دانش آموز است که در ۱۹۶ مدرسه مشغول به تحصیل می باشند.</p>
      <p>شهرستان بشاگرد در ۳۰۰ کیلومتری شرق بندرعباس مرکز استان هرمزگان واقع شده است و این برای نخستین بار نیست که خبر سانحه واژگونی سرویس مدارس در این منطقه اعلام می شود و پیش از این نیز بارها شاهد وقوع این حادثه بودهایم که در یکی از این حوادث در سال ۹۵ یک دانش آموز جان خود را از دست داد.</p>
      <p>اردیبهشت ماه امسال نیز بر اثر واژگونی وانت سرویس مدارس حامل هشت دانش آموز، سه نفر مصدوم و تحت درمان قرار گرفتند.</p>
      <p>این حادثه در روستای سگرکن در بخش گافر و پاراموند بشاگرد به دلیل نقص در سیستم ترمز سرویس مدرسه رخ داده بود.</p>
    </article>
  </body>
</html>