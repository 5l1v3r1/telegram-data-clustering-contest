<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697026/%D8%A7%D8%B9%D9%84%D8%A7%D9%85-%D8%A2%D9%85%D8%A7%D8%AF%DA%AF%DB%8C-%D8%B3%D8%B1%D9%85%D8%A7%DB%8C%D9%87%E2%80%8C%DA%AF%D8%B0%D8%A7%D8%B1%D8%A7%D9%86-%D9%87%D9%86%D8%AF%DB%8C-%D8%A8%D8%B1%D8%A7%DB%8C-%D8%A8%D8%B1%D9%82%DB%8C-%DA%A9%D8%B1%D8%AF%D9%86-%D9%82%D8%B7%D8%A7%D8%B1-%D8%AA%D8%A8%D8%B1%DB%8C%D8%B2-%D8%AA%D9%87%D8%B1%D8%A7%D9%86"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="اعلام آمادگی سرمایه‌گذاران هندی برای برقی کردن قطار تبریز- تهران"/>
    <meta property="og:description" content="معاون هماهنگی امور عمرانی استانداری آذربایجان‎شرقی گفت: سرمایه گذاران هندی با حضور در نمایشگاه رینوتکس آمادگی خود را برای سرمایه‎گذاری در طرح‎های ریلی به ویژه پروژه برقی کردن قطار تبریز- تهران اعلام کردند."/>
  </head>
  <body>
    <article>
      <h1>اعلام آمادگی سرمایه‌گذاران هندی برای برقی کردن قطار تبریز- تهران</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034089_307.jpg"/>
      </figure>
      <p>معاون هماهنگی امور عمرانی استانداری آذربایجان‎شرقی گفت: سرمایه گذاران هندی با حضور در نمایشگاه رینوتکس آمادگی خود را برای سرمایه‎گذاری در طرح‎های ریلی به ویژه پروژه برقی کردن قطار تبریز- تهران اعلام کردند.</p>
      <p>به گزارش ایرنا جواد رحمتی شامگاه سه شنبه در گفت و گو با خبرنگاران افزود: اگر این سرمایه گذاران هندی ریسک سرمایه گذاری را قبول کنند حاضر هستیم به صورت بی او تی ( ساخت، بهره برداری و انتقال ) با آنها همکاری کنیم.</p>
      <p>وی با اشاره به تفاوت قطار پیشنهادی این سرمایه گذاران با قطار فعلی این خط گفت: این قطار سرعت بالای ۲۵۰ کیلومتر خواهد داشت و در این صورت مسیر تهران تا تبریز در کمتر از ۳ ساعت طی خواهد شد.</p>
      <p>رحمتی با بیان اینکه از تمامی سرمایه گذاری ها در استان حمایت می کنیم، اظهار داشت: اطلاعی از کم و کیف برآورد اقتصادی این سرمایه گذاران ندارم و باید مطالعات اقتصادی لازم در این خصوص انجام و در جلسه ای تخصصی تر درخواست آنها مطالعه شود.</p>
      <p>وی تاکید کرد: توان مالی سرمایه گذاران خارجی از سوی وزارت امور خارجه مورد بررسی قرا می گیرد و این سرمایه گذاران هندی تاییدیه های اولیه را دریافت کرده اند.</p>
      <p>هفتمین نمایشگاه نوآوری و فناوری ربع رشیدی (رینوتکس) ۱۳ تا ۱۷ آبان ماه جاری از ساعت ۱۵ تا ۲۱ در نمایشگاه بین المللی تبریز در حال برگزاری است.</p>
    </article>
  </body>
</html>