<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/vulic-nikada-nisam-igrao-protiv-tako-fizicki-mocnih-igraca/341691"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Vulić: Nikada nisam igrao protiv tako fizički moćnih igrača"/>
    <meta property="og:description" content="“I pored toga biće drugačija utakmica nego u Londonu”, poručio je mladi vezista"/>
  </head>
  <body>
    <article>
      <h1>Vulić: Nikada nisam igrao protiv tako fizički moćnih igrača</h1>
      <h2>“I pored toga biće drugačija utakmica nego u Londonu”, poručio je mladi vezista</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Fudbaler Crvene zvezde <b>Miloš Vulić</b> izneo je svoja očekivanja pred meč sa Totenhemom. Vezista crveno-belih ocenio je da očekuje potpuno drugačiju utakmicu u odnosu na onu u Londonu.<br/><b>“Suvišno je pričati o kvalitetu ekipe Totenhema. Mislim da smo u Londonu ušli dobro u utakmicu, igrali smo ofanzivno, imali veliki broj udaraca na gol. Međutim primili smo rano pogodak i morali da se otvorimo u ranom delu utakmice. To je veliki hendikep naročito protiv ekipe sa brzim igračima kakva je Totenhem. Sutra očekujem potpuno drugačiju utakmicu, pre svega zbog pune Marakane, imaćemo veliku podršku naših navijača. Njihovo prisustvo daće nam vetar u leđa da od prvog minuta izađemo maksimalno motivisano i da se borimo koliko možemo”, izjavio </b>je Vulić.</p>
      <figure>
        <img src="https://mozzartsport.com/upload/CKEditor/01.05.2018/770x200-FKCZ.png"/>
      </figure>
      <p>Mladi vezista u karijeri nije imao mnogo prilika da igra protiv tako dobro fizički pripremljenih igrača.<br/><b>“Nisam imao puno prilike da igram sa tako dobro fizički pripremljenim igračima, koji igraju na vrhunskom nivou. Utakmica se igra pod pritiskom svih devedeset minuta, nema mnogo vremena za razmišljanje. Treba igrati sa što manje dodira. Sigurno da sam poučen iskustvom sa prve utakmice i ukoliko budem bio u sastavu, promeniću neke stvari u igri. Mislim da nema nikakve potrebe porediti utakmicu protiv Liverpula sa sutrašnjom protiv Totenhema, različiti su timovi, sezone takođe. Ono što je sigurno jeste da ćemo dati sve od sebe i rezultat će na kraju doći kao nagrada”, </b>zaključio je Vulić.</p>
      <figure>
        <iframe src="https://www.youtube.com/embed/ligiqKDpb6I" width="425" height="349" data-service="Youtube" scrolling="no"/>
      </figure>
      <p> </p>
    </article>
  </body>
</html>