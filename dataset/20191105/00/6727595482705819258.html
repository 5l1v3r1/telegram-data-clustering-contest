<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/bengali-director-complaint-against-iffk-358.html"/>
    <meta property="og:site_name" content="DoolNews"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="ഐ.എഫ്.എഫ്.കെ: ചലച്ചിത്ര അക്കാദമിക്കെതിരെ ഗുരുതര ആരോപണവുമായി ബംഗാളി സംവിധായകന്‍"/>
    <meta property="og:description" content="IFFK 2019 IFFK Controversy Movie Day തിരുവനന്തപുരം: കേരള രാജ്യാന്തര ചലച്ചിത്രോത്സവത്തിനെതിരെ ഗുരുതര ആരോപണവുമായി ബംഗാളി സംവിധായകന്‍. 'ദി പാര്‍സല്‍' എന്ന ബംഗാളി ചിത്രത്തിന"/>
  </head>
  <body>
    <article>
      <h1>ഐ.എഫ്.എഫ്.കെ: ചലച്ചിത്ര അക്കാദമിക്കെതിരെ ഗുരുതര ആരോപണവുമായി ബംഗാളി സംവിധായകന്‍</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">എന്റര്‍ടെയിന്‍മെന്റ് ഡെസ്‌ക്</a></address>
      <p>തിരുവനന്തപുരം: കേരള രാജ്യാന്തര ചലച്ചിത്രോത്സവത്തിനെതിരെ ഗുരുതര ആരോപണവുമായി ബംഗാളി സംവിധായകന്‍. ‘ദി പാര്‍സല്‍’ എന്ന ബംഗാളി ചിത്രത്തിന്റെ സംവിധായകനായ ഇന്ദ്രസിസ് ആചാര്യയാണ് ഐ.എഫ്.എഫ്.കെ സിനിമാ തെരഞ്ഞെടുപ്പ് പാനലിനെതിരെ പരാതി ഉന്നയിച്ചിരിക്കുന്നത്.</p>
      <p>തന്റെ സിനിമ പാനല്‍ അംഗങ്ങള്‍ കാണാതെ തള്ളിക്കളയുകയാണുണ്ടായതെന്ന് ഇന്ദ്രസിസ് ആചാര്യ പറയുന്നു. ഇന്ത്യന്‍ സിനിമാ വിഭാഗത്തിലേയ്ക്കായിരുന്നു ഇന്ദ്രസിസ് സിനിമ അയച്ചിരുന്നത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>”എന്റെ സിനിമയുടെ ഓണ്‍ലൈന്‍ വീഡിയോ ലിങ്കാണ് ഐ.എഫ്.എഫ്.കെയിലേക്ക് അയച്ചുകൊടുത്തത്. വിമിയോ എന്ന ഓണ്‍ലൈന്‍ പ്ലാറ്റ്‌ഫോമിലാണ് സിനിമ അപ്‌ലോഡ് ചെയ്തിരുന്നത്. തെരഞ്ഞെടുത്ത സിനിമകളുടെ ലിസ്റ്റില്‍ എന്റെ ചിത്രം ഇല്ലാതിരുന്നപ്പോള്‍ ഞാന്‍ വിമിയോ പരിശോധിച്ചു. അപ്പോഴാണ് ചിത്രം പാനല്‍ കണ്ടിട്ടില്ലെന്നു മനസിലായത്.’</p>
      <related>
        <a href="https://www.doolnews.com/interdependent-film-makers-against-iffk-and-chalachithra-academy-123.html?utm_source=doolnews&amp;utm_medium=related"/>
      </related>
      <p>വിമിയോയില്‍ അപ്ലോഡ് ചെയ്ത സിനിമകള്‍ കണ്ടോ എന്ന് വീഡിയോ അപ്ലോഡ് ചെയ്തയാള്‍ക്ക് അറിയാന്‍ സാധിക്കും. തുടര്‍ന്നാണ് ചലച്ചിത്ര അക്കാദമിയെ സമീപിച്ചത്.” ഇന്ദ്രസിസ് ആചാര്യ പറഞ്ഞു.</p>
      <p>”സെപ്റ്റംബര്‍ 19ന് എന്റെ സിനിമ ഡൗണ്‍ലോഡ് ചെയ്ത് കണ്ടൂ എന്നാണ് അക്കാദമി ഭാരവാഹികള്‍ നല്‍കിയ വിശദീകരണം. എന്നാല്‍ ഡൗണ്‍ലോഡ് ഓപ്ഷന്‍ ഞാന്‍ നല്‍കിയിരുന്നില്ല. അതിനാല്‍ അവര്‍ക്ക് സിനിമ ഡൗണ്‍ലോഡ് ചെയ്യാന്‍ കഴിയില്ല. പിന്നെ എന്തടിസ്ഥാനത്തിലാണ് അവര്‍ സിനിമ കണ്ടെന്നു പറയുന്നത്? അവര്‍ ആ സിനിമ കണ്ടിട്ടില്ല.’- ഇന്ദ്രസിസ് ആചാര്യ പറഞ്ഞു.</p>
      <p>ഋതുപര്‍ണ സെന്‍ഗുപ്ത, സസ്വതാ ചാറ്റര്‍ജി എന്നിവര്‍ അഭിനയിച്ച ‘ദി പാര്‍സല്‍’ ജോഗ്ജ-നെറ്റ്പാക് ചലച്ചിതമേള, കൊല്‍ക്കത്ത രാജ്യാന്തര ചലച്ചിത്രമേള എന്നിവിടങ്ങളിലേക്ക് തെരെഞ്ഞെടുക്കപ്പെട്ടിട്ടുണ്ട്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ബംഗാളിലെ യുവസംവിധായകരില്‍ ശ്രദ്ധേയനാണ് ഇന്ദ്രസിസ് ആചാര്യ. അദ്ദേഹത്തിന്റെ ‘ബിലു റക്‌ഖോഷ്’, ‘പ്യൂപ’ എന്നീ ചിത്രങ്ങള്‍ ഇന്ത്യയ്ക്ക് അകത്തും പുറത്തുമുള്ള വിവിധ മേളകളിലേക്ക് തെരെഞ്ഞെടുക്കപ്പെട്ടിരുന്നു.</p>
      <related>
        <a href="https://www.doolnews.com/national-award-winning-alorukkam-exempted-in-iffk-2018.html?utm_source=doolnews&amp;utm_medium=related"/>
      </related>
      <p>ഡിസംബര്‍ ആറിന് ചലച്ചിത്രമേള തുടങ്ങാനിരിക്കെയാണ് സിനിമകളുടെ തെരഞ്ഞെടുപ്പുമായി ബന്ധപ്പെട്ട് ചലച്ചിത്ര അക്കാദമിക്കെതിരെ ഗുരുതര ആരോപണങ്ങള്‍ ഉയര്‍ന്നിരിക്കുന്നത്.</p>
      <p>മേളയുടെ നടത്തിപ്പുകാരായ കേരള സംസ്ഥാന ചലച്ചിത്ര അക്കാദമിയുടെ സ്വജനപക്ഷപാതം, കച്ചവട സിനിമയോടുള്ള വിധേയത്വം തുടങ്ങിയ പരാതികള്‍ ചലച്ചിത്രമേളയില്‍നിന്നും തിരസ്‌കരിക്കപ്പെട്ട സ്വതന്ത്ര ചിത്രങ്ങളുടെ സംവിധായകര്‍ ഉന്നയിച്ചിരുന്നു.</p>
      <figure>
        <iframe src="https://www.youtube.com/embed/jIhSJN66mfo" width="500" height="281" data-service="Youtube" scrolling="no"/>
      </figure>
    </article>
  </body>
</html>