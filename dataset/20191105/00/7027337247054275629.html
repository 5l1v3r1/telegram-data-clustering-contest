<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697007/%D8%AF%D8%A7%D9%86%D8%B4%DA%AF%D8%A7%D9%87-%D9%81%D8%B1%D9%87%D9%86%DA%AF%DB%8C%D8%A7%D9%86-%D8%A7%D8%B1%D8%AF%D8%A8%DB%8C%D9%84-%D8%A8%D8%A7-%D8%AF%D9%88-%D9%85%D9%88%D8%AC-%D8%A8%D8%A7%D8%B2%D9%86%D8%B4%D8%B3%D8%AA%DA%AF%DB%8C-%D9%85%D8%B9%D9%84%D9%85%D8%A7%D9%86-%D8%AA%D8%A7-%D8%B3%D8%A7%D9%84-1404-%D8%B1%D9%88%D8%A8%D8%B1%D9%88-%D9%87%D8%B3%D8%AA%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="دانشگاه فرهنگیان اردبیل: با دو موج بازنشستگی معلمان تا سال 1404 روبرو هستیم"/>
    <meta property="og:description" content="رئیس دانشگاه فرهنگیان استان اردبیل گفت: با دو موج بازنشستگی معلمان تا سال 1404 روبرو هستیم به طوری که دو سوم معلمان کشور در این مدت بازنشسته خواهند شد."/>
  </head>
  <body>
    <article>
      <h1>دانشگاه فرهنگیان اردبیل: با دو موج بازنشستگی معلمان تا سال 1404 روبرو هستیم</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034071_179.jpg"/>
      </figure>
      <p>رئیس دانشگاه فرهنگیان استان اردبیل گفت: با دو موج بازنشستگی معلمان تا سال 1404 روبرو هستیم به طوری که دو سوم معلمان کشور در این مدت بازنشسته خواهند شد.</p>
      <p>به گزارش ایرنا؛ عبدی در نشست مدیر عامل بنیاد خیرین حامی دانشگاه فرهنگیان با جمعی از خبرنگاران در اردبیل اظهار کرد: در حال حاضر در دانشگاه فرهنگیان استان اردبیل بیش از یک هزار و 33 نفر دانشجو در 6 رشته تحصیل می‌کنند که این دانشجویان را در 20 کلاس درس سازماندهی کرده‌ایم.</p>
      <p>وی با بیان اینکه 67 درصد دانشجویان این دانشگاه در خوابگاه اقامت داشته و 33 درصد نیز به صورت ترددی در دانشگاه تحصیل می‌کنند، خاطرنشان کرد: در اساسنامه این دانشگاه بر حضور شبانه‌روزی دانشجویان در دانشگاه تاکید شده ولی ما به دلیل کمبود فضای خوابگاهی تنها قادر هستیم به 67 درصد دانشجویان ارائه خدمات کرده و مابقی ترددی محسوب می‌شوند.</p>
      <p>رئیس دانشگاه فرهنگیان استان اردبیل ورودی دانشجویان به این دانشگاه را 438 نفر اعلام کرد و افزود: امسال تنها 70 نفر از دانشجویان این دانشگاه فارغ‌التحصیل شده‌اند، در حالی که ما با سونامی بازنشستگی فرهنگیان روبرو هستیم.</p>
      <p>عبدی گفت: با دو موج بازنشستگی تا سال 1404 بالغ بر دو سوم معلمان بازنشسته خواهند شد و این بزرگترین خلا را در تامین نیروی انسانی آموزش و پرورش به وجود آورده است.</p>
      <p>وی بیان کرد: با همت دانشگاه فرهنگیان بخشی از این کسری جبران خواهد شد و ما اگر بخواهیم ظرفیت دانشگاه را به یک هزار و 700 دانشجو افزایش دهیم فضای موجود این دانشگاه کفاف و جوابگوی جذب این میزان دانشجو را ندارد.</p>
      <p>رئیس دانشگاه فرهنگیان استان اردبیل ادامه داد: ما در جلسات متعدد مشکلات این دانشگاه به ویژه کمبود فضا را به استاندار اردبیل اعلام کردیم و قرار است 5 هزار و 600 مترمربع زمین اختصاص یابد تا با تامین اعتبار اولیه 30 میلیارد تومانی دو باب ساختمان این دانشگاه احداث و امکان پذیرش دانشجو فراهم آید.</p>
      <p>عبدی به اقدام مبارک خیرین در راه‌اندازی بنیاد خیرین حمایت از دانشگاه فرهنگیان و راه‌اندازی شعبه این بنیاد در استان اردبیل اشاره و تصریح کرد: امروز استان اردبیل به عنوان هشتمین استان کشور صاحب بنیاد خیرین حامی دانشگاه فرهنگیان می‌شود تا با راه‌اندازی این بنیاد با حضور 25 نفر اعضای هیئت امناء با تلاش و پیگیری این بنیاد زمینه جذب کمک‌های خیرین و نیکوکاران برای احداث دانشگاه جامع فرهنگیان فراهم آید.</p>
      <p>وی گفت: خیرین این استان همواره در کار خیر و نیک از همدیگر سبقت گرفته‌اند که نمونه این حرکت خداپسندانه را در احداث واحدهای آموزشی شاهد هستیم و امیدواریم این خیرین در احداث و توسعه دانشگاه فرهنگیان نیز یاریگر دانشگاه باشند.</p>
      <p>رئیس دانشگاه فرهنگیان استان اردبیل مبنای توسعه جامعه را نیروی انسانی بیان کرد و افزود: دانشگاه فرهنگیان در مسیر توسعه نیروی انسانی گام برمی‌‌دارد و ضرورت دارد از همین دانشگاه فرهنگیان بنای کار و گام اولیه را قوی‌تر برداریم، چرا که اگر دانشگاه فرهنگیانی نباشد معلمی تربیت نشده و اگر مدرسه‌ای نیز با خشت طلا ساخته شود به هیچ دردی نمی‌خورد.</p>
      <p>عبدی در پایان خاطرنشان کرد: امیدواریم با راه‌اندازی شعبه استانی بنیاد خیرین حامی دانشگاه فرهنگیان در این استان به سرعت گام امیدبخش در احداث و توسعه دانشگاه فرهنگیان و کارآمدی بهتر آن فراهم آید.</p>
    </article>
  </body>
</html>