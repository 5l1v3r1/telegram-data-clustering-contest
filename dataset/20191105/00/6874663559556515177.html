<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773163,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עליפיי השיקה ארנק אלקטרוני לתיירים זרים"/>
    <meta property="og:description" content="המהלך המהפכני יאפשר לראשונה לתיירים המגיעים לסין לשלם בקלות בבתי עסק מקומיים, שרובם כבר לא מקבלים מזומן וכרטיסי אשראי"/>
  </head>
  <body>
    <article>
      <h1>עליפיי השיקה ארנק אלקטרוני לתיירים זרים</h1>
      <h2>המהלך המהפכני יאפשר לראשונה לתיירים המגיעים לסין לשלם בקלות בבתי עסק מקומיים, שרובם כבר לא מקבלים מזומן וכרטיסי אשראי</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שירות כלכליסט</a></address>
      <p>תיירים בינלאומיים המגיעים לסין יוכלו מעתה להשאיר את הארנק בבית ולהצטרף לקהל הצרכנים הסיני בקניות באמצעות הארנק האלקטרוני. על כך דיווח ה"סאות' צ'יינה מורנינג פוסט".</p>
      <p>אנט פייננשל, הזרוע הפיננסית של עליבאבא, השיקה גרסה בינלאומית של אפליקציית התשלומים הסלולרית עליפיי. משמעות המהלך היא כי לראשונה יוכלו תיירים ואנשי עסקים זרים לבצע עסקאות בסין באמצעות הסמארטפון.</p>
      <figure>
        <img src="https://images1.calcalist.co.il/PicServer3/2017/12/13/778992/063_63105734494456_l.jpg"/>
        <figcaption>Smile to pay של עליפיי <br/>צילום: איי אף פי</figcaption>
      </figure>
      <p>על מבקרים זרים נאסר להשתמש במערכות התשלומים האלקטרוניות משום שהדרישה היא כי הארנקים האלקטרוניים יהיו מחוברים למספר טלפון מקומי ולחשבון בנק סיני. לפיכך, השירות החדש מסיר את אחת המכשלות הגדולות ביותר הניצבות בפני זרים המגיעים לסין, שהיא המובילה העולמית בשימוש בארנקים אלקטרוניים. ממוניות ועד חנויות יוקרה — כולם משתמשים בצורת התשלום הזו.</p>
      <p>
        <b>יתרת הכסף תוחזר לחשבון</b>
      </p>
      <p>על מנת ליהנות מהשירות, יצטרכו המבקרים הזרים לרכוש כרטיסים ייעודיים שינפיק בנק שנגחאי ולטעון אותם בסכום כסף שינוע בין 100 יואן (14 דולר) לכל הפחות ועד 2,000 יואן (285 דולר), זאת באמצעות כרטיסי הקרדיט או הדביט שברשותם. תוקפם של הכרטיסים הללו יפקע כעבור 90 יום ויתרת הסכום שבכרטיס תועבר אוטומטית בחזרה לחשבון הבנק.</p>
      <p>עליבאבא וטנסנט שולטות בשוק הארנקים האלקטרוניים בסין באמצעות פלטפורמות עליפיי ו־וויצ'אט פיי. עם למעלה ממיליארד משתמשים, מערכת התשלומים הדיגיטלית החליפה כמעט לחלוטין את כרטיסי האשראי והכסף המזומן בבתי העסק. אפילו חנויות אפל מקבלות תשלומים מעליפיי בסניפים בסין, זאת לאחר שאפל פיי לא הצליחה לצבור פופולריות בקרב הצרכנים המקומיים.</p>
      <p>אנט פייננשל מסרה כי השירות החדש יאפשר לה ליהנות משוק גדל והולך של תיירים זרים המגיעים לסין. 30.5 מיליון תיירים הגיעו לסין בשנה שעברה והוציאו 73.1 מיליארד דולר על קניות, לינה ומזון, כך לפי נתונים ממשלתיים. הנתונים משקפים עלייה של 4.7% לעומת 2017.</p>
      <p>
        <b>"הלחץ על המתחרים יגבר"</b>
      </p>
      <p>ברבעון הרביעי של 2018 קלטה עליפיי עסקאות בשווי של 3.8 טריליון דולר, זאת בהשוואה ל־2.7 טריליון דולר לוויצ'אט פיי. "המתחרים של עליפיי, כולל וויצ'אט פיי ויוניון פיי עשויים לחוש בהתגברות הלחץ לאחר המהלך הזה", ציין שן מנג, מנהל בבנק השקעות הבוטיק צ'נסון, בבייג'ינג, בשיחה עם האתר קוורץ. "אבל החברות האלה יוכלו גם כן להציע תוך זמן קצר שירותים דומים לזרים, כך שייתכן והמצב שבו עליפיי נהנית מיתרון במתן שירות לתיירים זרים, לא יימשך זמן רב", סיכם.</p>
    </article>
  </body>
</html>