<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-britaniji-obrali-novogo-spikera-nizhnoji-palati-parlamentu-637685.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T00:58:20+00:00"/>
    <meta property="og:title" content="У Британії обрали нового спікера нижньої палати парламенту"/>
    <meta property="og:description" content="Одразу після оголошення результатів Хойла за традицією віднесли на руках до крісла спікера Палати громад"/>
  </head>
  <body>
    <article>
      <h1>У Британії обрали нового спікера нижньої палати парламенту</h1>
      <address>
        <time datetime="2019-11-05T00:58:20+00:00">05 Nov 2019, 00:58</time>
      </address>
      <h4>Одразу після оголошення результатів Хойла за традицією віднесли на руках до крісла спікера Палати громад</h4>
      <p>За результатом чотирьох турів голосування в Палаті громад її новим спікером став сер Ліндсей Хойл.</p>
      <p>Як повідомляє <a href="https://www.bbc.com/news/uk-politics-50293505">ВВС</a>, за Хойла проголосували 325 британських парламентарів, тоді як його найближчий конкурент Крістофер Браянт здобув 213 голосів.</p>
      <p>Одразу після оголошення результатів Хойла за традицією віднесли на руках до крісла спікера Палати громад.</p>
      <p>У своїй короткій промові Хойл пообіцяв бути неупередженим і прозорим спікером. Із обранням його привітали прем’єр-міністр Великої Британії Борис Джонсон і лідер Лейбористської партії Джеремі Корбін.</p>
      <p>Під час кампанії за обрання на посаду спікера Палати громад Хойл обіцяв сприяти тому, щоб голоси всіх парламентарів було почуто — незалежно від їхніх поглядів, партійної приналежності чи політичного досвіду. Серед інших обіцянок Хойла — посилення безпеки парламентарів.</p>
      <p>Традиційно спікер Палати громад Великої Британії відповідає за парламентські порядок і дисципліну — визначає порядок виступу депутатів та їхню тривалість, відбирає поправки до законопроєктів, які виносяться на розгляд тощо. Крім того, в разі, якщо голоси депутатів розділилися порівну, спікер має право вирішального голосу. Таким чином, його роль може бути значною — зокрема, що стосується вирішення Brexit.</p>
      <p>Сер Ліндсей Хойл був депутатом Палати громад від Лейбористської партії з 1997 року. Із 2010 року був одним із трьох заступників уже колишнього спікера Джон Беркоу. Як повідомляють британські ЗМІ, Хойл ніколи публічно не висловлювався на тему Brexit.</p>
      <related>
        <a href="https://glavcom.ua/news/u-britaniji-na-viborah-do-jevroparlamentu-lidiruje-iniciator-brexit-596880.html"/>
        <a href="https://glavcom.ua/world/observe/britanska-aviakompaniya-bankrutuvala-cherez-brexit1-570451.html"/>
        <a href="https://glavcom.ua/country/culture/v-ukrajinskiy-prokat-vihodit-film-spisok-shindlera-stivena-spilberga-558575.html"/>
      </related>
    </article>
  </body>
</html>