<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696852/%D8%A7%D8%A8%D8%AA%DA%A9%D8%A7%D8%B1-%DA%86%D9%86%D8%AF%D9%87%D9%85%D8%B3%D8%B1%DB%8C-%D8%AF%D8%B1-%D8%B4%D8%B1%D8%B9-%D8%B9%D9%85%D9%88%D9%85%DB%8C%D8%AA-%D9%86%D8%AF%D8%A7%D8%B1%D8%AF%D8%AA%D8%B1%D9%88%DB%8C%D8%AC-%DA%86%D9%86%D8%AF-%D9%87%D9%85%D8%B3%D8%B1%DB%8C-%D8%A8%D9%87-%D8%B5%D9%84%D8%A7%D8%AD-%D8%AE%D8%A7%D9%86%D9%88%D8%A7%D8%AF%D9%87-%D9%88-%D8%AC%D8%A7%D9%85%D8%B9%D9%87-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="ابتکار: چندهمسری در شرع عمومیت ندارد/ترویج چند همسری به صلاح خانواده و جامعه نیست"/>
    <meta property="og:description" content="معاون رئیس جمهور در امور زنان و خانواده با انتقاد از ترویج چند همسری گفت: برخی از افرادی که دغدغه ازدواج دارند هر چند وقت یکبار موضوعاتی را مطرح می‌کنند که از نظر فضای فرهنگی و روانی به ضرر ازدواج است و با ترسیم یک تصویر نادرست که با واقعیت همخوانی ندارد، فضای نادرستی ایجاد می‌کنند."/>
  </head>
  <body>
    <article>
      <h1>ابتکار: چندهمسری در شرع عمومیت ندارد/ترویج چند همسری به صلاح خانواده و جامعه نیست</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1033726_277.jpg"/>
      </figure>
      <p>معاون رئیس جمهور در امور زنان و خانواده با انتقاد از ترویج چند همسری گفت: برخی از افرادی که دغدغه ازدواج دارند هر چند وقت یکبار موضوعاتی را مطرح می‌کنند که از نظر فضای فرهنگی و روانی به ضرر ازدواج است و با ترسیم یک تصویر نادرست که با واقعیت همخوانی ندارد، فضای نادرستی ایجاد می‌کنند.</p>
      <p>معصومه ابتکار در گفت‌وگو با ایسنا، در واکنش به انتشار برخی تبلیغات در فضای مجازی برای ترویج چند همسری و برگزاری کارگاه آموزشی با همین موضوع و همچنین در برنامه‌ای در صدا و سیما افزود: همزمان با انتشار این موضوعات بسیاری نگرانی‌هایی را در خصوص تغییر "احساس" افراد نسبت به ازدواج مطرح می‌کنند. مفهوم ازدواج برای جوانان باید توام با احساس خوشنودی باشد ما هم باید شرایط را از نظر فرهنگی، اجتماعی، اقتصادی، حمایت‌های اشتغال، مسکن و ... فراهم کنیم تا جوانان ازدواج کنند؛ اگر همه اینها در کنار هم مطرح شود شرایطی فراهم می‌شود تا زوج‌های جوان بتوانند همدیگر را پیدا کرده و زندگی مشترک تشکیل دهند و در عین حال نسبت به زندگی مشترک احساس خوشنودی داشته باشند.</p>
      <p>وی افزود: متاسفانه همان کسانی که ادعا و دغدغه شان این است که می گویند ازدواج کاهش یافته است و مشکل شده است، در حال ایجاد فضاهای روانی هستند که نسبت به مساله ازدواج نه تنها حس خوشایندی به وجود نیاید، بلکه حس ناامیدی، بی اعتمادی و شک و تردید گسترش پیدا کند. یکی از اولین مسائلی که آنها مطرح کردند موضوع "طلاق" بود. آنها گفتند که «چه نشسته‌اید که آمار طلاق وحشتناک شده و بالا رفته است». این حرف‌ها در ظاهر نشان می‌داد که آنها مساله و دغدغه ازدواج و طلاق را دارند، اما در واقع با ترسیم یک تصویر نادرست که با واقعیت هم خوانی نداشت، فضای نادرستی را ایجاد کردند.</p>
      <p>معاون رئیس جمهور در امور زنان و خانواده ادامه داد: این بار نیز موضوع چند همسری را مطرح کرده‌اند. بالاخره وقتی فرد احساس می‌کند که در حال ورود به معادله‌ای است که ممکن است به خودش و خانواده‌اش از نظر روحی آسیب بزند نسبت به این موضوع تردید می‌کند.</p>
      <p>ابتکار با اشاره به اینکه ما باید ازدواج را آسان و دوست داشتنی کنیم، تصریح کرد: حاصل ازدواج باید مهر و صفا باشد نه درگیری و تنش و اضطراب که همسر ممکن است روزی به سراغ ازدواج مجدد برود. مواردی هم که در شرع مقدس به این موضوع پرداخته شده موارد خاصی است که واقعا نیاز است که بر اساس آن موارد خاص این اتفاق بیفتد و اصلا عمومیت ندارد. این نحوه برخورد و عمومیت دادن به موضوع چند همسری اصلا به صلاح خانواده و جامعه نیست.</p>
      <p>وی با تاکید بر اینکه مقام معظم رهبری هم در مورد این موضوع به صراحت نظرشان را گفته‌اند، ادامه داد: این موضوع از جمله همان مسائلی است که جوانان را نسبت به مساله ازدواج فراری می دهد و می ترساند. مسائلی هم مانند سخت گیری‌هایی که در ارتباط با موضوع طلاق داریم که افراد احساس می‌کنند اگر وارد ازدواج شدند دیگر نمی‌توانند از آن خارج شوند نیز همینطور است. می‌خواهم بگویم دوستانی که خیلی دغدغه ازدواج دارند هر چند وقت یکبار موضوعاتی را مطرح می‌کنند که از نظر فضای فرهنگی و روانی به ضرر ازدواج است. ما باید ازدواج‌های راحت و در چارچوب شرع مقدس که به نفع جوانان است را ترویج دهیم تا آنها در چارچوبی با هم زندگی کنند و زندگی آرامی داشته باشند.</p>
    </article>
  </body>
</html>