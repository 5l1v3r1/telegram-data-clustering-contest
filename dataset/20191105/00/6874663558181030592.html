<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773116,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="בי-קום לשר התקשורת אמסלם: &quot;חתום על היתר השליטה בבזק לסרצ'לייט&quot;"/>
    <meta property="og:description" content="ממכתב שהעביר מנכ&quot;ל בי-קום לשר עולה שלעסקה התקבלו כל האישורים הרלוונטים, כולל ממשרד הביטחון וממנכ&quot;ל משרד התקשורת - השר אמסלם הודיע כי לא יחתום ללא אישור היועמ&quot;ש, אף שמדובר בחתימה טכנית בלבד: מנכ&quot;ל בי-קום בר לב: &quot;אנו חייבים לקבל את האישור היום כדי לעמוד בלוחות זמנים מאד מורכבים, החברה הופתעה והוטרדה ביותר נוכח פרסומים בתקשורת לפיהם כבוד השר שוקל שלא לחתום על היתר השליטה, אם היועץ המשפטי לממשלה לא יאשר לו&quot;"/>
  </head>
  <body>
    <article>
      <h1>בי-קום לשר התקשורת אמסלם: "חתום על היתר השליטה בבזק לסרצ'לייט"</h1>
      <h2>ממכתב שהעביר מנכ"ל בי-קום לשר עולה שלעסקה התקבלו כל האישורים הרלוונטים, כולל ממשרד הביטחון וממנכ"ל משרד התקשורת - השר אמסלם הודיע כי לא יחתום ללא אישור היועמ"ש, אף שמדובר בחתימה טכנית בלבד: מנכ"ל בי-קום בר לב: "אנו חייבים לקבל את האישור היום כדי לעמוד בלוחות זמנים מאד מורכבים, החברה הופתעה והוטרדה ביותר נוכח פרסומים בתקשורת לפיהם כבוד השר שוקל שלא לחתום על היתר השליטה, אם היועץ המשפטי לממשלה לא יאשר לו"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">גולן חזני</a></address>
      <p>השלמת מכירת בזק לסרצ'לייט מתעכבת באשמתו הישירה של שר התקשורת דוד אמסלם. ממכתב ששלחה בי-קום, החברה שמחזיקה בשליטה בבזק ושהשליטה בה נמכרת לקרן סרצ'לייט, אל אמסלם ואל היועץ המשפטי לממשלה אביחי מנדלבליט, עולה כי כל הגופים הרלוונטים אישרו את העיסקה, כולל הדרג המקצועי במשרד התקשורת, כלומר המנכ"ל נתי כהן, ואפילו משרד הבטחון והשב"כ.</p>
      <p>מה שמפריד בין אישור העיסקה ומתן היתר שליטה לסרצ'לייט היא חתימה טכנית למעשה, של השר אמסלם. אלא ששר התקשורת מסרב לחתום על ההיתר אם מנדלבליט לא יערוב לו שלא יפתח בחקירה נגדו כפי שקרה לראש הממשלה בנימין נתניהו בתיק 4000. אמסלם דורש הסבר מדוע עיסקה זו לא דומה לעסקאות העברת שליטה שהיו בעבר. מקורבים לעיסקה וגורמים משפטיים רואים במהלך של אמסלם נסיון להלך אימים על מנדלבליט בפרשת 4000.</p>
      <p>המכתב ששלחה בי-קום מוגדר כמכתב דאגה, שמסביר לשר מה הנזק שיכול להיגרם במקרה שלא יחתום. המכתב נכתב בלשון עדינה יחסית ע"י עמי בר לב מנכ"ל ביקום, שמזהיר את השר כי נעשה פה נזק גדול לכספי ציבור אם לא יחתום על ההיתר. החברה לא פתחה בהליכים משפטיים. "אנו חייבים לקבל את האישור היום כדי לעמוד בלוחות זמנים מאד מורכבים, גם של הבורסה וגם של סרצ'לייט לקרוא לכסף. חייבים לקבל את האישור היום, אחרי כן נהיה תלויים בהסכמה של סרצ'לייט להאריך את תוקף העיסקה. המועד האחרון להשלמת העיסקה הוא 21 בנובמבר. ופרק הזמן עד אז נדרש למיצוי ההליכים להשלמה"", כתב בר לב.</p>
      <p>"עשיתי את התהליך המקצועי הכי טוב שיכולתי. הם עברו את כל האישורים והבדיקות האפשריות וקיבלו את האישור לעיסקה. למיטב ידיעתנו טיוטת היתר שליטה בבזק לחברות סרצ'לייט וט.נ.ר. אשר אישר הדרג המקצועי במשרד התקשורת הונחה לחתימת השר. חברתנו הופתעה והוטרדה ביותר נוכח פרסומים בתקשורת לפיהם כבוד השר שוקל שלא לחתום על היתר השליטה, אם היועץ המשפטי לממשלה לא יאשר לו", נמסר במכתב.</p>
      <figure>
        <img src="https://images1.calcalist.co.il/PicServer3/2019/07/28/923639/1NL.jpg"/>
        <figcaption>השר אמסלם <br/>צילום יח"צ משרד התקשורת.</figcaption>
      </figure>
      <p>"שאלת החתימה של כבוד השר על ההיתר היא שאלה עובדתית של ניגוד עניינים: אם אין לשר קרבה עסקית, חברית או משפחתית לסרצ'לייט, לט.נ.ר או למי מבעלי השליטה בהם, אין כל סיבה שכבודו לא יחתום או שיעכב את חתימתו; זו שאלה שהתשובה לה נמצאת אצל השר בלבד ולא אצל היועץ המשפטי לממשלה .מדובר בעסקה איכותית, עסקה המגנה על כספי הציבור המושקעים בקבוצת ביקום/בזק, ועסקה שמזרימה מאות מיליוני דולרים לחיזוק ולשיפור שוק התקשורת הישראלי.</p>
      <p>כל עיכוב באישורה של העסקה עשוי לגרום נזק בלתי הפיך לכספי הציבור והפנסיות כמו גם לבזק עצמה. אם העסקה לא תצא אל הפועל צפויים הכספים לעיל להיקלע לסחרור פיננסי חסר תקדים ולמחוק לציבור הישראלי מיליארדי שקלים. הסיכון עצום. מעבר לכך, עיכובה של העסקה עשוי לגרום לטלטלה פיננסית באחת מחברות התקשורת הגדולות בישראל ולגרום נזק לשוק התקשורת הישראלי, לציבור ולצרכני שירותי התקשורת בישראל", כותב ברלב.</p>
      <p>עוד נאמר במכתב: "ההסדר כפי שאושר, לייצב את השליטה בבזק, ולהעביר את השליטה בקבוצה כולה לגורם מוכר, בעל אמצעים ומוניטין רבים ועתיר ניסיון בשוק התקשורת הבינלאומי. יציבות ובעל שליטה חדש כאמור דרושים לא פחות לבזק עצמה - אשר כבוד השר וצוות משרדו אמונים על יציבותה ותפקודה התקינים וזאת במיוחד בהתחשב באירועים מהותיים שליליים אשר ארעו בבזק בשנה האחרונה. מלוא הכבוד הראוי, מוצאת החברה לנכון לפנות לכבוד השר ולפרוס בפניו את בקשתה לפעול ללא לאות ובדחיפות להשלמת כל ההליכים הדרושים לשם קבלת היתר השליטה, אשר הוא המכשול האחרון שנותר לשם השלמת העסקה והצלת כספי הציבור".</p>
      <figure>
        <img src="https://images1.calcalist.co.il/PicServer3/2019/03/26/894956/5_l.jpg"/>
        <figcaption>מימין: מנכ"ל בי-קום עמי ברלב <br/>צילום: יניב רחימי</figcaption>
      </figure>
    </article>
  </body>
</html>