<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773035,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="דו&quot;ח משרד הבריאות: מכבי מובילה, הקטנות בסכנה"/>
    <meta property="og:description" content="מסמך בנוגע למעבר בין קופות החולים ב-2019 חושף: לאומית היא שיאנית בעזיבת מבוטחים. גם מספר העוזבים את מאוחדת הגיע לשיא של כל הזמנים השנה - ליותר מ-11 אלף נטו בקצב של 4.4%"/>
  </head>
  <body>
    <article>
      <h1>דו"ח משרד הבריאות: מכבי מובילה, הקטנות בסכנה</h1>
      <h2>מסמך בנוגע למעבר בין קופות החולים ב-2019 חושף: לאומית היא שיאנית בעזיבת מבוטחים. גם מספר העוזבים את מאוחדת הגיע לשיא של כל הזמנים השנה - ליותר מ-11 אלף נטו בקצב של 4.4%</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">אדריאן פילוט</a></address>
      <p>קופות החולים הקטנות מאבדות מבוטחים ותקציבים ולכן מתקשות לשרוד במערכת בריאות שהופכת יותר ויותר דואופולית, עם כללית ששולטת ב־52% מהמבוטחים, ומכבי שלה יש 25% מהמבוטחים והיא היחידה שצומחת - כך עולה מדו"ח המעברים בין הקופות של משרד הבריאות שהגיע לידי "כלכליסט".</p>
      <p>הקופה שסובלת משיעור העוזבים הגבוה ביותר היא לאומית, שהיא גם הקטנה ביותר - כ־700 אלף מבוטחים, כ־8% מהשוק. גם מספר ושיעור המבוטחים שעזבו את קופת חולים מאוחדת עלה ב־2019 בצורה משמעותית".</p>
      <figure>
        <img src="https://images1.calcalist.co.il/PicServer3/2019/11/04/945099/1NL.jpg"/>
        <figcaption>מאוחדת ולאומית מובילות את הנטישות</figcaption>
      </figure>
      <p>יתרה מזו, לפי הנתונים הגיע השנה מספר העוזבים את מאוחדת - הקופה השלישית בגודלה שמבטחת כ־1.2 מיליון איש ועוברת בימים אלו משבר פיננסי גדול - ליותר מ־11 אלף נטו (עוזבים פחות מצטרפים) ולקצב של 4.4% - שיא כל הזמנים.</p>
      <p>אלא שהמספרים היותר מטרידים, כאמור, נמצאים בקופה הקטנה במערכת: שיעור העוזבים את לאומית כבר הגיע ל־6.8%. שיעור זה בקרב הקופות הגדולות עומד על 1.5% בכללית ועל 1.3% במכבי.</p>
      <figure>
        <img src="https://images1.calcalist.co.il/PicServer3/2017/11/05/769079/YE0191673_l.jpg"/>
        <figcaption>סניף קופת חולים לאומית באריאל. שיאנית העזיבות <br/>צילום: שאול גולן</figcaption>
      </figure>
      <p>במשרד הבריאות מדגישים בדו"ח כי, "ככל שהשינוי במבוטחים גבוה יותר באחוזים, כך גם גדלה המשמעות של התנודתיות הזאת לניהול התקציבי של הקופה, שכן התקציב שמקבלת הקופה נגזר באופן ישיר ממספר המבוטחים שלה".</p>
      <p>במשרד מביעים דאגב מתהליך זה, שכן קצב המעבר בין קופות כמעט הוכפל מאז 2011 והגיע השנה ל־2.3%. אם המגמה הזאת תימשך, הקופות הקטנות יעמדו בסכנה קיומית.</p>
    </article>
  </body>
</html>