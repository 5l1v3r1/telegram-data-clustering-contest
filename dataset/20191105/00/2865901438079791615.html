<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/tadic-besan-sudija-nas-je-unistio-ovo-je-nemoguce/341734"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Tadić besan: Sudija nas je uništio, ovo je nemoguće"/>
    <meta property="og:description" content="”Ne razumem”, kaže srpski reprezentativac"/>
  </head>
  <body>
    <article>
      <h1>Tadić besan: Sudija nas je uništio, ovo je nemoguće</h1>
      <h2>”Ne razumem”, kaže srpski reprezentativac</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Imao je Ajaks sve u svojim rukama, imao je vođstvo od 4:1, ali u tom jednom napadu sve se raspalo. Sudija <b>Đanluka Roki</b> svirao je Kopljanicima dva crvena kartona u jednom napadu (drugi žuti za <b>Dejlija Blinda</b> i <b>Joela Veltmana</b>) i Čelsi se vratio iz mrtvih, dok su Holanđani u poslednjim minutima strepeli i za bod. Kapiten <b>Dušan Tadić</b> ne može da sakrije razočaranje.<br/>“<b>Moramo da budemo besni zbog ovoga. Ovo je nemoguće</b>”, počeo je <b>Tadić</b> razgovor sa novinarima posle meča.</p>
      <related>
        <a href="https://www.mozzartsport.com/fudbal/vesti/najludja-utakmica-sezone-nezamislivo-se-dogodilo-na-stamfordu-ajaks-imao-41-pa-sve-izgubio-u-jednom-napadu-video/341731"/>
      </related>
      <p>Zna i on sigurno da Uefa ne toleriše komentarisanje sudijskih odluka, ali nije mogao da se uzdrži.<br/>“<b>Nije moguće da nam bilo ko na ovakav način uništava naše takmičenje. Sve smo držali pod kontrolom. Prosto ne razumem da nam u jednom napadu dosudi dva crvena kartona. Ne razumem</b>”.</p>
      <p>Zaista, neviđena situacija.<br/>“<b>Da li sam ovo nekada doživeo? Ne, nikada. Moram još da pogledam obe situacije, ali ne mogu da se složim sa dva crvena kartona u jednoj akciji. Posle toga je utakmica dobila sasvim drugačiji tok. Možemo da budemo ponosni na sebe. Fudbal prosto nije moguće igrati sa devetoricom. Imali smo sve u svojim rukama, bili smo mnogo bolji. Trebalo je da pobedimo večeras</b>”, ne može <b>Tadić</b> da sakrije razočaranje.</p>
      <p>Razumemo ga.</p>
      <p>(FOTO: Reuters)</p>
    </article>
  </body>
</html>