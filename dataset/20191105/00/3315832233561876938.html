<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/2937a17a1c519b81/olanda-un-incendiu-a-distrus-o-biserica-din-1877-in-localitatea-hoogmade.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Olanda: Un incendiu a distrus o biserică din 1877 în localitatea Hoogmade"/>
    <meta property="og:description" content="Biserica Fecioara Maria din localitatea olandeză Hoogmade, din apropiere de Leiden (vest), a fost distrusă de un incendiu care a provocat prăbuşirea completă a acoperişului şi a unui turn, astfel încât această parohie construită în 1877"/>
  </head>
  <body>
    <article>
      <h1>Olanda: Un incendiu a distrus o biserică din 1877 în localitatea Hoogmade</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Jurnal.md</a></address>
      <p>
        <b>Biserica Fecioara Maria din localitatea olandeză Hoogmade, din apropiere de Leiden (vest), a fost distrusă de un incendiu care a provocat prăbuşirea completă a acoperişului şi a unui turn, astfel încât această parohie construită în 1877 "nu mai poate fi salvată", au informat luni pompieri citaţi de EFE.</b>
      </p>
      <p>Al doilea turn al acestei biserici catolice, mai mare decât cel care s-a dărâmat, a fost cuprins în întregime de flăcări, astfel încât pompierii îl consideră total pierdut şi încearcă acum să evite ca flăcările să se extindă la clădirile învecinate.</p>
      <p>Din biserică ies flăcări mari şi mult fum, iar unele case şi o şcoală din vecinătate au fost evacuate.</p>
      <p>Pompierii au cerut de asemenea localnicilor să închidă geamurile şi uşile şi să nu se apropie de zonă, cât timp se încearcă evitarea riscului de colaps, potrivit unui mesaj postat pe contul de Twitter.</p>
      <p>Incendiul s-a declanşat în timpul unor lucrări realizate pe acoperişul bisericii, când era tratată vopseaua, şi încă nu se ştie dacă există răniţi în rândul muncitorilor care efectuau lucrările de restaurare a parohiei.</p>
      <p>Localitatea Hoogmade, din municipiul Kaag en Braassem, are aproximativ 1.400 de locuitori şi este de tradiţie catolică.</p>
      <p>O mare parte din biserică s-a confruntat în vara anului 1929 cu o serie de prăbuşiri ca urmare a problemelor apărute la fundaţie şi la stâlpi, însă edificiul a fost protejat prin construirea unor pereţi de rezistenţă.</p>
    </article>
  </body>
</html>