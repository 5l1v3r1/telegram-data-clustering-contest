<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773034,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="מנכ&quot;ל מאוחדת לשעבר: &quot;כשהבנתי שגובה הגירעון הוא 485 מיליון, רתחתי&quot;"/>
    <meta property="og:description" content="בראיון ראשון אחרי פרסום דו&quot;ח הבדיקה על המחדל הכספי בקופ&quot;ח מאוחדת, מי שעמד בראשה, זאב וורמברנד, יורה לכל הכיוונים: מגלגל אחריות על מ&quot;מ סמנכ&quot;ל הכספים, תוקף את האוצר ומבקר גם את המנכ&quot;לית החדשה"/>
  </head>
  <body>
    <article>
      <h1>מנכ"ל מאוחדת לשעבר: "כשהבנתי שגובה הגירעון הוא 485 מיליון, רתחתי"</h1>
      <h2>בראיון ראשון אחרי פרסום דו"ח הבדיקה על המחדל הכספי בקופ"ח מאוחדת, מי שעמד בראשה, זאב וורמברנד, יורה לכל הכיוונים: מגלגל אחריות על מ"מ סמנכ"ל הכספים, תוקף את האוצר ומבקר גם את המנכ"לית החדשה</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">אדריאן פילוט</a></address>
      <p>פער של 160 מיליון שקל בחישוב הגירעון – זה מה שדרדר את <a href="https://www.calcalist.co.il/local/articles/0,7340,L-3772963,00.html">קופת החולים מאוחדת</a> למצבה האנוש כיום אם תשאלו את המנכ"ל לשעבר, זאב וורמברנד.</p>
      <p>לפני כחצי שנה נקלע וורמברנד לעין הסערה, כאשר התברר כי הגירעון של קופת החולים בראשה עמד בשש השנים האחרונות הגיע ל־490 מיליון שקל, במקום 300-330 מיליון שקל בתכנון המקורי. הגירעון העמיק גם אחרי שהקופה חתמה על הסכם ייצוב - חבילת סיוע ממלכתית שהיתה מבוססת על גירעון נמוך.</p>
      <figure>
        <img src="https://images1.calcalist.co.il/PicServer2/20122005/336002/tishler_l.jpg"/>
        <figcaption>קופת חולים מאוחדת <br/>צילום: צביקה טישלר</figcaption>
      </figure>
      <p>במשרד האוצר לא היו סלחניים כלפי מצד הקופה ואף רמזו לחוסר תום לב מצד וורמברנד ודרשו חקירה של הארוע. אתמול פרסמה ועדת הביקורת מטעם מאוחדת את הבדיקה. וורמברנד לא יצא נקי לגמרי, אך האמרות על חוסר תום לב ירדו מהפרק וכן נקבע כי הוא לא היה לבד. כעת, בראיון ראשון מאז התפוצצה הפרשה מספר וורמברנד ל"כלכליסט" איך נראית ה"תקלה" מהעיניים שלו.</p>
      <blockquote>בלעדי <a href="https://www.calcalist.co.il/local/articles/0,7340,L-3773035,00.html?AF=3773034">דו"ח משרד הבריאות: מכבי מובילה, הקטנות בסכנה</a> <a href="https://www.calcalist.co.il/local/articles/0,7340,L-3773035,00.html?AF=3773034">מסמך בנוגע למעבר בין קופות החולים ב-2019 חושף: לאומית היא שיאנית בעזיבת מבוטחים. גם מספר העוזבים את מאוחדת הגיע לשיא של כל הזמנים השנה - ליותר מ-11 אלף נטו בקצב של 4.4%</a></blockquote>
      <p>
        <b>איפה טעית?</b>
      </p>
      <p>"הטעות המרכזית שלי היתה לחשוב שאני יכול לעשות מהלך התייעלות בארבעה חודשים לפני סוף הקדנציה שלי. זו היתה טעות גדולה. הייתי בחודשים האחרונים שלי בתפקיד ולמרות הדומיננטיות שלי, חלק מחברי הנהלה ידעו שאני לא אהיה שם בעוד חצי שנה. אבל אני לוקח את זה על עצמי. האשמה היא שלי".</p>
      <p>
        <b>יש לך ביקורת כלפי היו"ר, אייל גבאי?</b>
      </p>
      <p>"אין לי טענות כלפי הדירקטוריון ולא כלפי היו''ר, זאת למרות שהיה לי קשה לממש את תוכניות התייעלות. גבאי ידע את מה שאני ידעתי כל הזמן, בזמן אמת. האחראיות ליישם, היתה שלי. אין לי טענה כלפיו שהיה לי קשה לממש את התוכניות. כתוצאה מהדו"ח, הדירקטוריון יצטרך להפיק לקחים לעתיד ולהיות יותר אקטיבי".</p>
      <p>
        <b>כתוב בדו"ח שהדירקטוריון איבד בך אמון ככל שהתקדמה 2018 והגירעון גדל.</b>
      </p>
      <p>"אני לא מקבל את זה. הדירקטוריון הקשיב לי עד הדקה האחרונה".</p>
      <figure>
        <img src="https://images1.calcalist.co.il/PicServer3/2019/11/04/945053/1NL.jpg"/>
        <figcaption>זאב וורמברנד. "איפה טעיתי? חשבתי שאוכל לצאת למהלך התייעלות רגע לפני סוף הקדנציה" <br/>צילום: עמית שעל</figcaption>
      </figure>
      <p>וורמברנד אולי לוקח את מלוא הביקורת בנושא תוכנית ההתייעלות עליה חתם רגע לפני פרישתו, אך לדבריו ה"באג" האמיתי היה סביב הסכם הייצוב של מאוחדת ל־2019-2017, שבו נקבע כי הממשלה תזרים לקופה 540 מיליון שקל כדי לייצב את הגירעון שלה, עליו חתם וורמברנד בנובמבר 2018. בדיעבד, אומר וורמברנד, החריגה בתקציב היתה גדולה משנאמר לו כשחתם.</p>
      <p>
        <b>רועי בן משה, מ"מ סמנכ"ל הכספים התריע בזמן אמת על גידול עקבי בגירעון.</b>
      </p>
      <p>"אני חשבתי שתוכניות ההתייעלות יביאו תוצאה, ושניתן לעמוד בגירעון של 300 עד 330 מיליון שקל. חשבתי שונה ממנו. שנינו ניזונו מאותם נתונים אבל אני הייתי יותר אופטימי לגבי התוצאות. האמנתי שבגירעון כזה ניתן ליישם את הסכם הייצוב שאני מוביל, למרות שהוא קשה. התקלה היתה בינואר 2019 כאשר הוא הודיע לי שיש קפיצה נוספת־ ל־485 מיליון שקל. על זה רתחתי. השתגעתי. הבנתי מיד שאנו נמצאים בסרט אחר. לו ידעתי שזו החריגה, לא הייתי חותם על ההסכם כמו שלא חתמתי על הסכם הייצוב הראשון שדיבר על 440 מיליון שקל. הכל היה בנוי על 330 מליון שקל — התקציב, ההסכם. כלומר, שב־2019 היינו אמורים להישאר עם 150 מיליון שקל ולהדק חזק את החגורה, אבל זה היה מתכנס. זה קרה 10 ימים לפני עזיבתי וזה קרה בגלל חוסר מקצועיות של ממלא מקום סמנכ"ל הכספים".</p>
      <p>
        <b>זו לא היתה טעות מצדך לחתום על הסכם הייצוב? בלתי אפשרי לעמוד בו.</b>
      </p>
      <p>"לא. גם היום הייתי חותם על ההסכם. היתה דילמה ענקית. כשעושים הסכם ייצוב לשלוש שנים וחותמים עליו לאחר שנתיים זה קצת לא הוגן לחתום, כי אני מכתיב את התנאים למנכ"ל שייכנס. היה די צפוי שכל מנכ"ל שיבוא ימצא דרך להגיד שההסכם לא מספיק טוב, כדי לבקש עוד כסף או לטעון כי הוא לא ניתן למימוש, במיוחד כאשר היה ברור שההסכם מחייב מימוש נכסים בהיקף 80-60 מיליון שקל ב־2019 והפחתת הוצאות של כ־25%. המבחן שלי היה פשוט: האם הייתי חותם על ההסכם לו הייתי נשאר? התשובה שלי היא כן. לעולם לא אחתום על הסכם שאני לא יכול לעמוד בו".</p>
      <p>
        <b>ואחרי שמ"מ סמנכ"ל הכספים הודיע על הקפיצה הנוספת בגירעון – מה קרה?</b>
      </p>
      <p>"הוא בא אלי להתפטר. לשים מפתחות. אני ביקשתי להעביר אותו תפקיד, אבל נתתי לו גיבוי. אני אוהב מנהלים שהם "סוסים דוהרים", אחרת אתה לא מצליח. החלטנו להזיז אותו אבל לא לפטר. אני מנהל שאומר שאם יש טעויות בתום לב, אני נותן גיבוי מלא".</p>
      <p>
        <b>באוצר טענו לחשש לפלילים, חוסר תום לב, אשמות ממש חמורות. כנראה שהצלחת ממש לעצבן אותם.</b>
      </p>
      <p>"אני רואה את השימוש במילים האלו כחצוף. הוא מעיד על המצוקה שאגף התקציבים נמצא בו. האמירות שלהם רק יזיקו להם, כי כאשר הם ירצו לחתום על עוד הסכמים עם קופות אחרות הם יתקשו מאוד".</p>
      <p>
        <b>כאשר אתה מסתכל היום על הקופה שבנית ב־10 אצבעות, מה אתה מרגיש?</b>
      </p>
      <p>"קראתי שיש גידול משמעותי בקצב עזיבת המבוטחים וזה סימן רע מאוד. מאוחדת ידעה לבלום עזיבה. היום כאשר מספר העזיבות חצה את ה־10,000 נטו – זה דגל אדום וזה חמור מאוד".</p>
    </article>
  </body>
</html>