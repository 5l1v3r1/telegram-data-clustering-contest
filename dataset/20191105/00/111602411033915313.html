<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://valenciaplaza.com/la-fumiga-presenta-espremedors-el-seu-primer-disc"/>
    <meta property="og:site_name" content="Cultur Plaza"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="La Fúmiga presenta 'Espremedors', el seu primer disc"/>
    <meta property="og:description" content="La Fúmiga presenta 'Espremedors', el seu primer disc"/>
  </head>
  <body>
    <article>
      <h6 class="kicker">ska punk i sons pop i llatins</h6>
      <h1>La Fúmiga presenta 'Espremedors', el seu primer disc</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Culturplaza</a></address>
      <p>VALÈNCIA. Des d’Alzira, capital de la Ribera del Xúquer més reivindicativa, <b>La Fúmiga</b> publica el seu primer àlbum <i>Espremedors</i><b> </b>(Halley Supernova), un projecte festiu i engrescador que va de l’ska punk fins als sons més pop i llatins, amb una enèrgica esquitxada de bon rotllo i unes lletres subtils i quotidianes, a la vegada que combatives. </p>
      <p>Fa només una setmana que La Fúmiga va presentar el primer avançament del nou àlbum, <i>Equilibrios infinitos</i>, que ja acumula més de 16.000 visites a YouTube. El clip és una incursió paròdica del grup en el pop indie que narra la història d’un personatge que deixa enrere les seves arrels per triomfar amb la música. </p>
      <p>Per a aquest primer àlbum,<b> </b><b>La Fúmiga</b> ha col·laborat amb alguns dels artistes amb més èxit de l’actual panorama musical als Països Catalans. <b>Suu</b>, la jove cantautora barcelonina aporta la seva veu càlida i sensual a <i>Primera conjugació</i> la cançó que obre l’àlbum. Aquest tema és un cant a la llibertat sexual i afectiva, als plaers del cos, al gaudi de la sexualitat amb un mateix o amb qui es desitgi. </p>
      <p>Dues de les veus més potents de l’escena electrònica valenciana també han col·laborat amb el grup a la cançó <i>El preparat</i>. <b>JazzWoman</b> i <b>Pupil·les</b> acompanyen els valencians en aquesta cúmbia electrònica que vol fer palès el seu suport irònic a la “benvolguda i preparada monarquia borbònica”. </p>
      <p>La Fúmiga compta de nou amb <b>Mireia</b>, cantant de <b>Pupil·les</b>, per al tema <i>Karrasketon (La nit és nostra)</i>, una cançó que van presentar fa dos anys i que va ser un dels èxits estiuencs de l’escena en valencià i que el grup ha volgut incorporar en aquest l’àlbum. Segons expliquen, a l’igual que La Fúmiga, la cançó va néixer al carrer i es va convertir a l’Atomic Studio de <b>Mark Dasousa</b> en un reggaeton estiuenc i festiu.</p>
      <figure>
        <iframe src="https://www.youtube.com/embed/nweaDxNGOLo" width="640" height="360" data-service="Youtube" scrolling="no"/>
      </figure>
      <p>Dos temes que també han triomfat als estius són<i> La ferida</i>, un cant a aquesta època de l’any que parla de festa, tradició i amor i que comptae amb la col·laboració del guitarrista i segona veu de <b>ZOO</b>, <b>Arnau Giménez</b>. I <i>Mediterrània</i>, un tema que sona a himne i que resumeix la manera de ser, oberta, acollidora, festiva i combativa de la gent de la Mediterrània, en què hi participa <b>Flora Sempere</b>, cantant d’<b>El Diluvi</b>, i <b>Man</b> de <b>Vadebo</b>, que rapeja per sobre una base dubstep al voltant de les misèries i drames que malauradament també hi ha a la mar. </p>
      <p>Els valencians també han volgut fer un homenatge en aquest àlbum als grups que han sigut els seus seus referents, com <b>La Gossa Sorda</b>, <b>Al</b> <b>Tall</b>, <b>Pep Gimeno ‘Botifarra’</b> o <b>Vicent Andrés Estellés</b>. <i>Cançó que mai s’acaba </i>és un collage musical que recull fragments de lletres dels himnes de tota una generació́ de la música valenciana. </p>
      <p>A <i>Espremedors</i> també hi ha espai per a la crítica social i política. Amb el tema <i>Monstres i Gegants</i>, el grup explica que en “una època d’involució democràtica aquest és un tema per lluitar contra aquests monstres i gegants que ens volen llevar tot allò que pensàvem que mai no ens furtarien”. I a base d’ska, el grup també ens porta a <i>Plàstic Àiland</i>, l’illa de plàstic del Pacífic que és “l’octava meravella creada pels humans”. </p>
      <p>Finalment, <i>Espremedors</i>, que porta per nom el mateix títol de l’àlbum, és una cançó d’amor, que fuig de cadenes, dependències i inseguretats. “L’amor no romàntic i lliure mereixia un tema així, que donés nom a tot l’àlbum”, asseguren els valencians. </p>
    </article>
  </body>
</html>