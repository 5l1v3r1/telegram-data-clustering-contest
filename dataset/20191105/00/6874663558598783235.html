<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773125,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="קרקע במרכז תל אביב לבניית אלפי מ&quot;ר מסחר תוצע למרבה במחיר"/>
    <meta property="og:description" content="בית המשפט הורה על הליך פירוק שיתוף במגרש במתחם סומייל באמצעות מכירתו למרבה במחיר, ומינה לו כונסי נכסים. במגרש זכויות בנייה ל-38 דירות ו-3,000 מ&quot;ר שטחי מסחר. לאפריקה מגורים ולקבוצת חג'ג' אינטרסים במקום"/>
  </head>
  <body>
    <article>
      <h1>קרקע במרכז תל אביב לבניית אלפי מ"ר מסחר תוצע למרבה במחיר</h1>
      <h2>בית המשפט הורה על הליך פירוק שיתוף במגרש במתחם סומייל באמצעות מכירתו למרבה במחיר, ומינה לו כונסי נכסים. במגרש זכויות בנייה ל-38 דירות ו-3,000 מ"ר שטחי מסחר. לאפריקה מגורים ולקבוצת חג'ג' אינטרסים במקום</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">שלומית צור</a></address>
      <p>בית משפט השלום בתל אביב הורה על פירוק שיתוף נוסף המצוי במתחם סומייל שבמרכז תל אביב. מדובר במגרש בן 3.1 דונם, המצוי בצומת הרחובות אבן גבירול וז'בוטינסקי, המיועד להקמת 38 דירות ו-3,000 מ"ר שטחי מסחר.</p>
      <p>כמה מבעליו של המתחם, המחזיקים במשותף ב-35% מזכויות הבנייה בו ושואפים לממש אותן, הגישו באמצעות עוה"ד שמואל שוב, הילה לביא ואלון קרביצקי ממשרד שוב ושות', תביעה לפירוק שיתוף בדרך של מכירתו למרבה במחיר. על פי ההערכות גם לקבוצת חג'ג' וגם לאפריקה מגורים שמחזיקות במגרשים סמוכים, עשוי להיות עניין מיוחד ברכישה.</p>
      <figure>
        <img src="https://images1.calcalist.co.il/PicServer3/2019/04/23/901618/3L.jpg"/>
        <figcaption>מתחם סומייל <br/>צילום: תומי הרפז</figcaption>
      </figure>
      <p>חלק מבעלי הזכויות האחרים השותפים במגרש, התנגדו לתביעה מטעמים שונים וביקשו לעכב את הליכי פירוק השיתוף במגרש. בין היתר טענו המתנגדים כי לא ניתן לפרק את השיתוף במגרש, מאחר וחלק מהקרקע תפוסה על ידי מחזיקים שונים ויש להמתין עד שאלו יפונו. בנוסף טענו חלק מהמתנגדים שיש לפרק את השיתוף בדרך של בניית הבניין וחלוקת הדירות בו. השופט יגאל נמרודי הורה אתמול (ב') על פירוק השיתוף בדרך של מכירה ומינה את עוה"ד שי רוה ובועז רוה, ככונסי נכסים שיפעלו למכירת המגרש. בית המשפט הוסיף כי לא ניתן להורות על פירוק שיתוף באמצעות חיוב שותף להצטרף לעסקת הבנייה, שכן משמעות הדבר היא - יצירת שיתוף, ולא פירוק שיתוף. בכל הנוגע למחזיקים בקרקע קבע בית המשפט כי אין בעובדה זו למנוע פירוק שיתוף ובמסגרת הליך המכר, יידרש כונס הנכסים לסקר מחזיקים, כך שאם לא יבוצע הפינוי על ידי בעליו, יופחת חלקו בתמורה. בית המשפט אף השית הוצאות על בעלי הזכויות שהתנגדו להליך פירוק השיתוף. מתחם סומייל בתל אביב מחולק לשני חלקים - צפון ודרום, ובהם מתוכננים ארבעה מגדלי מגורים בני 50 קומות, ומספר בניינים מרקמיים. במתחם הדרומי, נמכרו עד כה שני מגרשים לבניית שני מגדלי מגורים בני 50 קומות, שבאחד מחזיקה קבוצת חג'ג' ובשני אפריקה מגורים. במתחם הצפוני מספר מגרשים, שאחד מהם הוא המגרש לגביו ניתנה אתמול ההחלטה. במגרש נוסף במתחם הצפוני מחזיקה קבוצת חג'ג', ומגרש נוסף מצוי אף הוא בהליך פירוק שיתוף, כאשר גם קבוצת חג'ג' וגם אפריקה מגורים מחזיקות בזכויות במגרש, ובקרוב תיערך התמחרות בין הצדדים.</p>
    </article>
  </body>
</html>