<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-mzs-ukrayini-prokomentuvali-vizit-deputata-derzhdumi-rf-do-zolotogo-328480_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T00:41:00+00:00"/>
    <meta property="og:title" content="У МЗС України прокоментували &quot;візит&quot; депутата Держдуми РФ до Золотого"/>
    <meta property="og:description" content="Журавльову заборонено в'їзд на територію України ще у минулому році."/>
  </head>
  <body>
    <article>
      <h1>У МЗС України прокоментували "візит" депутата Держдуми РФ до Золотого</h1>
      <h2>Журавльову заборонено в'їзд на територію України ще у минулому році.</h2>
      <address>
        <time datetime="2019-11-05T00:41:00+00:00">05 Nov 2019, 00:41</time>
      </address>
      <p>Міністерство закордонних справ України висловило рішучий протест у зв'язку із <a href="https://dt.ua/POLITICS/vizit-rosiyskogo-deputata-v-zolote-geraschenko-gotuye-zapit-do-sbu-328397_.html"><b>перебуванням депутата Державної думи РФ Олексія Журавльова біля населеного пункту Золоте</b></a> на позиціях підрозділів терористів "ЛНР" на окупованій території Луганської області України, повідомляє <a href="https://www.unian.net/war/10742862-zhuravlevu-zapretili-vezd-eshche-v-2018-godu-mid-otreagirovalo-na-vizit-deputata-gosdumy-v-zolotoe.html">УНІАН</a> з посиланням на коментар МЗС.</p>
      <p>"Висловлюємо рішучий протест у зв'язку із незаконною поїздкою представника законодавчого органу РФ на тимчасово окуповану територію України до Луганської області, яка відбулася із порушенням встановленого порядку перетину державного кордону України", – сказано у повідомленні.</p>
      <p>У МЗС зазначили, що вважають цю поїздку "грубим порушенням російською стороною державного суверенітету і територіальної цілісності України", до того ж, згідно з рішенням Ради національної безпеки і оборони України від 21 червня 2018 року "Про застосування і скасування персональних спеціальних економічних та інших обмежувальних заходів (санкцій)", якому надано чинності указом президента України №176 / 2018 від 21 червня 2018 року, Журавльову ще з того часу безстроково заборонено в'їзд на територію України. На даний момент українські дипломати і правоохоронці перевіряють інформацію про перебування зазначеної особи на ділянці розведення сил у районі Золотого, а до МЗС РФ спрямовано ноту з вимогою пояснити мету приїзду російського депутата на українську територію.</p>
      <p>"МЗС України закликає російську сторону припинити порушувати українське законодавство і нагадує, що поїздки офіційних осіб РФ можуть здійснюватися за згодою української сторони і через відкриті пункти пропуску на українсько-російському державному кордоні", – зазначили дипломати.</p>
      <p>Як повідомлялося, депутат Державної Думи Росії та голова шовіністичної партії "Родина" Олексій Журавльов 1-2 листопада відвідав колишні позиції бойовиків незаконного збройного формування "ЛНР" у районі Золотого, де "проінспектував" хід розведення сил і засобів.</p>
      <p>1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Розведення розпочалося опівдні 29 жовтня: українські військові та НЗФ бойовиків запустили у повітря зелені та білі ракети, що сигналізують про готовність до початку процесу.</p>
      <p>Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. За процесом спостерігала Спеціальна моніторингова місія ОБСЄ.</p>
      <p>Докладніше про наслідки цього кроку читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51bmlhbi5uZXQv">УНІАН</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>