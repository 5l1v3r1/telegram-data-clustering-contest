<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/real_estate/articles/0,7340,L-3773068,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="עיריית בת ים ביטלה מיזם ענק; היזמים מאיימים לתבוע"/>
    <meta property="og:description" content="העירייה נסוגה מתוכנית הקאנטרי בהיקף כ־2 מיליארד שקל שכבר אושרה, בטענה שהתוכנית כוללת יותר מדי דירות על חשבון שטחי מסחר. היזמים: תמהיל הבנייה נכון, העירייה תקבל ארנונה בהיקף 60 מיליון שקל בשנה"/>
  </head>
  <body>
    <article>
      <h1>עיריית בת ים ביטלה מיזם ענק; היזמים מאיימים לתבוע</h1>
      <h2>העירייה נסוגה מתוכנית הקאנטרי בהיקף כ־2 מיליארד שקל שכבר אושרה, בטענה שהתוכנית כוללת יותר מדי דירות על חשבון שטחי מסחר. היזמים: תמהיל הבנייה נכון, העירייה תקבל ארנונה בהיקף 60 מיליון שקל בשנה</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">דותן לוי</a></address>
      <p>עיריית בת ים ביצעה סיבוב פרסה: כחמש שנים לאחר שחתמה על הסכם שמקדם תוכנית ענק על קרקעות מתחם הקאנטרי קלאב, ולאחר שהתוכנית עברה את אישור ועדות התכנון - הודיעה העירייה כי החליטה לסגת כליל מהפרויקט.</p>
      <p>במכתב שהעבירה העירייה ליזמים באוגוסט נכתב כי החליטה לממש סעיף בהסכם המאפשר את ביטולו "מטעמי נוחות", ובספטמבר החליטה מועצת העיר החלטה לבטל את ההסכם. בעקבות זאת היזמים מאיימים על העירייה בתביעת עתק של מאות מיליוני שקלים.</p>
      <figure>
        <img src="https://images1.calcalist.co.il/PicServer3/2019/11/04/944924/1NL.jpg"/>
        <figcaption>ראש עיריית בת ים צביקה ברוט. הפך את החלטת קודמו בתפקיד, יוסי בכר <br/>צילום: קובי קואנקס</figcaption>
      </figure>
      <p>ההסכם למתחם הקוממיות־מלאכה, או כפי שהוא מכונה "הסכם הקאנטרי", נחתם בתחילת 2014. התוכנית שבהסכם נחשבת לבעלת חשיבות רבה בשל קרבתה לקו הרכבת הקלה ובשל התוספת המשמעותית של שטחי מסחר ותעסוקה לעיר. בהיעדר עתודות קרקע משמעותיות בבת ים החליטה העירייה, אז בראשות יוסי בכר, לקדם תוכנית שתוכל לספק הכנסות לעיר ותגדיל את שטחי המסחר והתעסוקה וכן את היקף מבני הציבור שברשות העירייה.</p>
      <p>לצורך קידום התוכנית גובשה עסקת קומבינציה בין העירייה ליזמים, ולאחר פרסום מכרז נחתם הסכם בין העירייה ובין שותפות של משפחת קופרלי, מבעלי רשת חצי חינם; אריה בר, לשעבר מנכ"ל משרד הפנים וכיום הבעלים של חברת הנדל"ן מגדל טופ נדל"ן; וחברת ארמונות חן, בבעלות משפחת הקבלנים בן גרא.</p>
      <p>במכתב שהעבירו היזמים לעירייה, באמצעות עו"ד עודד ישראלי, נטען כי ביטול התוכנית מגיע ממניעים פוליטיים שנוגדים את טובת הציבור. היזמים טוענים התוכנית קיבלה תוקף על ידי הוועדה המחוזית, ולכן ביטול ההסכם לא ישנה את המצב בשטח מבחינת זכויות הבנייה. עוד צוין במכתב כי ביטול ההסכם יחייב את העירייה להחזיר ליזמים 50 מיליון שקל עבור הוצאות ולשלם להם פיצויים בגובה של עד מאות מיליוני שקלים. מנגד, הם טוענים כי העסקה הנוכחית תכניס לקופת העירייה נכסים בהיקף של 400 מיליון שקל ודמי ארנונה בגובה 60 מיליון שקל בשנה.</p>
      <h3>מקום חדש לקאנטרי</h3>
      <p>העסקה גובשה בנוגע לשני מתחמים, האחד הוא מתחם הקוממיות, בפינת הרחובות הקוממיות ומנחם בגין, שם יש כיום מגרשי טניס ובריכה עירונית והיא מאושרת למגורים, מסחר ותעסוקה; השני הוא מתחם המלאכה, בין הרחובות המלאכה, אהוד קינמון ואורט ישראל, שטח הכולל כיום בתי מלאכה וייעודו תעסוקה ובידור.</p>
      <p>התוכנית שגובשה מציעה בנייה של מגדלים של עד 43 קומות למגורים, עד 31 קומות לתעסוקה, עד 5 קומות למבני ציבור ועד 4 קומות למתקנים הנדסיים. בהיקפי בנייה מדובר ב־500 דירות, 53.7 אלף מ"ר תעסוקה ו־6,000 מ"ר למסחר. ארבעה דונם מיועדים לשטחי ציבור ומבני ציבור.</p>
      <p>בעסקת הקומבינציה נקבע כי 80% מהפרויקט נשארים בידי היזם, ו־20% מכל חלק של הפרויקט מועברים לעירייה, שתוכל לעשות בו שימוש כנכס מניב להשכרה או למכור אותו. לפי הערכת שמאי, שווי הנכסים הכולל לאחר בנייתם אמור היה להגיע לכ־2 מיליארד שקל. שווי הנתח שהיתה העירייה אמורה לקבל עמד על 400 מיליון שקל, וצפי ההכנסות מארנונה עמד על 60 מיליון שקל בשנה. כמו כן הוחלט כי עד מימוש התוכנית ישלמו היזמים לעירייה 7 מיליון שקל מדי שנה, ועד כה הועברו לעירייה 42 מיליון שקל.</p>
      <p>לאחר שנים ארוכות של תכנון, שבהן קיבלה התוכנית את אישור ועדת התכנון ואנשי המקצוע של העירייה וכן את אישור שר הפנים, אושרה התוכנית סופית במרץ האחרון על ידי הוועדה המחוזית לתכנון ובנייה תל אביב וקיבלה תוקף. הוועדה המחוזית אף ציינה בהחלטתה כי היא רואה בתוכנית חשיבות רבה היות שהיא מוסיפה לבת ים שטחי תעסוקה ומסחר מניבי ארנונה גבוהה ותואמת את תוכנית המתאר שנמצאת בהכנה. עוד נכתב כי על העירייה להוציא במקביל היתרים לקרקעות עירוניות אחרות שבהן יוקמו קאנטרי חדש ומגרשי טניס.</p>
      <figure>
        <img src="https://images1.calcalist.co.il/PicServer3/2019/11/04/944934/1NL.jpg"/>
        <figcaption>מתחם הקאנטרי בבת ים, אחד משני מתחמי התוכנית. מאושר למגורים, מסחר ותעסוקה <br/>צילום: אוראל כהן</figcaption>
      </figure>
      <p>בנובמבר 2018 גבר צביקה ברוט על בכר בבחירות לראשות העירייה, וכעבור זמן מה <a href="https://www.calcalist.co.il/articles/0,7340,L-3750366,00.html">נסוג מהחלטת קודמו בתפקיד</a>. באוגוסט שלחה העירייה מכתב ליזמים, שבו נטען כי הנסיבות בעיר השתנו לנוכח החמרה במצבה הפיננסי של העירייה, וכי ההסכם והתוכנית אינם מאפשרים לעירייה את מימוש מלוא הפוטנציאל של הקרקע. בישיבת מועצת העיר שהתקיימה ב־11 בספטמבר, בנוכחות ראש העיר ברוט וממלא מקומו עו"ד אלי יריב, הוחלט סופית לבטל את ההסכם.</p>
      <p>בפרוטוקול הישיבה מסביר ברוט כי יש "אינדיקציות לגבי בעיות בעסקה זו", והעובדה שדינם של הקאנטרי ושל מגרשי הטניס להיסגר ללא חלופה מספיקה כדי לבטל את ההסכם. ברוט אמר בישיבה כי העירייה צריכה ללכת לתוכנית חדשה שתכלול מתחם קאנטרי ומגרשי טניס, אם כי אין הכרח שיהיו דווקא בקרקע זו, ותכלול פחות דירות ויותר מסחר ותעסוקה.זה ייתן תמורה הרבה יותר טובה לתושבי העיר ולקופת העירייה", סיכם.</p>
      <h3>"נגמרה תקופת הקומבינות"</h3>
      <p>ממלא מקומו של ברוט אלי יריב הוסיף: "העסקה הזאת אושרה מעכשיו לעכשיו... אני חושב שהגיע הזמן שהעסקה הזאת תיעצר. נגיע לבית משפט. יהיה מה שיהיה. אני מניח שהיזם יבוא לבית משפט".</p>
      <p>כאמור, היזמים שלחו מכתב לעירייה שבו הם מאיימים כי יגישו תביעת ענק נגדה. מלבד זאת, נטען שם כי ביטול מגרשי הטניס היה ידוע לעירייה לפני שנים, וכי תמהיל הבנייה הוא נכון מאחר שבהיעדרו לא יבנו יזמים מסחר ותעסוקה בעיר, ולראיה מאות אלפי מ"ר מתוכננים שאיש לא בונה.</p>
      <p>מנגד אמר בכיר בעירייה: "נגמרה התקופה שאפשר לעשות קומבינות על גב הקופה הציבורית, ולהגיש לתושבים את החשבון. היזם חטף מכה קשה לאחר שראש העיר ביטל את התוכנית, עד שתימצא תוכנית אחרת שלא הורסת את הקאנטרי היחיד בעיר. אף אחד לא מתרגש ממכתבים של עורכי דין, כשברור לכולם שליזם אין קייס". מעיריית בת ים נמסר כי תגיב בבית המשפט.</p>
    </article>
  </body>
</html>