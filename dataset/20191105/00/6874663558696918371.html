<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/marketing/articles/0,7340,L-3773098,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="מועצת עובדי מגה: &quot;לא נאפשר מכירת סניפים ופיטורי עובדים&quot;"/>
    <meta property="og:description" content="יו&quot;ר ועד העובדים אייל אלי, מסר כי בעת הגעתו לישיבה, גילה שיש מעקב מטעם הנהלת החברה אחרי נציגי ועד העובדים: &quot;לא חוששים מאיש, נדאג שהעובדים לא יפגעו&quot;"/>
  </head>
  <body>
    <article>
      <h1>מועצת עובדי מגה: "לא נאפשר מכירת סניפים ופיטורי עובדים"</h1>
      <h2>יו"ר ועד העובדים אייל אלי, מסר כי בעת הגעתו לישיבה, גילה שיש מעקב מטעם הנהלת החברה אחרי נציגי ועד העובדים: "לא חוששים מאיש, נדאג שהעובדים לא יפגעו"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">נורית קדוש</a></address>
      <p>המאבק של עובדי מגה בכוונתו של נחום ביתן לצאת בהליך התייעלות הכולל פיטורי עובדים, יוצא לדרך. בישיבת מועצת עובדי מגה שהתקיימה הבוקר (ג'), הוחלט כי לא יינתן אישור למכירת סניפים ולא יינתן אישור לפיטורי עובדים.</p>
      <p>לטענת יו"ר ועד העובדים אייל אלי, בעת הגעתו למתחם הישיבה גילה שיש מעקב מטעם הנהלת החברה אחרי נציגי ועד העובדים. "בשיחה ביני לבין מנהל הביטחון של החברה הוא הכחיש נמרצות, אבל הקב"ט שלו, שביצע את המעקב, אישר שנכח במקום אך טען שהדבר היה במקרה והוא לא ראה אותי או שמע שאני קורא לו", טען אלי והוסיף: "ועד העובדים מגנה בתוקף מעקב אחרי נציגי עובדים ויהיו לכך השלכות מיידיות".</p>
      <figure>
        <img src="https://images1.calcalist.co.il/PicServer3/2019/11/04/945018/1NL.jpg"/>
        <figcaption>מימין: בעלי הרשתות מגה ויינות ביתן נחום ביתן ויו”ר ועד עובדי מגה אייל אלי <br/>צילומים: עמית שעל, אוראל כהן</figcaption>
      </figure>
      <p>עוד הוחלט באסיפת הוועד למנות את יוסי שמעוני כסגן ליו"ר הוועד שיהיה נוכח בישיבות עבודה מול ההנהלה וכן להסמיך את אלי לקבל החלטות הנוגעות לסכסוך העבודה.</p>
      <p>"אנו מגנים בתוקף מעקבים אחר ועד העובדים והוחלט על התקשרות עם חברת ייעוץ ואבטחה. אנו בוועד העובדים נמשיך ללא מורא לעשות עבודתנו, ללא פחד מאף גורם ונדאג שהעובדים לא יפגעו", אמר אלי.</p>
      <p>כפי <a href="https://www.calcalist.co.il/marketing/articles/0,7340,L-3773002,00.html">שנחשף אתמול בכלכליסט</a>, לפגישה שנקבעה בין ניתן, אלי וארנון בר דוד יו"ר ההסתדרות, הגיע ביתן עם יועצים משפטיים ומנהלים והודיע לאלי כי נוכח מצבה הפננסי הקשה של קבוצת יינות ביתן, יאלץ לצאת בתכנית התייעלות הכוללת פיטורי עובדים ומכירת סניפים נוספים ל-13 שנמכרו בשבוע שעבר.</p>
    </article>
  </body>
</html>