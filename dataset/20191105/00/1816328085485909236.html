<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/State/2019/11/05205702/Kamal-Haasans-Instruction-to-Administrators.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="பிறந்தநாளில் பேனர்கள், கொடிகள் கட்டாயம் தவிர்க்க நிர்வாகிகளுக்கு கமல்ஹாசன் அறிவுறுத்தல்"/>
    <meta property="og:description" content="பிறந்தநாளில் பேனர்கள், கொடிகள் கட்டாயம் தவிர்க்குமாறு நிர்வாகிகளுக்கு கமல்ஹாசன் அறிவுறுத்தியுள்ளார்."/>
  </head>
  <body>
    <article>
      <h1>பிறந்தநாளில் பேனர்கள், கொடிகள் கட்டாயம் தவிர்க்க நிர்வாகிகளுக்கு கமல்ஹாசன் அறிவுறுத்தல்</h1>
      <h2>பிறந்தநாளில் பேனர்கள், கொடிகள் கட்டாயம் தவிர்க்குமாறு நிர்வாகிகளுக்கு கமல்ஹாசன் அறிவுறுத்தியுள்ளார்.</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>சென்னை,தனது பிறந்த நாளையொட்டி பேனர்கள், கொடிகள் எதுவும் வைக்க வேண்டாம் என கட்சி நிர்வாகிகளுக்கு மக்கள் நீதி மய்யம் கட்சி தலைவர் கமல்ஹாசன் அறிவுறுத்தியுள்ளார்.இது தொடர்பாக மக்கள் நீதி மய்யம் கட்சித்தலைவர் கமல்ஹாசன் வெளியிட்டுள்ள அறிக்கையில்,</p>
      <p>நாளை மறுநாள் (07-ம் தேதி) எனது  பிறந்தநாள் அன்று பரமக்குடியில் எனது தந்தையார் டி.சீனிவாசன் அவர்களின் திருவுருவச்சிலையினைத்திறக்க உள்ளோம் என்பதை தாங்கள் அனைவரும் அறிவீர்கள்.அப்போழுது என்னை வரவேற்க வருகின்ற நண்பர்கள், தொண்டர்கள் மற்றும் ரசிக பெருமக்கள் எவ்விதத்திலும் பொதுமக்களுக்கு ஊறு விளைவிக்கக்கூடிய வகையில் பேனர்கள், ப்ளேக்ஸ் மற்றும் கொடிகள் போன்றவற்றை கட்டாயம் தவிர்க்குமாறு கேட்டுக்கொள்கிறேன்.இந்த விஷயத்தில் எவ்வித காரணங்களும் ஏற்றுக்கொள்ளப்படமாட்டது. எந்தநிலையிலும் சமரசங்கள் செய்துகொள்ளப்பட மாட்டாது என்பதை மிகவும் கண்டிப்பாக தெரிவித்துக்கொள்கிறேன்.இனி நிகழவிருக்கும் அரசியல் மற்றும் ஆட்சி முறைகளில் மக்கள் நீதி மய்யம் கட்சி கொண்டு வரவிருக்கும் மாற்றங்களை நம்மிடமிருந்தே துவக்க வேண்டும் என்பது எனது விருப்பம்.இவ்வாறு அதில் கூறப்பட்டுள்ளது.</p>
    </article>
  </body>
</html>