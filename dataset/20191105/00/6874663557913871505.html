<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773133,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="הושלמה מכירת סופרגז לאלקו; המחיר עלה ל-817 מיליון שקל"/>
    <meta property="og:description" content="במסגרת העסקה, הפועלים ודיסקונט יעניקו הלוואה של 320 מיליון שקל לסופרגז שתשמש כתשלום למוכרת, קבוצת עזריאלי; היקף העסקה המקורי עמד על 770 מיליון שקל, אך תוצאות טובות מהצפוי גרמו להעלאת הסכום; הפניקס ולאומי פרטנרס יקבלו אופציה לרכישת 10% מסופרגז תמורת הלוואה של 100 מיליון שקל"/>
  </head>
  <body>
    <article>
      <h1>הושלמה מכירת סופרגז לאלקו; המחיר עלה ל-817 מיליון שקל</h1>
      <h2>במסגרת העסקה, הפועלים ודיסקונט יעניקו הלוואה של 320 מיליון שקל לסופרגז שתשמש כתשלום למוכרת, קבוצת עזריאלי; היקף העסקה המקורי עמד על 770 מיליון שקל, אך תוצאות טובות מהצפוי גרמו להעלאת הסכום; הפניקס ולאומי פרטנרס יקבלו אופציה לרכישת 10% מסופרגז תמורת הלוואה של 100 מיליון שקל</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">גולן חזני</a></address>
      <p>עיסקת מכירת חברת סופרגז מקבוצת <a href="https://www.calcalist.co.il/stocks/home/0,7340,L-3959-1119478,00.html?quote=%D7%A2%D7%96%D7%A8%D7%99%D7%90%D7%9C%D7%99">עזריאלי</a> ל<a href="https://www.calcalist.co.il/stocks/home/0,7340,L-3959-694034,00.html?quote=%D7%90%D7%9C%D7%A7%D7%95">אלקו</a> שבשליטת מייקי ודני זלקינד, הושלמה במתווה מעט שונה מהמיתווה המקורי: אלקו, שרכשה את גרנית הכרמל, שאחזקתה היחידה היא סופרגז, תשלם 817.5 מיליון שקל ולא 770 מיליון שקל כפי שנקבע בתחילה בשבעה תשלומים שווים.</p>
      <p>אלקו העבירה היום 567.5 מיליון שקל לקופת עזריאלי שמצטרפים לפקדון של 20 מיליון שקל שהפקידה במועד החתימה. יתרת הסכום, 250 מיליון שקל, תועבר בשבעה תשלומים שנתיים שווים לעזריאלי.</p>
      <figure>
        <img src="https://images1.calcalist.co.il/PicServer3/2018/04/25/812636/1_l.jpg"/>
        <figcaption>מייקי ודניאל זלקינד, בעלי השליטה באלקו <br/>צילומים: ישראל הררי</figcaption>
      </figure>
      <p>אלקו ביצעה את העיסקה באמצעות חברת אנרגיה ירוקה ד.מ.ז בע"מ, חברה פרטית המוחזקת על ידה בשיעור של 98.75%. חלק מהותי מסכום הרכישה יושת על כתפיה של סופרגז עצמה, שכחלק מהעיסקה, תקבל אשראי משני בנקים ישראלים, הפועלים ודיסקונט, בסכום של 320 מיליון שקל. כל אחד מהבנקים יעמיד מחצית הסכום בריבית של 1-2% מעל הפריים, ולתקופה של 6-10 שנים. אלקו תעמיד כערבון את כל מניות סופרגז ו-90 מיליון שקל נוספים.</p>
      <p>כפי שנחשף בכלכליסט, אלקו מצרפת לעיסקה שני גופים מוסדיים, את לאומי פרטנרס והפניקס. כל אחת מהן תלווה 45.4 מיליון שקל לחברת אנרגיה ירוקה שתחזיק בסופרגז, ותקבל אופציה לרכישת 10% ממניות אנרגיה ירוקה שמחזיקה בסופרגז או מסופרגז עצמה, לפי השווי בו ביצעה אלקו את ההשקעה. ההלוואה היא לתקופה של 10 שנים, שתישאנה ריבית שנתית בשיעור של 0.5%.</p>
      <p>עורכי הדין שליוו את אלקו בעיסקה הם עוה"ד שרון אמיר, מיטל לדרמן, נועם שועלי ומרב דנור ממשרד נשיץ ברנדס אמיר. את קבוצת עזריאלי ייצגו מיקי ברנע, יובל לזי ואילן בלומנפלד. עזריאלי תרשום רווח של 380 מיליון שקל על העיסקה ותתמקד בליבת הפעילות שלה – נדלן מניב.</p>
      <p>סופרגז הינה החברה המובילה בארץ להפצה ולשיווק גז בישראל. החברה פועלת משנת 1953, ועוסקת ביבוא, אחסון ושיווק תחליפי אנרגיה דוגמת גפ"מ (גז פחמימני מעובה), גז טבעי וגז טבעי דחוס, והשימוש העיקרי במוצריה הוא "להפעלת מבערים בתעשייה, להפעלת תנורים במאפיות ובמסעדות, לחימום מוסדות, לחימום לולים בחקלאות וכן לבישול והסקה במשקי בית".</p>
    </article>
  </body>
</html>