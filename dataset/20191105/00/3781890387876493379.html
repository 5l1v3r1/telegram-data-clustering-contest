<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740028"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T00:40:00+00:00"/>
    <meta property="og:title" content="ยัวะเปิดไม้กั้นเข้าหมู่บ้านช้า 'แท็กซี่หัวร้อน'ต่อยลุงรปภ."/>
    <meta property="og:description" content="โชเฟอร์แท็กซี่หัวร้อนสุดๆ ปรี่ต่อย รปภ.หมู่บ้านรุ่นลุงจนหน้าหัน ปมเหตุจากเรื่องเปิดไม้กั้นทางเข้าช้า ทั้งๆที่อ้างแล้วว่าเปิดไฟคำว่า 'ว่าง' ก็คือหมายถึงว่าเป็นลูกบ้าน"/>
  </head>
  <body>
    <article>
      <h1>ยัวะเปิดไม้กั้นเข้าหมู่บ้านช้า 'แท็กซี่หัวร้อน'ต่อยลุงรปภ.</h1>
      <address>
        <time datetime="2019-11-05T00:40:00+00:00">05 Nov 2019, 00:40</time>
      </address>
      <p>
        <b>โชเฟอร์แท็กซี่หัวร้อนสุดๆ ปรี่ต่อย รปภ.หมู่บ้านรุ่นลุงจนหน้าหัน ปมเหตุจากเรื่องเปิดไม้กั้นทางเข้าช้า ทั้งๆที่อ้างแล้วว่าเปิดไฟคำว่า "ว่าง" ก็คือหมายถึงว่าเป็นลูกบ้าน</b>
      </p>
      <p>เมื่อวันที่ 5 พ.ย. นายณรงค์เดช ภาพติ๊บ อายุ 59 ปี รปภ.ของบริษัทที่ประจำอยู่ในหมู่บ้านแห่งหนึ่ง ต.บางเพรียง อ.บางบ่อ จ.สมุทรปราการ ได้เข้าพบ ร.ต.อ.จักรทอง คำมาลา รอง สว (สอบสวน) สภ.บางบ่อ เพื่อแจ้งความดำเนินคดีกับโชเฟอร์แท็กซี่ที่เข้ามาทำร้ายร่างกายจนบาดเจ็บ<br/><br/>นายณรงค์เดช ให้การว่า เป็นรปภ.ของหมู่บ้านได้มาเข้าเวรทำงานเวลา 19.00 น.วานนี้ (4 พ.ย.) ต่อมาเมื่อเวลา 21.00 น.ขณะทำหน้าที่อยู่ที่ป้อมยาม ปากทางเข้าหมู่บ้านตามปกติ ก็มีรถแท็กซี่โตโยต้า สีเขียว-เหลือง ทะเบียน มฎ 4181 กรุงเทพฯ ขับเข้ามาที่ป้อม แล้วมาจอดตรงไม้กั้นเข้าหมู่บ้าน แต่ตนยังไม่ได้เปิดไม้กั้นเนื่องจากต้องเข้าไปสอบถามก่อนว่าจะเข้ามารับคนในหมู่บ้านหรือเปล่า เพียงถามเท่านี้ก็ทำให้โชเฟอร์โมโหมากที่ไม่ยอมเปิดทางเข้า</p>
      <figure>
        <img src="https://www.dailynews.co.th/admin/upload/20191105/news_cTZeFkWRpd073552_533.jpg?v=20191105089?v=5425"/>
      </figure>
      <p>"จากนั้นเขาก็ลดกระจกลงแล้วต่อว่าด้วยถ้อยคำรุนแรงผมที่เปิดทางเข้าช้า และตะโกนว่าเขาเป็นลูกบ้าน ทำไมไม่สังเกตุที่ไฟในรถ เพราะเปิดสัญญาณว่า "ว่าง" ถ้าไม่ใช่ลูกบ้านแล้วจะเปิดคำว่า "ว่าง" เข้ามาในหมู่บ้านทำไม ผมก็อธิบายไปว่าผมทำไปตามหน้าที่ต้องตรวจดูสติกเกอร์เข้าออกและสอบถามให้แน่ชัดเสียก่อนเพื่อความปลอดภัย ทำให้โชเฟอร์ฉุนขาดลงมาจากรถแล้วปรี่เข้ามาต่อยหน้าผมทันที ผมตัวเล็กกว่าเลยทำได้แค่ป้องกันตัว โชคดีที่มีพลเมืองดีเห็นและมาช่วยห้าม เขาเลยยอมกลับขึ้นรถและขับออกไป ผมจึงเข้ามาแจ้งความ"<br/><br/><br/>ต่อมา หลังรับแจ้งความตำรวจได้ให้ นายณรงค์เดช ไปตรวจร่างกายที่ รพ.บางบ่อ เพื่อรวบรวมหลักฐานดำเนินคดีกับคนขับแท็กซี่เขียวเหลืองคันที่ก่อเหตุต่อไป.</p>
      <figure>
        <img src="https://www.dailynews.co.th/admin/upload/20191105/news_iCCgjbIzmH073552_533.jpg?v=20191105089?v=6520"/>
      </figure>
      <figure>
        <img src="https://www.dailynews.co.th/admin/upload/20191105/news_dCaNuVJAdr073553_533.jpg?v=20191105089?v=2412"/>
      </figure>
      <figure>
        <iframe src="https://www.youtube.com/embed/OZKmuUDQzx4" width="640" height="360" data-service="Youtube" scrolling="no"/>
      </figure>
    </article>
  </body>
</html>