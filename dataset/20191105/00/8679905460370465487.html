<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/la-sostituzione-piu-famosa-della-storia"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="La sostituzione più famosa della storia"/>
    <meta property="og:description" content="Sembra ieri, ma sono già passati undici anni. Da una serata storica, da una vittoria de ricordare negli annali, da un episodio che è diventato leggenda. 5 novembre..."/>
  </head>
  <body>
    <article>
      <h1>La sostituzione più famosa della storia</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Enrico Alpi</a></address>
      <p>Sembra ieri, ma sono già passati undici anni. Da una serata storica, da una vittoria de ricordare negli annali, da un episodio che è diventato leggenda.</p>
      <p>5 novembre del 2008, la Juventus si presenta al <b>Santiago Bernabeu</b> di Madrid con poche speranze di portare a casa la pelle: infatti i bianconeri arrivano al cospetto dei Galacticos con una formazione da brividi sulla schiena.</p>
      <p>Manninger, Mellberg, Legrottaglie, Chiellini, Molinaro, Tiago, Marchionni, Sissoko, Nedved, Del Piero, Amauri.</p>
      <p>Potremmo rimanere per ore a parlare dello spirito di sacrificio degli allora uomini di <b>Claudio Ranieri</b>, della grinta di Nedved e delle due prodezze di Del Piero che regalarono la vittoria alla Juventus, ma perderemmo di vista l’episodio chiave di questa partite e che è entrato di diritto nella storia dell’ignoranza.</p>
      <figure>
        <iframe src="https://www.youtube.com/embed/luY5N7DBmjk" width="560" height="315" data-service="Youtube" scrolling="no"/>
      </figure>
      <p>Mancano una manciata di minuti e il risultato è ampiamente in cassaforte. Da grande mister e uomo di calcio Ranieri sceglie di concedere la standing ovation a <b>Del Piero </b>che esce fra gli applausi scroscianti di uno stadio gremito, regalandogli una delle più grandi emozioni che un calciatore può ricevere nel corso di una carriera intera.</p>
      <p>Ma il bello sta proprio qui: a sostituire la leggenda, a dare il cambio all’icona della juventinità nel mondo, a concedere la gloria ad una bandiera perpetua è niente meno che Paolino de Ceglie.</p>
      <p>Fermi tutti, facciamo un passo indietro e mettiamo in chiaro le cose. All’epoca erano già passati da un pezzo i tempi che vedevano Paolo de Ceglie come futuro pilastro della Nazionale, come un <b>Roberto Carlos</b> dalla frangia bella e impossibile. Era chiaro più o meno a tutti che Paolo de Ceglie si trovava a far parte della rosa della Juventus, proprio perché la Vecchia Signora stava poggiando le basi per una rifondazione totale.</p>
      <p>La favola di Paolo de Ceglie con la maglia della Juventus era già bella che finita. E in un mondo che ancora viveva senza memes e con pochi sfottò virtuali, questa scena rischiò di passare inosservata; fortunatamente le immagini di quella notte furono negli anni seguenti un repertorio classico per ogni programma sportivo che si rispetti.</p>
      <p>E così, da quella fresca sera di novembre fino all’eternità, il pensiero di quella meravigliosa standing ovation riservata ad uno dei più grandi campioni, porterà per sempre con sé anche la faccia di un ragazzo miracolato, entrato quasi per caso nel corso di una partita che non aveva più niente da dire.</p>
      <p>Ma, come tutti i grandi campioni, anche <b>Paolo de Ceglie</b> potrà dire di aver lasciato la sua impronta nella storia.</p>
    </article>
  </body>
</html>