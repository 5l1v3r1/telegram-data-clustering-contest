<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/sanktsii_yes_proty_rosii_budut_zberezheni__posol_ukrainy_v_estonii_1683721"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T00:24:00+00:00"/>
    <meta property="og:title" content="Санкції ЄС проти Росії будуть збережені - посол України в Естонії"/>
    <meta property="og:description" content="Надзвичайний і Повноважний Посол України в Естонії Мар'яна Беца вважає, що Європа збереже санкції проти Росії через анексію Криму та військовий конфлікт та Донбасі."/>
  </head>
  <body>
    <article>
      <h1>Санкції ЄС проти Росії будуть збережені - посол України в Естонії</h1>
      <address>
        <time datetime="2019-11-05T00:24:00+00:00">05 Nov 2019, 00:24</time>
      </address>
      <p>
        <b>Надзвичайний і Повноважний Посол України в Естонії Мар'яна Беца вважає, що Європа збереже санкції проти Росії через анексію Криму та військовий конфлікт та Донбасі.</b>
      </p>
      <p>Про це повідомляє <a href="https://www.ukrinform.ua/rubric-polytics/2811813-sankcii-es-proti-rosii-budut-zberezeni-posol-ukraini-v-estonii.html">Укрінформ</a>. </p>
      <p>"Я впевнена, що санкції будуть збережені. Тому що в Європі розуміють ризики їх зменшення або зняття", - заявила посол. </p>
      <p>За словами Мар'яни Беци, в ЄС розуміють, що Російська Федерація наразі є агресором. Крім цього, за останній час поведінка держави не змінилася. </p>
      <p>"Немає виконання з боку Росії "Мінських домовленостей", ніякої поваги до міжнародного права", - додала жінка. </p>
      <p>Також Беца назвала "сумним випадком" повернення права голосу російській делегації в ПАРЄ.</p>
      <p>"Це справді сумний випадок. Це доводить, що організація Ради Європи, яка мала би стояти на захисті цінностей, захисті прав людини, на жаль, піддалася тиску, шантажу з боку Росії - і повернула право голосу російській делегації в ПАРЄ", - зазначила дипломат. </p>
      <p>До слова, на думку посла, міжнародні санкції є одним з найефективніших аргументів проти Росії. </p>
      <p>"Адже якщо брати інші алгоритми, то досить важко, коли Росія має право вето в Раді Безпеки ООН, коли в ОБСЄ діє правило консенсусу, яке теж не можна зняти, - важко залучити якісь інші механізми в рамках міжнародних організацій", - підкреслила Мар'яна Беца. </p>
      <p>Нагадаємо, вчора Албанія, Норвегія, Україна та Чорногорія підтримали рішення Європейського Союзу щодо <a href="https://zik.ua/news/2019/11/04/chotyry_krainy_pidtrymaly_prodovzhennya_sanktsiy_yes_proty_rf_1683549">продовження персональних санкцій проти Російської Федерації</a> до 15 березня 2020 року. </p>
      <related>
        <h4>читайте також</h4>
        <a href="https://zik.ua/news/2019/11/04/chotyry_krainy_pidtrymaly_prodovzhennya_sanktsiy_yes_proty_rf_1683549"/>
        <a href="https://zik.ua/news/2019/07/08/yevrosoyuz_perekonuie_shcho_prodovzhyt_sanktsii_proty_rosii__zelenskyy_1603117"/>
        <a href="https://zik.ua/news/2019/07/08/u_deklaratsiya_samitu_ukrainayes_zgadayut_pro_sanktsii_shchodo_rf__1602897"/>
        <a href="https://zik.ua/news/2019/05/14/glava_mzs_estonii_proponuie_rozshyryty_sanktsii_proty_rf_za_vydachu_pasportiv_na_1571025"/>
      </related>
    </article>
  </body>
</html>