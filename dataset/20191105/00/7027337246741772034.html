<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696971/%DA%86%DB%8C%D9%86-%D8%AF%D9%84%DB%8C%D9%84%DB%8C-%D8%A8%D8%B1%D8%A7%DB%8C-%D8%AD%D8%B6%D9%88%D8%B1-%D8%AF%D8%B1-%D9%85%D8%B0%D8%A7%DA%A9%D8%B1%D8%A7%D8%AA-%D8%AE%D9%84%D8%B9-%D8%B3%D9%84%D8%A7%D8%AD-%D9%87%D8%B3%D8%AA%D9%87%E2%80%8C%D8%A7%DB%8C-%D9%86%D8%AF%D8%A7%D8%B1%DB%8C%D9%85"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="چین: دلیلی برای حضور در مذاکرات خلع سلاح هسته‌ای نداریم"/>
    <meta property="og:description" content="وزارت خارجه چین اعلام کرد که پکن دلیلی برای ورود به مذاکرات خلع سلاح هسته‌ای با حضور آمریکا و روسیه نمی‌بیند بخصوص در زمانی‌که شرایط برای تدارک چنین توافق سه‌جانبه ای وجود ندارد."/>
  </head>
  <body>
    <article>
      <h1>چین: دلیلی برای حضور در مذاکرات خلع سلاح هسته‌ای نداریم</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034027_311.jpg"/>
      </figure>
      <p>وزارت خارجه چین اعلام کرد که پکن دلیلی برای ورود به مذاکرات خلع سلاح هسته‌ای با حضور آمریکا و روسیه نمی‌بیند بخصوص در زمانی‌که شرایط برای تدارک چنین توافق سه‌جانبه ای وجود ندارد.</p>
      <p>به گزارش ایسنا به نقل از خبرگزاری اسپوتنیک، گنگ شوانگ، سخنگوی وزارت خارجه چین گفت: موضع ما کاملا روشن است. ما معتقدیم که دلیل و شرایطی برای انجام مذاکرات سه‌جانبه خلع سلاح هسته‌ای با مشارکت آمریکا و روسیه وجود ندارد. چین در این مذاکرات شرکت نمی‌کند. ما قبلا هم گفته‌ایم اما آمریکا بطور مداوم سعی در وارد کردن چین به این معامله دارد.</p>
      <p>به گفته وی آمریکا مسئولیت ویژه‌ای در این خصوص دارد چرا که صاحب بزرگترین و مدرنترین زرادخانه جهان است.</p>
      <p>این سخنگو افزود: آمریکا باید به درخواست روسیه برای تمدید معاهده استارت (معاهده کاهش تسلیحات استراتژیک) پاسخ دهد و زرادخانه بزرگ هسته‌ای خود را کوچک کند تا شرایط برای دیگر کشورهای هسته‌ای جهت ورود به این مذاکرات فراهم شود.</p>
      <p>از زمان ملغی شدن معاهده تسلیحات هسته‌ای میان‌برد میان واشنگتن و مسکو در ماه اوت دونالد ترامپ، رئیس جمهور آمریکا بارها از یک معاهده دیگر کنترل تسلیحات با حضور روسیه و چین گفته است.</p>
    </article>
  </body>
</html>