<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/konte-zestoko-po-upravi-kazu-mi-da-se-smejem-na-tv-u-a-meni-je-muka/341736"/>
    <meta property="og:site_name" content="MozzartSport"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Konte žestoko po upravi: Kažu mi da se smejem na TV-u, a meni je muka!"/>
    <meta property="og:description" content="“Krupne greške su napravlje u planiranju ove sezone”, jasan je Interov trener"/>
  </head>
  <body>
    <article>
      <h1>Konte žestoko po upravi: Kažu mi da se smejem na TV-u, a meni je muka!</h1>
      <h2>“Krupne greške su napravlje u planiranju ove sezone”, jasan je Interov trener</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>Imao je 1:0 protiv Barselone, pa je izgubio sa 1:2. Imao je i 2:0 protiv Borusije Dortmund, pa je izgubio sa 2:3. <b>Antonio Konte</b> je napravio evidentan napredak u Interu, ali još Nerazuri ne liče na tim iz kategorije onih najboljih. I ako pitate <b>Kontea</b> jasno će vam reći: tim nije dovoljno dubok za borbu za titulu u Seriji A i Ligu šampiona. U stvari, već vam, je rekao. A sada...<br/>“<b>Razočaravajuće, šta da kažem? Govore i da mi trebalo više da se smejem na televiziji. Trebalo bi da uvek pričam iste stvari, o procesu rasta, kako treba da idemo korak po korak. Možda da me pitate uvek ista pitanja pa da probam da odgovorim</b>”, počeo je vidno uznemireni <b>Konte</b>.</p>
      <p>Nije mu lako zaista. Na poluvremenu je delovalo da gazi do pobeede, a onda…<br/>“<b>Ne bih ni komentarisao drugo poluvreme. Previše ima alibi priča i ne želim da stvaram nove. Nadam se samo da će i ova utakmica razjasniti situaciju onima koji treba da razumeju. Momci idu 100 na sat i mogu samo da im zahvalim na svemu što rade. Više od ovoga oni ne mogu. Nervira me sve ovo i nadam se da ovaj porazu nervira i moje igrače. Smučilo mi se više da iznova i iznova ponavljam iste stvari. Nadam se da će direktor doći i reći to umesto mene</b>”, prebacio je <b>Konte</b> lopticu u dvoište <b>Bepea Marote</b>.</p>
      <p>Njegov je posao da dovede igrače uostalom. A <b>Konte</b> nije strpljiv čovek koji će da sedi i trpi.<br/>“<b>Baš me briga za januar ili februar.  Morali smo ovu sezonu da isplaniramo mnogo, mnogo bolje. Dokazali smo da možemo da namučimo svakoga kad smo u formi, ali ovi igrači igraju non-stop. I smučilo mi se da pričam više o tome. Samo na osnovu drugog poluvremena možete to i sami da zaključite. Nije do kluba, moramo svi da radimo zajedno, velike su greške napravljene</b>”, nastavio je <b>Konte</b>.</p>
      <p>Pitanja nije čekao.<br/>“<b>Ne možemo da igramo Seriju A i Ligu šampiona i da konstantno guramo igrače do limita. Moram da razgovaram i sa igračima, jer smo protiv Sasuola od 4:1 stigli do 4:3, tako da nije ni samo do toga, ali igrači bar imaju alibi i nema smisla poricati naše trenutno stanje. A mi smo Inter, moramo uvek da pazimo sebe i da shvatimo da smo… U stvari, sad ću opet da izazovem neku kontroverzu. Bolje ne. Zaustavite me sada</b>”, ugrizao se <b>Konte</b> za usta.</p>
      <p>Pre no što je završio.<br/>“<b>Zaista sam j…o besan. Ne možemo više od ovoga. Udarili smo u plafon</b>”.</p>
      <p>(FOTO: Reuters)</p>
    </article>
  </body>
</html>