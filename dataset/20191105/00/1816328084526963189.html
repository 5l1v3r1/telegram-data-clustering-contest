<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailythanthi.com/News/World/2019/11/05074640/41-migrants-found-alive-in-refrigerated-truck-in-northern.vpf"/>
    <meta property="og:site_name" content="Dailythnathi.com"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="கீரீஸ்: குளிரூட்டப்பட்ட வாகனத்தில் இருந்து 41 அகதிகள் மீட்பு"/>
    <meta property="og:description" content="கிரீஸ் நாட்டில் குளிரூட்டப்பட்ட வாகனம் ஒன்றில் கொண்டு செல்லப்பட்ட 41 அகதிகள் பத்திரமாக மீட்கப்பட்டனர்."/>
  </head>
  <body>
    <article>
      <h1>கீரீஸ்: குளிரூட்டப்பட்ட வாகனத்தில் இருந்து 41 அகதிகள் மீட்பு</h1>
      <h2>கிரீஸ் நாட்டில் குளிரூட்டப்பட்ட வாகனம் ஒன்றில் கொண்டு செல்லப்பட்ட 41 அகதிகள் பத்திரமாக மீட்கப்பட்டனர்.</h2>
      <address>
        <time datetime="2019-11-05T00:00:00+00:00">05 Nov 2019</time>
      </address>
      <p>ஏதென்ஸ்,</p>
      <p>ஐரோப்பிய நாடுகளில் தஞ்சம் அடைவதற்காக வரும் அகதிகளின் எண்ணிக்கை நாளுக்கு நாள் அதிகரிப்பதால் அந்த நாடுகள் பல்வேறு பிரச்சினைகளை எதிர்கொண்டு வருகின்றன. இதனை தடுக்கும் வகையில் பல நாடுகள் எல்லைப்பகுதியில் பாதுகாப்பை பலப்படுத்தி வருகின்றன.</p>
      <p>இவற்றை மீறி சட்டத்துக்கு புறம்பான வகையில் கன்டெய்னர்கள் மற்றும் கார், வேன் உள்ளிட்ட வாகனங்களுக்குள் அகதிகள் மறைத்து வைக்கப்பட்டு ஒரு நாட்டில் இருந்து இன்னொரு நாட்டுக்கு கடத்தப்படுகிறார்கள்.</p>
      <p>பல மணி நேரம் அல்லது நாள் கணக்கில் ஒரே இடத்தில் அடைத்து வைக்கப்படும்போது மூச்சு திணறல் ஏற்பட்டு அகதிகள் இறந்துவிடுகின்றனர். கடந்த சில நாட்களுக்கு முன்பு இங்கிலாந்தில் கண்டெய்னர் லாரிக்குள் 39 பேரின் உடல்கள் கண்டெடுக்கப்பட்ட சம்பவம் பெரும் பரபரப்பை ஏற்படுத்தியது.</p>
      <p>இந்நிலையில் கிரீஸ் நாட்டில் இதே போன்ற குளிரூட்டப்பட்ட வாகனம் ஒன்றில் 41 அகதிகள் கொண்டு செல்லப்பட்டது கண்டுபிடிக்கப்பட்டது. வடக்கு கிரீஸ் பகுதியின் தேசிய நெடுஞ்சாலையில் காவல்துறையினர் வாகன பரிசோதனையில் ஈடுபட்டிருந்த போது வாகனம் ஒன்றில் அகதிகள் கொண்டு செல்லப்படுவதை கண்டுபிடித்தனர்.</p>
      <p>அவர்களில், சிலரின் உடல்நிலையை பரிசோதனை செய்ய அருகில் உள்ள மருத்துவமனைக்கு அழைத்துச் சென்றனர். மற்றவர்களை காவல்நிலையத்திற்கு அழைத்துச் சென்றனர். வாகனத்தை ஓட்டிச் சென்ற நபர் கைது செய்யப்பட்டுள்ள நிலையில், இது குறித்த விசாரணை தொடர்ந்து நடைபெற்று வருகிறது.</p>
    </article>
  </body>
</html>