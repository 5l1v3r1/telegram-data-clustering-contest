<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://calciatoribrutti.com/it/come-sta-andando-lavventura-di-andre-silva-bundesliga"/>
    <meta property="og:site_name" content="Calciatoribrutti"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="Come sta andando l'avventura di André Silva in Bundesliga?"/>
    <meta property="og:description" content="Inutile girarci intorno: male. O meglio, dipende dai punti di vista: certo, se pensiamo che la sua cessione in prestito dal Milan all’Eintracht di Francoforte è avv..."/>
  </head>
  <body>
    <article>
      <h1>Come sta andando l'avventura di André Silva in Bundesliga?</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">Enrico Alpi</a></address>
      <p>Inutile girarci intorno: male.</p>
      <p>O meglio, dipende dai punti di vista: certo, se pensiamo che la sua cessione in prestito dal Milan all’Eintracht di Francoforte è avvenuta contestualmente al passaggio di <b>Ante Rebic</b> ai rossoneri, allora il bilancio non è del tutto negativo.</p>
      <p>Anche perché né Giampaolo, né Pioli hanno per ora dato il minimo spazio all’attaccante croato, che pare si aggiri per Milanello come un fantasma, incapace di spiegarsi il senso della propria esistenza. In questo è sicuramente aiutato da Fabio Borini.</p>
      <p>Ma torniamo ad <b>Andrè Silva</b>.</p>
      <p>Già, perché questo attaccante, metà modello <b>D&amp;G</b> e metà calciatore di categoria si sta dimostrando come al solito discontinuo e indolente.</p>
      <p>Dopo gli sfaceli fatti in Portogallo, Andrè Silva era arrivato a Milano come fiore all’occhiello della campagna acquisti targata Fassone&amp;Mirabelli; i tifosi rossoneri ricorderanno di lui, al primo anno con la maglia rossonera, i sei gol in<b> Europa League</b> contro squadre dal nome improponibile e la assoluta pigrizia in campo nel momento in cui non aveva più la palla fra i piedi.</p>
      <p>La stagione successiva, al Siviglia, il buon Andrè aveva incantato tutti, almeno all’inizio: gol a grappoli e doppietta al <b>Real Madrid</b> seguita da 7 mesi di anonimato assoluto, che erano costati il mancato riscatto da parte del club andaluso.</p>
      <p>La cosa divertente è che la situazione si sta ripetendo identica anche quest’anno in <b>Germania</b>: dopo 3 gol in 3 partite a Francoforte sembravano tutti entusiasti dell’arrivo della stellina portoghese. Ogni gol di Silva aveva portato punti nelle casse della squadra e l’ipotesi che fosse proprio lui la punta di diamante per una squadra che poteva ambire alla qualificazione <b>Champions </b>era davvero concreta.</p>
      <p>Poi, come ogni anno, il blackout: da circa un mese Andrè Silva è a secco di reti sia in <b>Bundesliga </b>che in Europa League e i giornali che fino a poche settimane fa lo incensavano di complimenti, si sono ora scagliati contro la sua mancanza di grinta e di voglia negli allenamenti.</p>
      <p>Certo, a tutto ciò va sommato anche un infortunio che lo ha tenuto fermo per due settimane, ma l’impressione è che Andrè Silva sia nuovamente fermo nello stesso limbo: quello che divide un vero campione da una web star.</p>
      <p>Come andrà a finire questa storia?</p>
      <p>Domanda lecita, ma la risposta per ora è una sola e già provoca attacchi di orticaria ai tifosi milanisti: l’ottimo Andrè Silva tornerà a Milano, quantomeno per la tournee estiva. I passi successivi sembrano già scritti: nuovo prestito, magari in <b>Francia</b>, nuovo inizio spumeggiante e nuovo blackout.</p>
      <p>Quando potrà terminare questo circolo vizioso?</p>
      <figure>
        <iframe src="https://www.youtube.com/embed/Xi2843qd2g0" width="560" height="315" data-service="Youtube" scrolling="no"/>
      </figure>
    </article>
  </body>
</html>