<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696976/%D8%B4%D9%87%D8%B1%D8%AF%D8%A7%D8%B1-%D8%AA%D9%87%D8%B1%D8%A7%D9%86-%D8%A8%D8%A7%D8%B1%D8%B4%E2%80%8C%D9%87%D8%A7%DB%8C-%D9%87%D9%81%D8%AA%D9%87-%DA%AF%D8%B0%D8%B4%D8%AA%D9%87-%D9%85%DB%8C%E2%80%8C%D8%AA%D9%88%D8%A7%D9%86%D8%B3%D8%AA-%D8%AA%D8%A8%D8%AF%DB%8C%D9%84-%D8%A8%D9%87-%D8%B3%DB%8C%D9%84-%D8%B4%D9%88%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="شهردار تهران: بارش‌های هفته گذشته می‌توانست تبدیل به سیل شود"/>
    <meta property="og:description" content="شهردار تهران گفت: طبق گزارش‌های واصله هفته گذشته با یک بارش غیرمعمول مواجه بودیم؛ متوسط بارش ۶۵ میلیمتر در کمتر از یک هفته موضوعی است که به‌راحتی می‌تواند سیل راه بیندازد."/>
  </head>
  <body>
    <article>
      <h1>شهردار تهران: بارش‌های هفته گذشته می‌توانست تبدیل به سیل شود</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1034035_908.jpg"/>
      </figure>
      <p>شهردار تهران گفت: طبق گزارش‌های واصله هفته گذشته با یک بارش غیرمعمول مواجه بودیم؛ متوسط بارش ۶۵ میلیمتر در کمتر از یک هفته موضوعی است که به‌راحتی می‌تواند سیل راه بیندازد.</p>
      <p>به گزارش مهر، پیروز حناچی صبح امروز در جلسه مدیریت بحران شهر تهران که در سازمان پیشگیری و مدیریت بحران تهران با حضور اسماعیل نجار معاون وزیر کشور و رئیس سازمان مدیریت بحران کشور، محسن هاشمی رفسنجانی رئیس شورای‌ اسلامی شهر تهران و اعضای شورای مدیریت بحران تهران تشکیل شد، ضمن اظهار امیدواری نسبت به اینکه هیچ بحران طبیعی در تهران اتفاق نمی افتد، گفت: حتی اگر اتفاقی هم رخ دهد، باید با یکپارچگی، مدیریت و آمادگی مشکلات را حل کنیم.  </p>
      <p>وی با بیان اینکه رئیس سازمان مدیریت بحران کشور قدم‌به‌قدم موضوع تصویب قانون مدیریت بحران کشور را پیگیری می‌کرد، ادامه داد: این قانون قطعا به نفع تهران خواهد بود، فارغ از این‌که چه فردی در ساختار مدیریت بحران چه مسئولیتی را بر عهده داشته باشد.</p>
      <p>شهردار تهران تصریح کرد: تهران به خاطر پایتخت بودن نیاز به تقسیم کار گسترده‌ای دارد که همه در این تقسیم کار به وظایف خود متعهد اند. یکی از ویژگی‌های کلانشهر ها این است که یک مشکل کوچک در آن ها می‌تواند به یک بحران تبدیل شود. به خاطر داریم که در سال ۹۲ تنها شکستن یک دیواره در یک مسیل می‌توانست چه بحرانی را رقم بزند؛ اگر فقط کمی دیرتر دست‌به‌کار می‌شدیم، جریان آب ممکن بود به یکی از قطارهای پرجمعیت مترو برخورد کند.  </p>
      <p>حناچی افزود: آمادگی در برابر بحران ها و همیاری ارگان ها مهم ترین خصیصه‌های مدیریت کلانشهرهاست و امیدوارم همکارانم در این ستاد با حداکثر هماهنگی و انسجام، قوی‌تر از قبل فعالیت کنند.</p>
      <p>وی یادآور شد: طبق گزارش‌های واصله هفته گذشته با یک بارش غیرمعمول مواجه بودیم؛ متوسط بارش ۶۵ میلیمتر در کمتر از یک هفته موضوعی است که به‌راحتی می‌تواند سیل راه بیاندازد، اما فقط در انتهای یکی از روددره‌ها کمی سرریز داشتیم. یا در ١٢ فروردین امسال تا آستانه وقوع سیل پیش رفتیم، اما به‌خاطر آمادگی‌ای که از قبل ایجاد شده بود، این اتفاق نیفتاد.</p>
      <p>شهردار تهران تاکید کرد: اگر قرار باشد سیلی راه بیافتد، منشأ آن روددره‌هاست؛ براین اساس، با لایروبی و کنترل جریانات آب می‌توانیم از بحران وقوع سیل پیشگیری کنیم.  </p>
    </article>
  </body>
</html>