<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773114,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="כחלון: &quot;יש פלונטר חסר תקדים ואני לא יודע איך יוצאים ממנו&quot;"/>
    <meta property="og:description" content="שר האוצר דיבר בכנס השנתי של אגף האוצר, שהתקיים היום בירושלים ואמר כי &quot;אם תהיינה עוד בחירות - נקבל את אותה תוצאה - בתיקו מתחלקים בנקודות&quot;"/>
  </head>
  <body>
    <article>
      <h1>כחלון: "יש פלונטר חסר תקדים ואני לא יודע איך יוצאים ממנו"</h1>
      <h2>שר האוצר דיבר בכנס השנתי של אגף האוצר, שהתקיים היום בירושלים ואמר כי "אם תהיינה עוד בחירות - נקבל את אותה תוצאה - בתיקו מתחלקים בנקודות"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">אדריאן פילוט</a></address>
      <p>שר האוצר, משה כחלון, נשא דברים בכנס השנתי של אגף האוצר שהתקיים היום (ג') בבנייני האומה בירושלים.</p>
      <p>כחלון אמר כי: "המפתח להצליח כשר האוצר - זה אחראיות תקציבית וזה מגיע באמצעות צד ההוצאה. זה הצד שלנו. על ההכנסות אין לנו שליטה. היום המצב הכלכלי של מדינת ישראל - כמו דירוג, צמיחה, אבטלה, יחס חוב תוצר, השכר, המטבע - הוא טוב. אנו במקום טוב. התחזיות קודרות ושמענו עליהן בכנס של כנס של קרן המטבע".</p>
      <figure>
        <img src="https://images1.calcalist.co.il/PicServer3/2019/07/25/923287/800-550_l.jpg"/>
        <figcaption>משה כחלון <br/>צילום: אוראל כהן</figcaption>
      </figure>
      <p>"יש 3 נקודות מרכזיות שסייעו להגיע לאן שהגענו. החוק של מודעי להפחתת גירעון תוך קביעת של יעד גירעון; חוק קביעת תקרת ההוצאה של בנימין נתניהו שיושם ב-2004 והשלישי הוא חוק הנומרטור שלי שהיה חוק לא פשוט. הוא כובל את הידיים של הממשלה ושל הפוליטיקאים שמונעים מהם לעשות את מה שהם מאמינים בו. החוק הזה הוא אחד החוקים שמשלימים את הרכב ה"אחראיות התקציבית" כי זה הכלי כדי לפקח על התחייבויות.</p>
      <p>כחלון הוסיף כי "יש לנו אתגרים. אנו הולכים לפתור אותם יחד עם בנק ישראל. יש אתגר ביטחוני וזה כבר לא סוד. ברור שנצטרך לחזק את מערכת הביטחון. אך ברור גם למערכת הביטחון שהיא תצטרך לתת את החלק שלה. התר"ש הקודם שבנינו עם אייזנקוט היה מצויין. אנו בדיונים איתם. קשה להם וקשה גם לנו. יש לנו מחלוקות אבל אקפיד על תרבות דיון ועל כך שכל צד יתן את החלק שלו.</p>
      <h3>חוסר ודאות פוליטית</h3>
      <p>עוד אמר כחלון כי "אתגר נוסף, לשמור על צמיחה גבוהה. חייבים לאפשר למשק לצמוח ואסור לחנוק את המשק ולהביא "תוצאות" טובות. חייבים לטפל בגירעון אבל בלי לפגוע בצמיחה. האתגר השלישי הוא צמצום הפערים לרבות שיפור תשתיות בישובים הערביים. הפערים הצטמצמו. הכיוון הוא נכון. זה זכות הקיום שלי. חייבים להמשיך עם הכיוון החברתי.</p>
      <p>"יש נקודה נוספת: חוסר הוודאות הפוליטית. זה לא סוד שיש כאן פלונטר חסר תקדים במערכת ואני לא יודע איך יוצאים ממנו אבל אני קורא לכולם לצאת ממנו. אם תהיינה עוד בחירות - נקבל את אותה תוצאה. לא תהיה הכרעה. לא יהיה גוש עם 70 או 80 מנדטים. בחירות רביעיות לא עובד. בתיקו מתחלקים בנקודות. אין אמירה ציבורית יותר ברורה וצועקת ממשלת אחדות. אני לא יודע מה זה ממשלת אחדות כי אף פעם לא הייתי שם. לא יודע אם זה ממשלת שיתוק. אסור לנו שהישגים הכלכלים ירדו לטמיון בגלל בעיות פוליטיות - ובעיות של אגו. אז ניפרד מעוד חצי מיליארד ומי שממתין ל-MRI ימתין עוד יותר ונגיע לאותו מצב".</p>
    </article>
  </body>
</html>