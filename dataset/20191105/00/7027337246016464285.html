<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696866/%D8%AF%D8%B3%D8%AA%DA%AF%DB%8C%D8%B1%DB%8C-%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%AF%D8%B1-%D9%81%D8%B1%D8%AF%DB%8C%D8%B3-%DA%A9%D8%B1%D8%AC"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="دستگیری کلاهبردار اینترنتی در فردیس کرج"/>
    <meta property="og:description" content=" پلیس فتا شهرستان فردیس فردی که با ترفند فروش شارژ تلفن همراه، طعمه های خود را به درگاه های جعلی بانک هدایت کرده و پس از دریافت اطلاعات بانکی آن ها مبلغ یک میلیارد و ۲۰۰ میلیون ریال از حسابشان برداشت کرده بود، دستگیر شد."/>
  </head>
  <body>
    <article>
      <h1>دستگیری کلاهبردار اینترنتی در فردیس کرج</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/14/1033768_106.jpg"/>
      </figure>
      <p> پلیس فتا شهرستان فردیس فردی که با ترفند فروش شارژ تلفن همراه، طعمه های خود را به درگاه های جعلی بانک هدایت کرده و پس از دریافت اطلاعات بانکی آن ها مبلغ یک میلیارد و ۲۰۰ میلیون ریال از حسابشان برداشت کرده بود، دستگیر شد.</p>
      <p>فرمانده انتظامی شهرستان فردیس شامگاه دوشنبه به خبرنگار ایرنا گفت: در پی دریافت یک فقره پرونده از دادسرای عمومی و انقلاب شهرستان فردیس مبنی بر برداشت غیرمجاز مبلغ ۲۰ میلیون ریال طی یک فقره تراکنش بانکی از حساب یکی از شهروندان، پیگیری موضوع در دستور کار پلیس فتا شهرستان فردیس قرار گرفت.</p>
      <p>سرهنگ بیژن جنتی افزود: در بررسی کارشناسان پلیس فتا محرز شد، فردی ناشناس با در اختیار داشتن اطلاعات کارت عابربانک و رمز دوم اقدام به برداشت و سرقت غیر مجاز اینترنتی کرده و مبالغ برداشت شده به حساب های مختلف واریز شده است.</p>
      <p>با هماهنگی مسئولان قضایی، حساب هایی که وجوه به آن ها واریز شده بود مسدود و متهم نیز شناسایی شد.</p>
      <p>فرمانده انتظامی فردیس گفت: متهم در بازجویی ماموران به سرقت ۲۰ فقره حساب بانکی به ارزش یک میلیارد و ۲۰۰ میلیون ریال به شیوه فروش شارژ تلفن همراه و هدایت شکات به درگاه های جعلی اعتراف کرد.</p>
      <p>جنتی به مردم توصیه کرد که در حفظ و نگهداری اطلاعات کارت بانکی خود کوشا بوده و به هیچ وجه اطلاعات شخصی خود را در اختیار دیگران قرار ندهند، در هنگام خریدهای اینترنتی و پرداخت وجه از طریق درگاه های بانکی به اصالت و جعلی نبودن این درگاه ها دقت کنند.</p>
    </article>
  </body>
</html>