<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773040,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="&quot;בנק לאומי מחזיק עד 414 מיליון שקל של קורבנות שואה&quot;"/>
    <meta property="og:description" content="בנק לאומי ניסה למנוע ממומחים להעריך את היקף הכספים המגיעים לקורבנות שואה שהפקידו את כספם בבנק. בעקבות התערבות בית המשפט הוגשה חוות דעת מקצועית: &quot;הבנק נהנה מכספם של יהודים ומינף אותם לנסיקה של 330% ברווחיו&quot;"/>
  </head>
  <body>
    <article>
      <h1>"בנק לאומי מחזיק עד 414 מיליון שקל של קורבנות שואה"</h1>
      <h2>בנק לאומי ניסה למנוע ממומחים להעריך את היקף הכספים המגיעים לקורבנות שואה שהפקידו את כספם בבנק. בעקבות התערבות בית המשפט הוגשה חוות דעת מקצועית: "הבנק נהנה מכספם של יהודים ומינף אותם לנסיקה של 330% ברווחיו"</h2>
      <address><time datetime="2019-11-05T00:00:00+00:00">05 Nov 2019</time> by <a rel="author">רחלי בינדמן</a></address>
      <p>חוות דעת שהגיש רו"ח יהודה ברלב במסגרת בקשה לתביעה ייצוגית נגד בנק לאומי, העוסקת בדרישה <a href="https://www.calcalist.co.il/local/articles/0,7340,L-3327782,00.html">להשבת כספים שהופקדו על ידי קורבנות השואה</a> קובעת: "בערכים של שנת 2019, הכספים בבנק לאומי השייכים לניצולי ולקורבנות השואה נאמדים לכל הפחות ב־172 מיליון שקל ויכולים להגיע ל־414 מיליון שקל".</p>
      <p>הבקשה לייצוגית הוגשה ב־2015 על ידי ד"ר צמח וולפה, בנם של ניצולי שואה מליטא, באמצעות עו"ד גלעד נרקיס. במרכזה: דרישה להשבת כספים של ניצולי שואה שהופקדו ערב פרוץ מלחמת העולם השנייה בבנק אנגלו פלשתינה, שלימים הפך לבנק לאומי.</p>
      <figure>
        <img src="https://images1.calcalist.co.il/PicServer2/20122005/210599/CAL0089062_L.jpg"/>
        <figcaption>רואה החשבון יהודה ברלב <br/>צילום: יוסי זליגר</figcaption>
      </figure>
      <p>הבנק התנגד לאפשר למומחים להגיש חוות דעת, עד שהיועץ המשפטי לממשלה התבקש להתערב - הכנסת עסקה בנושא במסגרת ועדת חקירה פרלמנטרית - וטען כי יש לאפשר הגשת עמדות מומחים. בעקבות כך, באוגוסט החליט השופט הדן בתיק, רחמים כהן מבית המשפט המחוזי בתל אביב, לקבל את הבקשה להגשת חוות דעת מטעם משרד יהודה ברלב. רו"ח ברלב שימש כזרוע החקירה מטעם הוועדה הפרלמנטרית שפ עלה בשנים 2005-2000 ודנה בזכויות קורבנות השואה.</p>
      <p>ברלב הבהיר כי במידה שתאושר לו גישה למסמכים הרלבנטיים שבידי הבנק, ניתן יהיה לחשב במדויק את הסכום.</p>
      <figure>
        <img src="https://images1.calcalist.co.il/PicServer3/2017/04/19/718852/YE1806203_l.jpg"/>
        <figcaption>ניצולי שואה שחיים בעוני <br/>צילום: אלכס קולומויסקי</figcaption>
      </figure>
      <p>רו"ח ברלב קבע: "ניתן לומר באופן חד משמעי כי הבנק נהנה מכספם של יהודים שהפקידו כספם בפיקדונות לפני השואה ונשאו ריבית אפסית. כספם, בין היתר, מימן את פעילות הבנק שהניבה לו רווחים נאים לאורך השנים.</p>
      <p>"לאחר מלחמת העולם השנייה, הבנק נקט במדיניות בעייתית, כאשר ניצולים או יורשיהם נאלצו להתמודד עם בירוקרטיה שמנעה מהם גישה לחשבונות, או שהשיבה להם את כספם בערכים נומינליים. כספם של קורבנות השואה נשחק באופן דרסטי עקב שיעורי אינפלציה גבוהים. הבנק, במקביל, מינף כספים אלו. בין השנים 1950-1933 הבנק נהנה מנסיקה של כ־330% ברווח הנקי.</p>
      <p>"אין כל ספק כי לאומי פעל במדיניות הסתרה והערים קשיים בגילוי מסמכים השופכים אור בעניין. הבנק לא עשה דבר במשך עשרות שנים כדי לאתר את חברי הקבוצה שאת כספם החזיק, ולא עשה אף פעולה כדי ליידע את הציבור אודות כספי חברי הקבוצה שהחזיק תחת ידו".</p>
      <p>מבנק לאומי נמסר: "נלמד את התגובה לעומק ונתייחס בבית המשפט".</p>
    </article>
  </body>
</html>