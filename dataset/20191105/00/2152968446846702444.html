<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/business/2019/11/05/ideia-norvegiia-da-oblaga-s-po-surovi-danyci-siomgata.428556"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T00:15:00+00:00"/>
    <meta property="og:title" content="Идея: Норвегия да облага с по-сурови данъци сьомгата"/>
    <meta property="og:description" content="Предложението е за данък от 40% върху печалбите на стопаните | Dnes.bg"/>
  </head>
  <body>
    <article>
      <h1>Идея: Норвегия да облага с по-сурови данъци сьомгата</h1>
      <h2>Предложението е за данък от 40% върху печалбите на стопаните</h2>
      <address><time datetime="2019-11-05T00:15:00+00:00">05 Nov 2019, 00:15</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Най-големият производител на сьомга в света - Норвегия, ще печели повече от продажбите на риба, въвеждайки нов данък за рибните ферми, заради това, че използват природните ресурси на страната, съобщава назначената от правителството комисия, <a href="https://www.bloombergtv.bg/novini-ot-sveta/2019-11-04/predlozhenie-norvegiya-tryabva-da-oblaga-s-po-surovi-danatsi-syomgata"><b>цитирана от Bloomberg TV Bulgaria.</b></a></p>
      <p>Правителството, управлявано от консерваторите, създаде въпросната комисия миналата година, след като опозицията настояваше държавата да взима по-голяма част от печалбата на най-голямата експортна индустрия в Норвегия след петрола и газта. Все още не е ясно как ще постъпи правителството, след като повечето от партиите са против предложението.</p>
      <p>Повечето от членовете на правителствената комисия, ръководена от професора по икономика Карън Хелен Ултвейт-Мо, предлагат създаването на нов данък от 40% върху печалбите на стопаните. От комисията препоръчват и да се премахне данъкът върху собствеността на съоръжения за отглеждане на риба.</p>
      <p>Новият налог би осигурил данъчни приходи от около 7 млрд. крони (770 млн. долара) годишно, въпреки че тази цифра би могла да се колебае. Данъкът върху природните ресурси би бил и доста над корпоративния данък в Норвегия, който е 22%.</p>
      <p>"Страната трябва да вземе предвид историята на своята петролна индустрия, когато решава как да облага с данък риболовството – бизнес, който се очаква да расте през следващата година", заяви в понеделник Карън Хелен Ултвейт-Мо.</p>
      <p>Производството на петрол се е облагало с големи данъци още от начало и това е помогнало на Норвегия да натрупа държавен фонд с 1,1, трлн. долара – най-големият в света. "Как би изглеждала норвежката социална държава без този умен избор", попита ръководителят на правителствената комисия.</p>
      <p>В момента Норвегия има допълнителни данъци за използване на природните ресурси при производството на нефт и газ, както и при производството на хидроенергията. Този данъци обикновено са базирани на икономическа дейност, свързана с правата за използване на природните ресурси. Крайбрежната ивица на Норвегия е едно от малкото места в света, където условията са идеални за отглеждане на сьомга и пъстърва.</p>
      <p>През следващите три месеца правителството ще проведе публично обсъждане по темата.</p>
      <p>"Малко вероятно е настоящето правителство да въведе данъка, тъй като всички партии в правителството заявиха, че са против него, но след изборите през 2021 г. това може да се промени", коментираха от Pareto Securities AS.</p>
      <p>Норвегия е добила 1.1 млн. тона атлантическа сьомга за 2018 г., като това е повече от половината световен добив и почти двойно колкото Чили, която е втората най-голяма страна по добив, според Mowi ASA, най-голямата компания за отглеждане на сьомга в света.</p>
      <p>Намиращите се в Осло производители на сьомга като Mowi, SalMar ASA и Leroy Seafood Group ASA отбелязаха забележителни печалби благодарение на по-високите цени и ограниченията в предлагането през последните години. През последната една година, този растеж се забави на фона на спада в цените.</p>
    </article>
  </body>
</html>