<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/696991/%D9%BE%DB%8C%D8%AF%D8%A7%D9%86-%D8%B4%D8%AF%D9%86-41-%D9%BE%D9%86%D8%A7%D9%87%D8%AC%D9%88-%D8%B2%D9%86%D8%AF%D9%87-%D8%AF%D8%B1-%DB%8C%DA%A9-%DA%A9%D8%A7%D9%85%DB%8C%D9%88%D9%86-%DB%8C%D8%AE%DA%86%D8%A7%D9%84%E2%80%8C%D8%AF%D8%A7%D8%B1-%D8%AF%D8%B1-%DB%8C%D9%88%D9%86%D8%A7%D9%86-%D8%A8%D8%A7%D8%B2%D8%AF%D8%A7%D8%B4%D8%AA-8-%D9%86%D9%81%D8%B1-%D8%AF%DB%8C%DA%AF%D8%B1-%D8%AF%D8%B1-%D8%A7%D8%B1%D8%AA%D8%A8%D8%A7%D8%B7-%D8%A8%D8%A7-%DA%A9%D8%A7%D9%85%DB%8C%D9%88%D9%86-%D9%85%D8%B1%DA%AF-%D8%AF%D8%B1-%D8%A7%D9%86%DA%AF%D9%84%DB%8C%D8%B3"/>
    <meta property="og:site_name" content="عصر ايران"/>
    <meta property="article:published_time" content="2019-11-05T00:00:00+00:00"/>
    <meta property="og:title" content="پیدان شدن 41 پناهجو زنده در یک کامیون یخچال‌دار در یونان/ بازداشت 8 نفر دیگر در ارتباط با کامیون مرگ در انگلیس"/>
    <meta property="og:description" content="پلیس یونان روز گذشته (دوشنبه) ۴۱ پناهجو را که گفته می‌شود بیشتر آنها اتباع افغانستان هستند، زنده در یک کامیون یخچال‌دار پیدا کرد."/>
  </head>
  <body>
    <article>
      <h1>پیدان شدن 41 پناهجو زنده در یک کامیون یخچال‌دار در یونان/ بازداشت 8 نفر دیگر در ارتباط با کامیون مرگ در انگلیس</h1>
      <address><time datetime="2019-11-05T00:00:00+00:00">05 Nov 2019</time> by <a rel="author">عصر ايران</a></address>
      <p>پلیس یونان روز گذشته (دوشنبه) ۴۱ پناهجو را که گفته می‌شود بیشتر آنها اتباع افغانستان هستند، زنده در یک کامیون یخچال‌دار پیدا کرد.</p>
      <p>به گزارش ایسنا، به گفته مقام‌های پلیس یونان، یخچال این کامیون روشن نبوده و به همین دلیل افراد حاضر در آن همگی سالم هستند.</p>
      <p>کامیون حامل پناهجویان در بزرگراهی در نزدیکی شهر "زانتی" واقع در شمال یونان در حرکت بود و مأموران پلیس زمانی متوجه حضور این پناهجویان شدند که کامیون را برای کنترل عادی متوقف کرده بودند.</p>
      <p>راننده این کامیون بازداشت شده و مأموران او را به همراه پناهجویان برای تعیین هویت به نزدیک‌ترین پاسگاه منتقل کرده است.</p>
      <p>
        <b>بازداشت ۸ نفر دیگر در ارتباط با کامیون مرگ در انگلیس</b>
      </p>
      <p>بنابر گزارش یورونیوز، پناهجویان سالم پیدا شده در یونان قطعا بسیار خوش‌اقبال‌تر از ۳۹ پناهجویی بودند که اجساد آنها حدود یک هفته قبل در یک کامیون بزرگ در نزدیکی لندن کشف شد.</p>
      <p>ابتدا گفته شده بود پناهجویان قربانی پیدا شده در انگلیس چینی هستند اما چند روز بعد مشخص شده که آنها همگی تبعه ویتنام بوده‌اند.</p>
      <p>پلیس ویتنام روز گذشته اعلام کرد که هشت نفر را در پیوند با مرگ پناهجویان در کامیون مرگِ انگلیس بازداشت کرده که همگی آنها ویتنامی هستند. به این ترتیب با دو نفر دیگری که پیش از این در انگلیس بازداشت شده بودند، شمار کلی افراد بازداشتی در رابطه با این پرونده به ۱۰ نفر رسید.</p>
    </article>
  </body>
</html>