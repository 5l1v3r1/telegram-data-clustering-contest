<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/739963"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T02:03:00+00:00"/>
    <meta property="og:title" content="&quot;ศาลโลก&quot;ส่อลากยาว'กูปรี'สู้สุดฤทธิ์ลุยฟ้อง&quot;ศาลไทย&quot;ต่อ"/>
    <meta property="og:description" content="'กูปรี' ฮึ่มฟ้องศาลแพ่งแน่ โดนตัดแต้ม ทำชวดขึ้นชั้น ส่วนเรื่องเข้าศาลโลก ส่อลากยาว ไม่จบง่ายๆ 'ธเนศ' ชี้ แค่สมาคมบอลยอมรับความผิดพลาดก็จบแล้ว ชี้สุดเครียดนอนไม่หลับ วางแผนไม่ถูก จะเตรียมทีมอย่างไร"/>
  </head>
  <body>
    <article>
      <h1>"ศาลโลก"ส่อลากยาว'กูปรี'สู้สุดฤทธิ์ลุยฟ้อง"ศาลไทย"ต่อ</h1>
      <address>
        <time datetime="2019-11-05T02:03:00+00:00">05 Nov 2019, 02:03</time>
      </address>
      <figure>
        <img src="https://www.dailynews.co.th/admin/upload/20191104/news_vZBUWVhhTX163912_533.jpg?v=201911050910"/>
      </figure>
      <p>
        <b>"กูปรี" ฮึ่มฟ้องศาลแพ่งแน่ โดนตัดแต้ม ทำชวดขึ้นชั้น ส่วนเรื่องเข้าศาลโลก ส่อลากยาว ไม่จบง่ายๆ "ธเนศ" ชี้ แค่สมาคมบอลยอมรับความผิดพลาดก็จบแล้ว ชี้สุดเครียดนอนไม่หลับ วางแผนไม่ถูก จะเตรียมทีมอย่างไร</b>
      </p>
      <p>ตามที่ "กูปรี" ศรีสะเกษ เอฟซี โดนสหพันธ์ฟุตบอลนานาชาติ(ฟีฟ่า) สั่งให้ สมาคมกีฬาฟุตบอลแห่งประเทศไทย หัก 6 แต้ม จากศึกไทยลีก 2 ฤดูกาล 2019 กรณีค้างเงินค่าจ้าง คาเลด คาร์รูบี ตั้งแต่ยังเป็นทีม อีสาน ยูไนเต็ด(คนละเคสกับหัก 6 แต้ม กรณีนักฟุตบอลเกาหลีใต้) ซึ่งการหักแต้มครั้งนี้ ส่งผลให้ ศรีสะเกษ ชวดขึ้นชั้นมาเล่นไทยลีก 1 เนื่องจากหลังจากโดนหักแล้ว อยู่ที่ 4 น้อยกว่า ระยอง เอฟซี อันดับ 3 แค่ 2 แต้ม<br/><br/>ขณะเดียวกัน ศรีสะเกษ อ้างว่า เมื่อ 3 พ.ค.62 ได้มีหนังสือขอเนื้อหาคำตัดสินที่โดนตัด 6 แต้ม เพื่ออุทธรณ์ไปยังศาลอนุญาโตตุลาการกีฬา หรือ ศาลกีฬาโลก(CAS) แต่เมื่อ ฟีฟ่า ส่งหนังสือแจ้งคำสั่งมา สมาคมบอล กลับไม่ส่งต่อมายังศรีสะเกษจนเลยกำหนด และโดนตัด 6 แต้มดังกล่าว<br/><br/>นายธเนศ เครือรัตน์ ประธานสโมสรศรีสะเกษ ให้สัมภาษณ์ผู้สื่อข่าวเดลินิวส์ว่า เรื่องนี้ สมาคมกีฬาฟุตบอลฯ บอกว่าพยายามทำเรื่องถึงฟีฟ่า ขอแต้มคืนให้ ศรีสะเกษ แต่ตนเชื่้อว่าคงยาก นอกเสียจากว่า สมาคมฯ จะยอมรับว่าเป็นความผิดพลาดของสมาคมฯที่ไม่ได้ส่งเรื่องให้ศรีสะเกษตามกำหนดเวลา ขณะเดียวกันได้ทำเรื่องไปถึงศาลอนุญาโตตุลาการกีฬา เพื่อตัดสินเรื่องนี้ ตอนแรกขอให้ตัดสินก่อน 27 ต.ค. ที่เป็นวันปิดลีก 2019 แต่ศาลโลกแจ้งว่าไม่ทัน ตอนนี้เรื่องก็อยู่ระหว่างการไต่สวน เพราะต้องเรียกคู่กรณีคือ คาร์รูบี มาขึ้นศาลด้วย ที่เมืองซูริค ประเทศสวิตเซอร์แลนด์ ซึ่งก็ไม่รู้ว่าอีกฝ่ายหนึ่งจะมาหรือไม่ ตนคิดว่าจะไม่มาด้วยซ้ำ ในเมื่อ คาร์รูบี ได้เงินไปแล้ว<br/><br/>"เรื่องที่ศาลโลกอยู่ขั้นตอนไต่สวนไม่ทราบว่าจะจบเมื่อไหร่ ผมเครียดมาก นอนไม่หลับมาหลายวัน ไม่รู้จะเตรียมทีมอย่างไร เพราะการเตรียมสำหรับไทยลีก 1 หรือ ไทยลีก 2 ก็ต่างกัน นี่จะทำเรื่องถามศาลโลกถึงระยะเวลาพิจารณา ซึ่งเรื่องฟ้องศาลโลก ต้องมีค่าใช้จ่ายเป็นล้านบาท ฝ่ายสมาคมบอลฯ ก็ไม่ได้ช่วยรับผิดชอบ แล้วถามผมกลับว่าถ้าศาลโลกให้กลับคำตัดสิน จะทำอย่างไร"<br/><br/>ประธานศรีสะเกษ กล่าวต่อไปว่า ขณะเดียวกัน ตนก็เตรียมจะฟ้องศาลในไทยด้วย โดนจะฟ้องศาลแพ่งก่อน จากนั้นอาจฟ้องศาลปกครอง เพราะเป็นเรื่องทำให้ทีมเสียหาย และตนก็ไม่ยอมเป็นจำเลยของคนศรีสะเกษแน่.<br/>.</p>
    </article>
  </body>
</html>