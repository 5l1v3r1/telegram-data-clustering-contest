<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/mvf-virishiv-vidklasti-finansovu-dopomogu-dlya-ukrayini-zmi-328488_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T02:35:00+00:00"/>
    <meta property="og:title" content="МВФ вирішив відкласти фінансову допомогу для України – ЗМІ"/>
    <meta property="og:description" content="МВФ буде затримувати усі наступні транші до тих пір, поки не буде переконаний у тому, що команда Зеленського працює над поверненням до України викрадених банківських активів."/>
  </head>
  <body>
    <article>
      <h1>МВФ вирішив відкласти фінансову допомогу для України – ЗМІ</h1>
      <h2>МВФ буде затримувати усі наступні транші до тих пір, поки не буде переконаний у тому, що команда Зеленського працює над поверненням до України викрадених банківських активів.</h2>
      <address>
        <time datetime="2019-11-05T02:35:00+00:00">05 Nov 2019, 02:35</time>
      </address>
      <p>Міжнародний валютний фонд тимчасово відклав <a href="https://dt.ua/UKRAINE/milovanov-pozitivno-vidguknuvsya-pro-hid-peregovoriv-z-mvf-326817_.html"><b>відправку чергового траншу фінансової допомоги</b></a> для України, оскільки у фонді побоюються, що президент України Володимир Зеленський не зможе повернути до країни виведені з неї банківські активи, повідомляє американське видання <a href="https://www.wsj.com/articles/ukraine-corruption-concerns-stall-imf-bailout-11572535061?fbclid=IwAR0_DLAvIIQPfOpi6nIKHrtF9_3tCpPRNV0npvv4fRDofpmi9vfI_7v__1M">The Wall Street Journal</a> з посиланням на власні анонімні джерела, близькі до переговорів.</p>
      <p>Як пише газета, в МВФ вимагають від Зеленського більш рішучих дій, спрямованих на повернення виведених з країни активів.</p>
      <p>"Серед викликів, із якими зіткнувся Київ в отриманні підтримки МВФ – Ігор Коломойський, магнат і прихильник Зеленського, який перебуває під слідством у США. Коломойський і ще один бізнесмен володіли по 45% акцій найбільшої в Україні фінансової установи, Приватбанку, до його націоналізації", – сказано в матеріалі.</p>
      <p>Як зазначає видання, МВФ буде затримувати усі наступні транші до тих пір, поки не буде переконаний у тому, що команда Зеленського докладає зусиль для повернення більше, ніж 15 млрд доларів, які були виведені з більш, ніж 100 українських банків за останні десять років.</p>
      <p>"Коломойський, один з найбагатших людей України, активно підтримував Зеленського під час його президентської кампанії. Коломойський повернувся в Україну з еміграції у травні після того, як Зеленський виграв боротьбу за президентський пост, і з тих пір публічно зустрічався з президентом. За словами людей, знайомих з переговорами Фонду з Україною, МВФ пильно стежить за їхніми відносинами", – йдеться у матеріалі.</p>
      <p>Представники Національного банку України, коментуючи цю інформацію для The Wall Street Journal, запевнили, що Україна сповнена рішучості повернути виведені кошти, що має розвіяти занепокоєння МВФ.</p>
      <p>"МВФ, однак, скептично ставиться до історії обіцянок. За останні два десятиліття Київ не виконав жодної з низки умов при наданні пакетів допомоги МВФ, і, відповідно до звітів представників МВФ, в основі цього лежить системна корупція", – резюмує газета.</p>
      <p>Як повідомлялося, 26 вересня <b><a href="https://dt.ua/ECONOMICS/misiya-mvf-zavershila-robotu-v-ukrayini-324692_.html">місія МВФ після двотижневого перебування в Києві залишила Україну</a></b>, не підписавши угоди з урядом про нову програму співпраці. Консультації керівництва Мінфіну і Нацбанку з представниками Фонду продовжилися на Щорічних зустрічах МВФ і Світового банку, що стартували у Вашингтоні 14 жовтня.</p>
      <p>Українська сторона розраховує на узгодження нової трирічної програми на 5-6 млрд доларів. Однак <b><a href="https://dt.ua/ECONOMICS/rozhkova-rozpovila-pro-vpliv-situaciyi-z-privatbankom-na-spivpracyu-ukrayini-i-mvf-326231_.html">переговори ускладнюються через невизначеність із державним "Приватбанком"</a></b>. Його колишні власники Ігор Коломойський і Геннадій Боголюбов оскаржують в судах законність націоналізації банку, і українські суди вже прийняли ряд рішень на користь позивачів.</p>
      <p>21 грудня 2016 року <b><a href="https://zn.ua/ECONOMICS/privatbank-oficialno-stal-gosudarstvennym-233971_.html">"Приватбанк" перейшов у державну власність</a>.</b> Держава отримала 100% в його капіталі, фінустанову було докапитализировано на суму 116,8 млрд грн. В кінці червня 2017 року Кабмін вирішив докапіталізувати банк ще на 38,5 млрд гривень на підставі пропозицій НБУ та висновку незалежного аудитора - компанії EY.</p>
      <p>Сьогодні суди різних інстанцій<b> <a href="https://zn.ua/ECONOMICS/v-sudah-nahoditsya-okolo-238-tysyach-del-po-privatbanku-bank-320071_.html">розглядають сотні проваджень, пов'язаних із "Приватбанком".</a></b></p>
      <p>Докладніше читайте в статті Юлії Самаевой<b> "<a href="https://dt.ua/internal/shema-optima-313836_.html">Схема Optima</a>"</b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy53c2ouY29tLw==">The Wall Street Journal</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>