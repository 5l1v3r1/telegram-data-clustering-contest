<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/05/news/isis_catturata_sorella_al-baghdadi_lombardia_solidarieta_per_liberare_figlio_di_jihadista_prigioniero_in_siria_sul_pirel-240258016/"/>
    <meta property="og:site_name" content="Repubblica.it"/>
    <meta property="article:published_time" content="2019-11-05T02:44:00+00:00"/>
    <meta property="og:title" content="Isis, Lombardia, solidarietà per liberare figlio di jihadista bloccato in Siria: sul Pirellone scritta 'free Alvin'"/>
    <meta property="og:description" content="Alvin Berisha ha dieci anni: nato e cresciuto a Barzago in provincia di Lecco, nel 2014 (all'età di 6 anni) viene portato in Siria dalla madre che"/>
  </head>
  <body>
    <article>
      <h1>Isis, Lombardia, solidarietà per liberare figlio di jihadista bloccato in Siria: sul Pirellone scritta 'free Alvin'</h1>
      <h2>Alvin Berisha ha dieci anni: nato e cresciuto a Barzago in provincia di Lecco, nel 2014 (all'età di 6 anni) viene portato in Siria dalla madre che si arruolò tra le fila del Califfato. Unicef: 28 mila bambini di 60 Paesi abbandonati nel Nord Est siriano. E la Turchia annuncia la cattura della sorella di Al-Baghdadi</h2>
      <address><time datetime="2019-11-05T02:44:00+00:00">05 Nov 2019, 02:44</time> by <a rel="author">ALBERTO CUSTODERO</a></address>
      <p>A pochi giorni dall'uccisione del capo dell'Isis <b>Abu Bakr al Baghdadi</b>, <a href="https://www.repubblica.it/esteri/2019/10/27/news/trump_al_baghdadi_morto-239641310/">"morto come un cane" come ha detto <b>Donald Trump</b></a>, a poche ore dall'annuncio della Turchia dell'arresto di sua sorella <b>Rasmiya Awad</b>, definita dalle autorità di Ankara "una miniera d'oro di intelligence" sul Califfato, parte a Milano una gara di solidarietà per la liberazione di un bambino vittima inconsapevole della follia del terrorismo islamico.<br/><br/>Il suo nome è <b>Alvin Berisha</b>. Ha appena dieci anni, e si trova da tempo, ferito a una gamba, abbandonato nel campo siriano di <b>Al-Hol</b> nel quale sono concentrate decine di migliaia di bambini sopravvissuti a duri combattimenti che hanno visto inimmaginabili atrocità. In balia di se stessi, vittime di abusi di ogni genere.<br/><br/>Secondo l'Unicef, ci sono quasi 28mila bambini di oltre 60 Paesi bloccati nel nordest della Siria, la maggior parte in campi per sfollati: circa 20mila bambini sono iracheni. Inoltre l'80 per cento di questi 28mila bambini ha meno di 12 anni e il 50 per cento meno di cinque.<br/><br/>"A causa del recente inasprimento del conflitto in Siria nordorientale - è l'appello rivolto dal direttore generale dell'Unicef, <b>Henrietta Fore</b> - è nuovamente necessario per i governi far ritornare a casa con urgenza i bambini stranieri che si trovano bloccati nell'area prima che sia troppo tardi".<br/><br/>"I governi nazionali hanno la responsabilità e l'opportunità di fare adesso la cosa giusta e riportare questi bambini e i loro genitori a casa, dove possono ricevere cure adeguate ed essere al sicuro da violenze e abusi".<br/><br/><br/>A partire da stasera per due giorni consecutivi sulla facciata di Palazzo Pirelli, sede della Regione Lombardia, verrà formata la scritta 'Free Alvin'. La proposta, avanzata dal capogruppo di Forza Italia, Gianluca Comazzi, ha trovato il consenso e l'unanime approvazione dell'Ufficio di presidenza del Consiglio regionale presieduto da Alessandro Fermi. <br/><br/>Quella di Alvin, si legge in una nota del Pirellone, "è una storia drammatica". Nato e cresciuto a Barzago in provincia di Lecco, nel 2014 (all'età di soli sei anni) senza il consenso del padre viene portato in Siria dalla madre che si arruola tra le fila dell'Isis. "A distanza di anni - scrive <a href="https://www.change.org/p/repubblica-italiana-portiamo-a-casa-alvin">change.org dove l'utente Rebecca ha lanciato la petizione "portiamo a casa Alvin"</a> - il bambino vive solo in un campo delle cosiddette 'mogli dell’Isis'. Nessun bimbo merita questo". Sua madre è morta durante i bombardamenti della città di Baghuz, Alvin è rimasto ferito ad una gamba. Su change.org esiste un'altra petizione per Alvin, <a href="https://www.change.org/p/riportiamo-a-casa-alvin">lanciata proprio dal padre del bambino, Afrim Berisha</a>, anch'essa con circa 25.000 firme. <br/><br/><br/>A riaccendere i riflettori sulla vicenda è stato un recente servizio delle Iene (17 ottobre 2019). L'inviato Luigi Pelazza è riuscito, infatti, a ricongiungere il piccolo Alvin e suo padre nel campo di prigionia siriano. "Purtroppo - annota il Pirellone - a causa di serie complicazioni burocratiche e diplomatiche, considerato anche che il giovane è di nazionalità albanese, il padre è stato costretto a prendere la via del ritorno, lasciando il suo bambino dentro il campo".</p>
      <h3>La Turchia annuncia arresto sorella al-Baghdadi</h3>
      <p>La Turchia sostiene di aver catturato la sorella maggiore del leader dell'Isis ucciso dagli americani Abu Bakr al Baghdadi. La donna, 65 anni, conosciuta come Rasmiya Awad, sarebbe stata presa in un raid nel nord della Siria, ad Azaz, nella zona amministrata dalla Turchia, dove viveva con la sua famiglia. Awad era con il marito, la nuora e con cinque figli al momento dell'arresto. Le autorità turche definiscono la sorella di al-Baghdadi "una miniera d'oro di intelligence" sull'Isis.<br/><br/>Prosegue intanto l'attività dell'esercito turco contro l'Isis: ieri i militari di Ankara hanno catturato 287 terroristi dell'Isis fuggiti dalla prigione siriana di Ras al Ayn, quasi tutti stranieri. Lo ha rivelato il vice ministro dell'Interno, <b>Ismail Catakli</b>. "Abbiamo arrestato e preso in custodia 242 stranieri di 19 differenti nazionalità e 45 terroristi turchi. Gli stranieri si trovano nella <i>safe zone</i>, sotto il nostro controllo in Siria.<br/><br/>I Paesi di provenienza sono già stati informati", ha detto il vice ministro. La Turchia ha accusato le milizie curdo-siriane Ypg di aver liberato circa 750 terroristi dell'Isis dalla prigione di Ras al Ayn durante la recente offensiva turca nel Nord-Est della Siria.</p>
    </article>
  </body>
</html>