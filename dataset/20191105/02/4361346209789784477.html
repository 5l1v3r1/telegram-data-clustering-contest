<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/halott-kisbabak-miatt-nyomoz-a-rendorseg-verdijat-tuztek-ki-a-gyilkos-anyakra-18/185906"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-05T02:20:00+00:00"/>
    <meta property="og:title" content="Halott kisbabák miatt nyomoz a rendőrség: vérdíjat tűztek ki a gyilkos anyákra – 18+"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Halott kisbabák miatt nyomoz a rendőrség: vérdíjat tűztek ki a gyilkos anyákra – 18+</mark>
      </h1>
      <address><time datetime="2019-11-05T02:20:00+00:00">05 Nov 2019, 02:20</time> by <a rel="author">Bors</a></address>
      <p>
        <b>A kitűzött nyomravezetői díjak ellenére a rendőrök három holtan talált csecsemőnek sem találják a szüleit. A csupán látszólag egyszerű bűncselekményekkel a zsaruknak koránt sincs könnyű dolguk. </b>
        <b>A kitűzött nyomravezetői díjak ellenére a rendőrök három holtan talált csecsemőnek sem találják a szüleit. A csupán látszólag egyszerű bűncselekményekkel a zsaruknak koránt sincs könnyű dolguk.</b>
      </p>
      <p>Három halott baba, három megoldatlan eset. Sokszor a hátrahagyott nyomok ellenére sem sikerül elfogni a csecsemőjüket hátrahagyó vagy meggyilkoló anyákat, a nyomozást pedig egy idő után felfüggesztik.</p>
      <figure>
        <img src="http://media.borsonline.hu/cikk/20/191459/big-lead/650x360/2014659_nyiregyhaza-gyilkossag-policehu.jpg"/>
        <figcaption>2017-ben Nyíregyházán egy konténer mellett bukkantak egy halott csecsemőre, nem lehet tudni, hogy ki hagyta ott a babát © Police.hu</figcaption>
      </figure>
      <p>Így történt a 2015. augusztus 26-án, a miskolci papírgyár környékén talált újszülött ügyében is. Az orvos szakértő véleménye szerint a kisfiú élve született, a zsaruk emberölés miatt kezdtek nyomozni. Még félmillió forintos nyomravezetői díjat is felajánlottak, de ez sem segített. A nyomozást nemrég felfüggesztették.</p>
      <p>A Bors folyamatosan figyelemmel kísért egy borzalmas nyíregyházi esetet is: a baba holttestére egy kukás konténer mellett találtak 2017 novemberében. A 32 hetes kislány teljesen csupasz volt, a köldökzsinór sem volt levágva róla rendesen. Szintén emberölésre gyanakodtak, itt sem sikerült az anyára rábukkanni. Végül bűncselekmény hiányában leállították az eljárást. Kiderült: a gyermek már nem élt, amikor a világra hozták.</p>
      <figure>
        <img src="http://media.borsonline.hu/cikk/20/191459/gallery-picture/645w/2014655_polo-policehu.jpg"/>
        <figcaption>A nyíregyházi újszülött ingét is megtalálták a helyszínen © Police.hu</figcaption>
      </figure>
      <p>Tíz napja Tótkomlóson egy lakatlan családi ház előtti bozótos területen, egy nejlonzacskóban halott csecsemőt találtak. A csecsemő édesanyjának felkutatásához szintén félmilliós nyomravezetői díjat ajánlottak fel.</p>
      <blockquote><b>A legtöbben lebuknak</b> <br/>– Idén márciusban egy 23 éves sárkeresztúri nő a szülés után megfojtotta a babáját, majd a párja szüleinek házánál magára hagyta. A zsaruknak bevallotta: két éve is megölte újszülöttjét. – Még életben találtak rá járókelők arra a csecsemőre, akit órákkal korábban szült oda az anyja. A gyerek anyja elmenekült, de a rosszulléte után lecsukták. Azóta otthon van, de emberölés kísérletével gyanúsítják. – 2017 szilveszterén szülte meg egy pásztói híd alatt a gyermekét H. Mónika, aki aztán feldarabolta és elrejtette a maradványokat. Csak a kisbaba feje került elő.</blockquote>
      <figure>
        <img src="http://media.borsonline.hu/cikk/20/191459/gallery-picture/645w/2014657_h-monika-pasztoi-gyerekgyilkos-005-cz.jpg"/>
        <figcaption>H. Mónika 2017 szilveszterén szülte meg egy pásztói híd alatt a gyermekét, aztán feldarabolta és elrejtette a maradványokat © Czerkl Gábor</figcaption>
      </figure>
      <p>– A nyomozás során a környezet közömbössége okozza a legnagyobb nehézséget és az, hogy az érintettek próbálják leplezni a várandósságukat – magyarázta a Borsnak Kátai Elek, az Országos Rendőr-főkapitányság egykori rendőr alezredese, akit bő húsz éve egy hasonló helyzetben például a holttest mellett talált puliszőrszál vezetett a gyilkos anyához.</p>
      <p>Végh József kriminálpszichológus szerint az elkövetők akár évekig is képesek palástolni a bűntudatot, aminek a felerősödése esetén jellemzően nem tudják magukban tartani a titkot és elmondják valakinek.</p>
    </article>
  </body>
</html>