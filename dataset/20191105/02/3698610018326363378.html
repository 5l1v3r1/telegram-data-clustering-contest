<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/vitrenko-rozpoviv-podrobici-novogo-arbitrazhu-naftogazu-z-gazpromom-328486_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T02:20:00+00:00"/>
    <meta property="og:title" content="Вітренко розповів подробиці нового арбітражу &quot;Нафтогазу&quot; з &quot;Газпромом&quot;"/>
    <meta property="og:description" content="Мова йде про сотні мільйонів доларів, які НАК вимагає від Газпрому у якості компенсації за невиконані росіянами зобов'язання."/>
  </head>
  <body>
    <article>
      <h1>Вітренко розповів подробиці нового арбітражу "Нафтогазу" з "Газпромом"</h1>
      <h2>Мова йде про сотні мільйонів доларів, які НАК вимагає від "Газпрому" у якості компенсації за невиконані росіянами зобов'язання.</h2>
      <address>
        <time datetime="2019-11-05T02:20:00+00:00">05 Nov 2019, 02:20</time>
      </address>
      <p>Оприлюднено вимоги української НАК "Нафтогаз України" у <a href="https://dt.ua/ECONOMICS/naftogaz-ukrayini-podaye-v-stokgolmskiy-arbitrazh-chergoviy-pozov-do-gazpromu-na-12-mlrd-dol-328326_.html"><b>новому арбітражі проти російського газового монополіста "Газпром"</b></a>; про них розповів у своєму <a href="https://www.facebook.com/yuriy.vitrenko">Facebook</a> виконавчий директор "Нафтогазу" Юрій Вітренко.</p>
      <p>"За нашими позовними вимогами у новому арбітражі. Перше і найголовніше, ми вимагаємо переглянути транзитний тариф. Наше право вимагати перегляд тарифу передбачено у самому контракті. Чорним по білому. Пункт 8.7 транзитного контракту. Попередній арбітраж не розглядав питання перегляду тарифу за сутністю. Він лише визнав, що запит на перегляд тарифу, який Нафтогаз відправив Газпрому влітку 2009 року не відповідав формальним вимогам, і тому він не може розглядати це питання за сутністю", – зазначив він.</p>
      <p>Вітренко також перерахував ряд інших вимог, які "Нафтогаз" висунув до росіян:</p>
      <p>"а) 213 млн доларів (плюс відсотки) компенсації за порушення Газпромом зобов'язань постачати газ за контрактом на постачання газу у період з березня 2018 року по вересень 2019 (наступні місяці можемо додати пізніше). Газпром мав зобов'язання нам поставити 4 млрд куб газу у 2018 році і 5 млрд куб газу до 2019 року. Але Газпром не виконав це зобов'язання. Відповідно ми вимагаємо компенсації за періоди, коли ми мали купувати газ дорожче на європейському ринку (тобто компенсувати різницю між контрактною ціною і фактичною ціною закупівлі).</p>
      <p>б) 202 мільйони доларів (плюс відсотки) компенсації за порушення Газпромом зобов'язань подавати газ для транзиту не менш 110 млрд куб м на рік за контрактом на транзит газу в період з 1 січня по 12 березня 2018 року (потім повинна діяти компенсація за перегляд тарифу).</p>
      <p>в) 33 мільйони доларів (плюс відсотки) компенсації за недотримання Газпромом зобов'язань відбирати газ на точках виходу з української ГТС у межах, передбачених контрактом.</p>
      <p>г) декларація про постачання газу на непідконтрольні території, які Газпром ніби продовжує проводити. Ми просимо арбітраж зокрема наказати Газпрому підписати технічні і комерційні акти (прийому-передачі), які представив Нафтогаз, без цих поставок, за весь період, коли такі акти не були підписані "Газпромом" ... Сподіваюся, з наведеного вище зрозуміло, що наші вимоги є адекватними, обґрунтованими і справедливими", – зазначив він.</p>
      <p>Як раніше повідомлялося, газовий монополіст <b><a href="https://dt.ua/UKRAINE/naftogaz-i-gazprom-obminyalisya-vzayemnimi-pozovami-323285_.html">"Газпром" ініціював проти НАК "Нафтогаз"</a></b> такий арбітраж. Вартість позовних вимог "Газпрому" становить п'ять мільярдів доларів. У свою чергу, зустрічні вимоги "Нафтогазу" про перегляд транзитних тарифів становлять 11-14 млрд доларів.</p>
      <p>Нагадаємо, що 28 лютого 2018 року <b><a href="https://dt.ua/ECONOMICS/naftogaz-vigrav-stokgolmskiy-arbitrazh-proti-gazpromu-270749_.html">Стокгольмський арбітраж задовольнив вимоги "Нафтогазу</a><a href="https://zn.ua/ECONOMICS/arbitrazh-otklonil-trebovaniya-gazproma-k-naftogazu-276759_.html">"</a> </b>про компенсації на суму $ 4,63 млрд за недопоставлені "Газпромом" обсяги газу для транзиту. За результатами двох арбітражних проваджень у Стокгольмі російський газовий монополіст повинен сплатити $ 2,56 млрд на користь "Нафтогазу".</p>
      <p>Апеляційний суд Амстердама і Окружний суд Люксембургу 8 липня <a href="https://dt.ua/ECONOMICS/gazprom-prograv-naftogazu-apelyaciyi-v-sudah-niderlandiv-ta-lyuksemburgu-318000_.html"><b>відхилили апеляції російського "Газпрому"</b> </a>у справах про примусове виконання рішення Стокгольмського арбітражу.</p>
      <p>При цьому треба додати, що судові баталії відбуваються на тлі переговорів про укладення нового контракту про транзит російського газу через Україну.</p>
      <p>Детальніше про переговори між "Газпромом" і "Нафтогазом" читайте у статті Алли Єрьоменко "<a href="https://dt.ua/energy_market/gts-slozami-ne-zaradish-328182_.html"><b>ГТС сльозами не зарадиш</b></a>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cHM6Ly93d3cuZmFjZWJvb2suY29tL3l1cml5LnZpdHJlbmtv">Юрій Вітренко / Facebook</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>