<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/mediaruh-zaklikav-pravoohoronciv-zahistiti-shemi-i-prityagnuti-portnova-do-vidpovidalnosti-328487_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T02:19:00+00:00"/>
    <meta property="og:title" content="Медіарух закликав правоохоронців захистити &quot;Схеми&quot; і притягнути Портнова до відповідальності"/>
    <meta property="og:description" content="Автори звернення вважають, що в діях Портнова є ознаки злочину."/>
  </head>
  <body>
    <article>
      <h1>Медіарух закликав правоохоронців захистити "Схеми" і притягнути Портнова до відповідальності</h1>
      <h2>Автори звернення вважають, що в діях Портнова є ознаки злочину.</h2>
      <address>
        <time datetime="2019-11-05T02:19:00+00:00">05 Nov 2019, 02:19</time>
      </address>
      <p>Медіарух "Медіа за усвідомлений вибір" виступив із відкритою заявою у зв'язку з фактами тиску <b><a href="https://dt.ua/UKRAINE/portnova-pidozryuyut-u-derzhzradi-spriyala-okupaciyi-krimu-319168_.html">Андрія Портнова</a></b>, колишнього заступника голови президентської адміністрації засудженого за держзраду Віктора Януковича, на редакцію проекту журналістських розслідувань "Схеми". Автори та підписанти вимагають від правоохоронних органів притягнути Портнова до відповідальності і забезпечити безпеку журналістів і співробітників редакції.</p>
      <p>"Ми закликаємо українську владу і правоохоронні органи притягнути до відповідальності Андрія Портнова і просимо забезпечити безпеку журналістів та співробітників, які знаходяться під тиском унаслідок здійснення професійної журналістської діяльності", - йдеться в заяві, опублікованій на сайті <a href="https://detector.media/community/article/172127/2019-11-04-zayava-mediarukhu-shchodo-pogroz-andriya-portnova-redaktsii-skhem-ta-publikatsii-osobistikh-danikh-chleniv-znimalnoi-grupi/">"Детектор Медіа"</a> у понеділок, 4 листопада.</p>
      <p>У заяві також сказано, що в діях Портнова містяться ознаки злочинів, передбачених ст. 171 (перешкоджання законній професійній діяльності журналіста) і ст. 345-1 (погроза або насильство щодо журналіста) Кримінального кодексу України.</p>
      <p>"Ми категорично засуджуємо такі дії політика Портнова, розцінюємо їх як тиск на свободу слова, і вважаємо, що вони містять ознаки кримінального злочину. Зокрема, Андрій Портнов розголосив особисту інформацію та погрожував фізичною шкодою журналістам, які проводять розслідування його зв'язків з новою владою", - підкреслили автори заяви.</p>
      <p>Раніше <b><a href="https://dt.ua/POLITICS/zhurnalisti-shem-zayavili-pro-tisk-na-redakciyu-z-boku-portnova-328148_.html">редакція "Схем" заявила про тиск Портнова</a></b>, який у своєму Telegram-каналі звернувся до журналіста Михайла Ткача та програмою, опублікувавши персональні дані водія знімальної групи.</p>
      <p>У редакції уточнили, що Портнов оприлюднив повні паспортні дані та домашню адресу, номери авто, а також дані, що свідчать про стеження за місцем проживання водія програми.</p>
      <p>Повідомлення Портнова з даними водія, що захищені законом України поширив у своєму Telegram-каналі член фракції "Слуги народу" Олександр Дубінський.</p>
      <p>У 2011-2014 роках Андрій Портнов обіймав посаду заступника голови Адміністрації президента України. З 2005 по 2010 рік був головним юристом у команді Юлії Тимошенко.</p>
      <p>Правоохоронці перевіряли Портнова на причетність до ключових кримінальних справ проти Януковича і його оточення, зокрема до розстрілів учасників Революції Гідності в 2014 році та виведення державних коштів за межі України.</p>
      <p>У березні 2018 року Служба безпеки України відкрила кримінальну справу за статтею "державна зрада", в рамках якого <b><a href="https://dt.ua/POLITICS/sbu-rozsliduye-prichetnist-portnova-do-aneksiyi-krimu-273217_.html">Портнова перевіряли на причетність до сприяння анексії Криму Росією</a></b>.</p>
      <p>Через рік Андрій Портнов виграв судові позови до СБУ і інформагентства "Укрінформ", а також до партії "Блок Петра Порошенка" за поширення інформації про те, що його підозрюють у державній зраді. Шевченківський районний суд Києва зобов'язав СБУ та "Укрінформ" спростувати цю інформацію, так як повідомлення про підозру Портнову не вручали, отже, процесуального статусу підозрюваного в нього немає. Київський апеляційний суд зобов'язав БПП зробити аналогічне спростування.</p>
      <p>Як і багато інших посадовців часів Януковича, Портнов потрапив під європейські санкції, однак у жовтні 2015 року <b><a href="https://dt.ua/POLITICS/portnov-vigrav-spravu-v-sudi-yes-schodo-sankciy-188994_.html">Суд Європейського союзу</a></b> ухвалив рішення у справі "Портнов проти Ради ЄС", яким визнав "протиправними" санкцій проти нього у зв'язку з "недостатністю підстав". </p>
      <p>Згідно з рішенням, Суд ЄС встановив, що єдиною причиною для накладення санкцій на Андрія Портнова був <a href="https://dt.ua/POLITICS/gpu-bezdarno-zmarnuvala-chas-zabuvshi-rozsliduvati-zlochini-yanukovicha-i-ko-168170_.html"><b>лист від Генеральної прокуратури України</b></a>, в якому ГПУ стверджувала про те, що нібито інформація слідства дозволяє говорити, що Портнов серед інших причетний до "розтраті значної кількості державних коштів та їх нелегального виведення за межі України".</p>
      <footer>За матеріалами: <a href="https://dt.ua/go/aHR0cDovL2RldGVjdG9yLm1lZGlhLw==">Детектор Медіа</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>