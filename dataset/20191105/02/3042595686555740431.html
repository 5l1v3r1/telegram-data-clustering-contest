<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/dode-etter-svikt-i-885-kmt/71783251"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T02:12:27+00:00"/>
    <meta property="og:title" content="Døde etter svikt i 885 km/t"/>
    <meta property="og:description" content="Politiet er ferdige med sine undersøkelser, og har frigitt en rapport om hva som gikk galt da Jessi Combs (39) omkom under et rekordforsøk."/>
  </head>
  <body>
    <article>
      <h1>Døde etter svikt i 885 km/t</h1>
      <h2>Politiet er ferdige med sine undersøkelser, og har frigitt en rapport om hva som gikk galt da Jessi Combs (39) omkom under et rekordforsøk.</h2>
      <address><time datetime="2019-11-05T02:12:27+00:00">05 Nov 2019, 02:12</time> by <a rel="author">Frode Andresen</a></address>
      <p>I august ble det kjent at TV-stjerna <a href="https://www.dagbladet.no/kjendis/jessi-39-dode-i-800-kmt/71538991">Jessi Combs (39) krasjet og døde under et rekordforsøk</a> i delstaten Oregon i USA. Mandag frigir lokalt politi resultatene fra sine undersøkelser.</p>
      <p>
        <b>39-åringen var blant annet kjent for sin deltakelse i Discovery-programmet «Mythbusters», samt at hun var programleder for «All Girls Garage».</b>
      </p>
      <p>Combs forsøkte å slå Kitty O'Neills 43 år gamle rekord ved å kjøre i over 823 km/t. Dette var noe hun hadde drømt om siden 2012, ifølge familien.</p>
      <p>Rekordforsøket fant sted på en uttørket innsjø.</p>
      <h3>Mekanisk svikt</h3>
      <p>I en én side lang rapport skriver politiet at deres undersøkelser viser at dødskrasjet sannsynligvis skyldtes en mekanisk svikt.</p>
      <p>Politiet skriver at basert på bevisene fra ulykkesstedet, så virker det som at det oppsto en mekanisk svikt knyttet til forhjulet. Sannsynligvis oppsto dette da bilen traff en gjenstand i ørkenen, skriver politiet ifølge <a href="https://www.tmz.com/2019/11/04/fastest-woman-jessi-combs-fatal-crash-cause-front-wheel-failure-death/">TMZ</a>.</p>
      <p>
        <b>Hendelsen som ledet til ulykken oppsto i en hastighet på omkring 885 km/t, ifølge politiet.</b>
      </p>
      <p>Politiet mener at Combs døde av alvorlige hodeskader før den jetdrevne bilen tok fyr.</p>
      <p>I forkant av ulykken skrev Combs følgende på <a href="https://www.instagram.com/p/B1j8g4_F2UB/">Instagram</a>:</p>
      <p>«Det kan kanskje se ut som galskap å gå i skuddlinjen. De som tør er de som oppnår store ting. Folk sier jeg er gal. Jeg sier takk».</p>
      <h3>Bekreftet dødsfallet</h3>
      <p>Det var Combs' pårørende som bekreftet at hun døde i ulykken 27. august i år.</p>
      <p>
        <b>«Jessis drøm var å bli den raskeste kvinnen på jorda, en drøm hun hadde jaget siden 2012», <a href="https://www.facebook.com/Ultra4Racing/posts/2821378011224042?__tn__=-R">skrev de i uttalelsen</a> og fortsatte:</b>
      </p>
      <p>«Combs var en av de sjeldne drømmerne med mot nok til å gjøre disse mulighetene til virkelighet, og hun forlot denne jorda mens hun kjørte raskere enn noen annen kvinne i historien.»</p>
      <p>Hennes kjæreste, Terry Madden, har siden dødsfallet delt flere av sine beste minner fra tida med Combs på sin <a href="https://www.instagram.com/p/B3UiEfInyHs/">Instagram-profil</a>. Blant annet avslører han at han hjalp henne med bekledningen morgenen da ulykken fant sted.</p>
    </article>
  </body>
</html>