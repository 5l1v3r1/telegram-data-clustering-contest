<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/prokuror-cherniveckoyi-oblasti-pishov-u-vidstavku-pislya-kritiki-prem-yer-ministra-328551_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T14:09:00+00:00"/>
    <meta property="og:title" content="Прокурор Чернівецької області пішов у відставку після критики прем'єр-міністра"/>
    <meta property="og:description" content="Раніше Гончарук заявив про те, що рекомендуватиме генеральному прокурору звільнити головного прокурора регіону."/>
  </head>
  <body>
    <article>
      <h1>Прокурор Чернівецької області пішов у відставку після критики прем'єр-міністра</h1>
      <h2>Раніше Гончарук заявив про те, що рекомендуватиме генеральному прокурору звільнити головного прокурора регіону.</h2>
      <address>
        <time datetime="2019-11-05T14:09:00+00:00">05 Nov 2019, 14:09</time>
      </address>
      <p>Головний прокурор Чернівецької області Олег Соболь подав у відставку через тиждень після поїздки прем'єр-міністра Олексія Гончарука в регіон. Про це повідомляє "Укрінформ" з посиланням на пресслужбу прокуратури.</p>
      <p>Вказується, що Соболь написав заяву за власним бажанням. Його останній робочий день був 1 листопада. Зараз обов'язки прокурора виконує перший заступник прокурора Ігор Мустеца.</p>
      <p>Під час поїздки в Чернівці Гончарук заявив про те, що рекомендуватиме генеральному прокурору Руслану Рябошапці звільнити головного прокурора регіону через низьку ефективність боротьби з контрабандою.</p>
      <p>Раніше генпрокурор Руслан Рябошапка звільнив прокурорів Вінницької, Волинської, Донецької, Житомирської, Запорізької, Івано-Франківської, Кіровоградської, Луганської, Львівської, Одеської, Полтавської, Рівненської, Сумської, Тернопільської, Харківської, Черкаської, Чернігівської та Дніпропетровської областей.</p>
      <p>Нагадаємо, що 23 вересня президент Володимир <a href="https://dt.ua/POLITICS/zelenskiy-pidpisav-zakon-pro-reformuvannya-prokuraturi-324347_.html"><b>Зеленський підписав закон про реформу органів прокуратури</b></a>. Зокрема, закон передбачає перейменування Генеральної прокуратури на Офіс генерального прокурора. Також згідно із документом, всі прокурори повинні пройти переатестацію, а їх загальну кількість скоротять з 15 тисяч до 10 тисяч чоловік.</p>
      <p>Про необхідність ефективного реформування ГПУ читайте в статті Євгена Єніна "<a href="https://dt.ua/internal/sim-krokiv-do-prokuraturi-maybutnogo-322202_.html"><b>Сім кроків до прокуратури майбутнього</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>