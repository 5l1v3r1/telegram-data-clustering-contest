<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/detingut-policia-via-laietana-18-O-denuncia-maltractaments_0_2338566260.html"/>
    <meta property="og:site_name" content="Ara.cat"/>
    <meta property="article:published_time" content="2019-11-05T14:29:15+00:00"/>
    <meta property="og:title" content="Un dels menors detinguts el 18-O a la Via Laietana es querella contra la policia per maltractaments"/>
    <meta property="og:description" content="El jove denuncia vexacions i cops durant el seu arrest i a la Prefectura de Policia"/>
  </head>
  <body>
    <article>
      <h1>Un dels menors detinguts el 18-O a la Via Laietana es querella contra la policia per maltractaments</h1>
      <h2>El jove denuncia vexacions i cops durant el seu arrest i a la Prefectura de Policia</h2>
      <address>
        <time datetime="2019-11-05T14:29:15+00:00">05 Nov 2019, 14:29</time>
      </address>
      <p>Un dels joves detinguts durant les mobilitzacions de la vaga general del 18 d'octubre ha presentat una querella contra vuit agents de la Policia Nacional per maltractaments i vexacions en el moment del seu arrest i durant la seva estada a la Prefectura Superior de Policia de Barcelona, on el van portar arrestat. Es tracta d'un menor de 16 anys que els agents van arrestar a la capçalera de la manifestació a la Via Laietana. El moment del seu arrest –amb ell vestit amb una dessuadora de color taronja i amb diversos agents a sobre– va ser enregistrat per diversos mitjans de comunicació i va ser una de les imatges de la jornada.</p>
      <p>El menor està acusat d'atemptat i desordres, però la seva advocada, Norma Pedemonte, considera que les imatges desmenteixen aquestes acusacions. Des d'Alerta Solidària, el col·lectiu que n'ha assumit la defensa, consideren que el cas del Guillem exemplifica les vulneracions de drets que "de manera sistemàtica i premeditada" van exercir els agents durant aquella jornada, en paraules del portaveu de l'entitat, Xavier Pellicer.</p>
      <figure>
        <a href="https://www.ara.cat/2019/11/05/societat/detinguts-Via-Laietana-querella-maltractaments_2338576307_67150269_550x366.jpg">
          <img src="https://www.ara.cat/2019/11/05/societat/detinguts-Via-Laietana-querella-maltractaments_2338576307_67150269_550x366.jpg"/>
        </a>
        <figcaption>Un dels menors detinguts el 18-O a la Via Laietana es querella contra la policia per maltractaments / ACN</figcaption>
      </figure>
      <p>Pellicer ha advertit que aniran "fins a les últimes conseqüències jurídiques" per denunciar aquestes vulneracions i ha insistit en demanar que s'assumeixin "responsabilitats polítiques" pel dispositiu policial des de la Generalitat i per part de l'Estat.</p>
    </article>
  </body>
</html>