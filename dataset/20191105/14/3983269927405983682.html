<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/el-barca-perd-amb-lslavia-i-fa-un-pas-enrere-a-la-youth-leauge-2-3/noticia/2961088/"/>
    <meta property="og:site_name" content="CCMA"/>
    <meta property="article:published_time" content="2019-11-05T14:13:02+00:00"/>
    <meta property="og:title" content="El Barça perd amb l'Slavia i fa un pas enrere a la Youth League (2-3)"/>
    <meta property="og:description" content="Amb aquesta derrota, els blaugrana són cuers de grup i veuen perillar la classificació"/>
  </head>
  <body>
    <article>
      <h1>El Barça perd amb l'Slavia i fa un pas enrere a la Youth League (2-3)</h1>
      <h2>Amb aquesta derrota, els blaugrana són cuers de grup i veuen perillar la classificació</h2>
      <address><time datetime="2019-11-05T14:13:02+00:00">05 Nov 2019, 14:13</time> by <a rel="author">Francesc Latorre</a></address>
      <p>El <b>Juvenil A del Barça</b> s'ha complicat molt el seu <b>futur a la Youth League</b>, en perdre de manera sorprenent a casa contra l'Slavia de Praga (2-3). Fa només dues setmanes,<b> els blaugrana havien golejat els txecs a domicili</b>, amb un contundent 0-4.</p>
      <p>L'equip que entrena Franc Artiga és qui més joc ha proposat de bon començament i, ja al minut 9, Konrad de la Fuente ha disposat d'una ocasió per marcar, però el seu xut l'ha aturat Jakub Markovic. El mateix <b>Konrad</b>, molt incisiu en els compassos inicials de partit, ha fet el primer dels blaugrana en una jugada personal <b>que ha culminat amb una vaselina de gran qualitat</b>. Semblava que l'equip català marxaria amb aquest avantatge al marcador però un penal comès per Sergi Rosanas al minut 40 ha suposat el gol de l'empat per als visitants<b>. La pena màxima l'ha transformat Cerv en superar Arnau Tenas</b>.</p>
      <p>La primera part ha acabat malament i la segona ha començat pitjor, des del punt de vista local. <b>Kosek ha fet l'1-2 en el minut 56 i ha portat els nervis a l'equip d'Artiga</b> i als gairebé 800 aficionats que han vist el partit en directe a l'estadi Johan Cruyff. I, només 3 minuts més tard, <b>l'àrbitre ha expulsat el migcampista Álvaro Sanz en veure la segona targeta groga</b>. Artiga ha fet un doble canvi i ha donat entrada a Barry i Àlex Rico en el lloc de Balde i Antonio Jesús (min 72). Tot i jugar en inferioritat númerica, el Barça ha aconseguit tancar per moments l'Slavia i, en el minut 78, Mortimer ha disposat d'una bona ocasió per empatar, però la seva rematada s'ha estavellat al travesser. <b>El mateix Mortimer ha trobat el premi del gol una estona més tard. Al minut 85, ha rematat al fons de la porteria una bona assistència de Barry. Però el somni de la remuntada s'ha esvaït de seguida. Toula ha rematat tot sol una servei de falta lateral de Zinhasovic i ha tornat a batre Tenas</b>.</p>
      <p>Aquest resultat, combinat amb la<b> victòria del Borussia Dortmund contra l'Inter de Milà (2-1)</b>, fa que <b>els italians siguin líders del grup amb 9 punts</b>. El Borussia i l'Slavia en tenen 6 i el Barça tanca la classificació amb només 3 punts. Ara queden dues jornades per disputar. A finals de novembre, el Borussia visitarà la Ciutat Esportiva Joan Gamper.</p>
    </article>
  </body>
</html>