<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/olomoucky-utulek-pro-kocky-stale-nema-nove-prostory-20191105.html"/>
    <meta property="og:site_name" content="Deník.cz"/>
    <meta property="article:published_time" content="2019-11-05T14:17:00+00:00"/>
    <meta property="og:title" content="Olomoucký útulek pro kočky stále nemá nové prostory"/>
    <meta property="og:description" content="Kočičí útulek v olomoucké ulici Dolní Novosadská stále neví, kam se poděje poté, co majitel stávajících prostor ukáže na dveře."/>
  </head>
  <body>
    <article>
      <h1>Olomoucký útulek pro kočky stále nemá nové prostory</h1>
      <address><time datetime="2019-11-05T14:17:00+00:00">05 Nov 2019, 14:17</time> by <a rel="author">Daniela Tauberová</a></address>
      <p>Nájemní smlouva provozovateli útulku skončila před dvěma měsíci a spolku Pomocné ruce Olomouce se zatím nepodařilo najít náhradu. Spolek sice dostal několik nabídek, jsou však nad finanční možnosti dobrovolníku.</p>
      <p>„Nové prostory pro útulek stále nemáme a stále je v Olomouci usilovně hledáme,“ sdělila ve čtvrtek předsedkyně spolku Pomocné ruce Olomouc Kateřina Sklenářová.</p>
      <p>Původně dostali k dobru měsíc, ale pronajímatel vyšel spolku vstříc.</p>
      <p>„Prozatím zůstáváme na Dolní Novosadské, ovšem bez jakékoliv záruky,“ uvedla Sklenářová.</p>
      <figure>
        <img src="https://g.denik.cz/59/4f/cechy-pod-kosirem-utulek-ponikev-01_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/zbedovane-psy-z-domu-hruzy-zachranili-lide-si-vetsinu-smecky-rozebrali-20191016.html">Zbědované psy z domu hrůzy zachránili. Lidé si většinu smečky rozebrali Přečíst článek ›</a>
      </aside>
      <h3>Bez vody, nebo vysoký nájem</h3>
      <p>Nové kočky útulek nepřijímá a pro zbývající tři desítky opuštěných zvířat se snaží najít nový domov. Spolek se stará o opuštěné a týrané kočky nejen v Olomouci, ale je útočištěm nechtěných zvířat z celého Olomouckého kraje.</p>
      <p>Od roku 2012, kdy začal v Olomouci působit, prošlo útulkem bezmála 2000 koček. Stará se také o postižená zvířata, která by jinak nepřežila. Zajišťuje kastraci bezprizorních koček, aby nedocházelo k jejich přemnožení. Pravidelně monitoruje jejich zdravotní stav.</p>
      <p>SOS, které spolek dobrovolníků vyslal do všech stran, nezůstalo zcela bez odezvy.</p>
      <p>„Máme nabídku prostor bez topení a přívodu vody, což je nemyslitelné. I s kočičkami by nás vzali i v dalším objektu, kde by byl ovšem nájem více než dvakrát vyšší než máme ve stávajícím útulku. To si nemůžeme dovolit,“ popisovala Sklenářová.</p>
      <figure>
        <img src="https://g.denik.cz/43/87/olomouc-kocky-utulek-01-56456456_denik-150-3x2.jpg"/>
      </figure>
      <aside>
        <a href="https://olomoucky.denik.cz/zpravy_region/kocici-utulek-v-olomouci-se-musi-vystehovat-nema-kam-20190911.html">Kočičí útulek v Olomouci se musí vystěhovat. Nemá kam Přečíst článek ›</a>
      </aside>
    </article>
  </body>
</html>