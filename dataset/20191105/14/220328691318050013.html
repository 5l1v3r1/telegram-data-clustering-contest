<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-zdraveopazvane/pravyat-speshen-remont-na-aleksandrovska-bolnitsa-405944.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:40:35+00:00"/>
    <meta property="og:title" content="Правят спешен ремонт на Александровска болница"/>
    <meta property="og:description" content="По-рано през деня медици от болницата съобщиха, че са в готовност за стачни действия"/>
  </head>
  <body>
    <article>
      <h1>Правят спешен ремонт на Александровска болница</h1>
      <address><time datetime="2019-11-05T14:40:35+00:00">05 Nov 2019, 14:40</time> by <a rel="author">Редактори, сн. БГНЕС</a></address>
      <p>До 300 000 лева за пребазирането на Клиниката по алергология на УМБАЛ „Александровска“, и до 500 000 лева за ремонт на Клиниката по Хематология дава държавата за подобряване на битовите условия в лечебното заведение. Това съобщи на брифинг в Министерството на здравеопазването заместник-министър Жени Начева.</p>
      <p>„Тези средства ще бъдат дадени тази година на болницата, за тях са водени дълги разговори. Документацията по отпускането им е подготвена, така че да стартират необходимите обществени поръчки в лечебното заведение“, заяви Жени Начева и добави, че не е проблем осигуряването на паричния трансфер, а подготовката на обществените поръчки. Тя поясни, че болницата максимално бързо е предприела необходимите действия, като сега престои обявяването на обществените поръчки. В началото ще бъде извършен ремонт на Клиниката по алергология, където таванът се срути.</p>
      <p>Начева благодари на медиците, които са прехвърлили пациентите от Клиниката по алергология на друго място.</p>
      <p>Попитана как си обяснява готвения протест, Начева заяви, че всеки има право до избере как да изрази своята позиция. „Това, което мога да кажа, е че работим добре с екипа на болницата и с лекарите в лечебното заведение така, че постепенно техните инвестиционни разходи и спешни ремонти да се случат“.</p>
      <p>Припомняме, че по-рано през деня медици от УМБАЛ "Александровска" съобщиха, че са в готовност за стачни действия, ако държавата не извърши ремонт на клиники в болницата.</p>
    </article>
  </body>
</html>