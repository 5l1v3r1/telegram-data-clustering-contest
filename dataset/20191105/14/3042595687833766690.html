<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tilbyr-militaerhjelp-etter-familiemassakre/71786249"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T14:26:48+00:00"/>
    <meta property="og:title" content="Tilbyr militærhjelp etter familiemassakre"/>
    <meta property="og:description" content="- Kvinner og barn ble massakrert, sier medlem av mormonersamfunnet i Mexico."/>
  </head>
  <body>
    <article>
      <h1>Tilbyr militærhjelp etter familiemassakre</h1>
      <h2>- Kvinner og barn ble massakrert, sier medlem av mormonersamfunnet i Mexico.</h2>
      <address><time datetime="2019-11-05T14:26:48+00:00">05 Nov 2019, 14:26</time> by <a rel="author">Lars Martin Gimse</a></address>
      <p>Donald Trump tilbyr militærhjelp til Mexico etter at seks barn og tre kvinner er funnet skutt og drept i et amerikansk mormonersamfunn nord i Mexico, skriver <a href="https://www.washingtonpost.com/world/at-least-seven-members-of-mormon-family-brutally-killed-in-northern-mexico/2019/11/05/d303e448-ffbb-11e9-9518-1e76abc088b6_story.html">Washington Post.</a></p>
      <p>«En vidunderlig familie og venner fra Utah ble fanget mellom to ondsinnede narkokarteller, som skjøt på hverandre, med det resultatet at mange flotte amerikanere ble drept, inkludert barn, og noen er savnet», skriver Trump på Twitter.</p>
      <p>
        <b>«Dersom Mexico trenger hjelp med å bli kvitt disse monstrene, så står USA klar, villige og i stand til å engasjere seg og gjøre jobben raskt og effektivt. Den flotte nye presidenten i Mexico har gjort dette til en viktig sak, men kartellene har blitt så store og mektige at du noen ganger trenger en hær for å beseire en hær».</b>
      </p>
      <p>Mexicos president Andrés Manuel López Obrador takker Trump for tilbudet, men sier Mexico vil handle med «uavhengighet og suverenitet» når de skal stille gjerningspersonene til ansvar.</p>
      <p>Aktivisten Julian LeBaron sier til radiostasjonen Formula at hans kusine var på vei i en kolonne med fire biler da hun og de fire barna hennes ble skutt og drept mens de satt i bilen sin i Rancho de la Mora.</p>
      <h3>Spedbarn drept</h3>
      <p>Bilen ble satt i brann, ifølge LeBaron, som sier at to andre kjøretøy med fire drepte kvinner og barn ble funnet flere timer seinere.</p>
      <p>Alex LeBaron, som sier han mistet familiemedlemmer i angrepet, forteller til <a href="https://edition.cnn.com/2019/11/05/americas/mormons-attacked-us-mexico-border/index.html">CNN</a> at angriperne gikk etter tre biler.</p>
      <p>
        <b>- Kvinner og barn (mellom 14 år og 10 måneder) ble massakrert, brent levende. Mødre skrek om at noen måtte få brannen til å stoppe, sier Le Baron.</b>
      </p>
      <p>Han har delt en video på Twitter, som viser en utbrent bil der flere av ofrene satt.</p>
      <p>«Sånn lever vi under regjeringen til Lopez Obrador. Meksikanske mormonere, uskyldige kvinner og barn ble tatt i bakhold i Chihuahua-fjellkjeden, skutt og brent levende av kartellene som hersker i Mexico», skriver LeBaron på Twitter.</p>
      <p>Mexicos sikkerhetsminister Alfonso Durazo bekreftet tirsdag at ofrene var tre kvinner og seks barn.</p>
      <p>Guvernør i Sonora, Claudia Pavlovich Arellano sier at delstaten samarbeider med de lokale myndighetene om etterforskningen.</p>
      <p>
        <b>«Som mor føler jeg sinne, forakt og en dyp smerte over den feige hendelsen i fjellene mellom Sonora og Chihuahua. Jeg vet ikke hva slags monstre som våger å skade kvinner og barn», skriver Arellano på Twitter.</b>
      </p>
      <p>Området er beryktet for voldskriminalitet utført av narkokartell og andre kriminelle.</p>
      <h3>Utsatt for drap og utpressing</h3>
      <p>Mormonersamfunnet i Nord-Mexico ble grunnlag for flere tiår siden og er en avlegger av den mormonske Jesu Kristi kirke av siste dagers hellige, og mange medlemmer har dobbelt statsborgerskap</p>
      <p>
        <b>Mormonene som er tilhold i Mexico er etterkommere av Mormonene som flyttet til Mexico i 1924, som følge av en uenighet om polygami.</b>
      </p>
      <p>I flere tiår levde de fredelig gårdsliv, men deres relative rikdom gjorde dem etter hvert mål for utpressing og kidnapping da grupper med organiserte kriminelle begynte å gjøre seg gjeldende i Nord-Mexico.</p>
      <p>I 2009 ble et prominent medlem av mormonersamfunnet drept, 31 år gamle Benjamin LeBaron. Han hadde gått sterkt ut mot narkotikasmuglere, og drapsmennene etterlot seg en beskjed der det sto at de tok h evn for LeBarons aktivisme.</p>
    </article>
  </body>
</html>