<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/koliko-bo-medalj"/>
    <meta property="og:site_name" content="Primorske novice"/>
    <meta property="article:published_time" content="2019-11-05T14:23:08+00:00"/>
    <meta property="og:title" content="Koliko bo medalj?"/>
    <meta property="og:description" content="Turški Mersin je te dni prestolnica svetovnega balinanja. Potem ko so nastope na svetovnem pokalu sklenile balinarke, se bodo od danes do sobote za svetovne naslove potegovali balinarji, med katerimi visoko ciljajo tudi Slovenci."/>
  </head>
  <body>
    <article>
      <h1>Koliko bo medalj?</h1>
      <address><time datetime="2019-11-05T14:23:08+00:00">05 Nov 2019, 14:23</time> by <a rel="author">Simon Maljevac</a></address>
      <p>
        <b>Turški Mersin je te dni prestolnica svetovnega balinanja. Potem ko so nastope na svetovnem pokalu sklenile balinarke, se bodo od danes do sobote za svetovne naslove potegovali balinarji, med katerimi visoko ciljajo tudi Slovenci.</b>
      </p>
      <figure>
        <img src="https://static.primorske.si/foto/highres/gnweb/718500_254-petric_anze.jpg"/>
        <figcaption>Anže Petrič, svetovni prvak v brzincu iz Maroka, bo v Turčiji kolajno lovil v štafetnem zbijanju. </figcaption>
      </figure>
      <p><b>MERSIN</b> &gt; Novembrsko moško svetovno prvenstvo ponuja slovenskemu balinanju lepo priložnost, da obogati svojo zbirko odličij z največjih tekmovanj, ki je že pred časom presegla številko 200. Po zaslugi odličnih nastopov na lanskem evropskem prvenstvu se Slovenci v Turčiji podajajo v lov za odličja v vseh šestih disciplinah. V konkurenci tekmecev iz 23 držav iz Evrope, Azije, Oceanije, Južne Amerike in Afrike naloga nikakor ne bo lahka, čeprav so zaradi trenj znotraj svoje nacionalne zveze nastop odpovedali Francozi.</p>
      <p>Slovenci so blesteli na zadnjem svetovnem prvenstvu leta 2017 v Maroku, ko so kot najuspešnejša reprezentanca osvojili tri zlate medalje ter še srebrno in dve bronasti. <b>Davor Janžič</b> bo v Mersinu branil naslov svetovnega prvaka v natančnem zbijanju ter z<b> Juretom Kozjekom</b> tudi v igri dvojic. Slednji je po treh zaporednih svetovnih naslovih v igri posameznikov v Casablanci osvojil bron, srebra pa se je v igri v krog veselil <b>Dejan Tonejc</b>. Ob odsotnosti poškodovanega <b>Aleša Borčnika</b> je na severu Afrike v hitrostnem zbijanju zablestel <b>Anže Petrič</b> in oblekel mavrično majico svetovnega prvaka, medtem ko je štafeta Anže Petrič-<b>Gregor Oprešnik</b> osvojila bron.</p>
      <blockquote><b>Slovenska reprezentanca v Mersinu</b><br/>Anton Kosar (selektor), Davor Janžič (dvojica in natančno zbijanje), Jure Kozjek (dvojica in posamezno), Aleš Borčnik (hitrostno in štafetno zbijanje), Anže Petrič (štafetno zbijanje), Dejan Tonejc (igra v krog), Rok Mihič (maser).</blockquote>
      <p>Novinec v vlogi članskega selektorja <b>Anton Kosar</b> je prepričan, da lahko njegovi varovanci napadejo najvišja mesta v vseh disciplinah: “Zasedbe v primerjavi z večino zadnjih velikih tekmovanj nisem spreminjal. Verjamem, da si vsi želijo najžlahtnejših odličij. Fantje so na treningih potrdili dobro pripravljenost in lahko smo optimistični.” Tudi tokrat bo edini Primorec v izbrani vrsti Anže Petrič, ki je še pravočasno okreval po operativnem posegu, a vendarle ne bo branil mavrične majice v brzincu. V tej disciplini bo slovenske barve branil Borčnik. Balinar iz Gradišča pri Vipavi bo tako vse moči usmeril v čim boljši nastop v štafetnem zbijanju, v katerem sta svetovni vrh z Borčnikom zasedla leta 2011: “Imel sem dovolj časa za treninge, a kondicijsko še nisem na najvišji ravni. Zaradi tega sem se nastopu v hitrostnem zbijanju vnaprej odpovedal, v štafeti pa je vendarle malce laže. Pred dvema letoma sem izkoristil priložnost, ki se mi je ponudila ob Borčnikovi odsotnosti. Upam, da bo Aleš nadaljeval po tej poti. Že vrsto let nastopava v štafetnem zbijanju v reprezentanci in uigranost ne bi smela biti težava. Skušala bova poseči čim više. Konkurenca je vse močnejša in vse več držav se lahko vmeša v boj za medalje.”</p>
      <p>Predsednik Balinarske zveze Slovenije <b>Primož Marinko</b> je pojasnil, da varnostne razmere v mestu ob Sredozemskem morju zaradi napetih razmer v Siriji niso vprašljive. Tekmovalni spored bo v Mersinu pričenja danes dopoldne, finala v vseh šestih disciplinah pa bodo v soboto.</p>
      <figure>
        <img src="https://static.primorske.si/foto/highres/sport/718500_253petric_anze_maroko.jpg"/>
        <figcaption>Anže Petrič, svetovni prvak v brzincu iz Maroka, bo v Turčiji kolajno lovil v štafetnem zbijanju.</figcaption>
      </figure>
    </article>
  </body>
</html>