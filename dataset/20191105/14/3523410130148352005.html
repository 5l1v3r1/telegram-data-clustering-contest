<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638361/%D8%A8%D8%A7%D8%B2%D8%A7%D8%B1-%D8%B7%D9%84%D8%A7%DB%8C-%D8%B3%DB%8C%D8%A7%D9%87-%D8%AA%D8%B4%D9%86%D9%87-%D8%AA%D8%B4%D8%AF%DB%8C%D8%AF-%DA%A9%D8%A7%D9%87%D8%B4-%D8%AA%D9%88%D9%84%DB%8C%D8%AF-%D9%86%D9%81%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-05T14:55:00+00:00"/>
    <meta property="og:title" content="بازار طلای سیاه تشنه تشدید کاهش تولید نفت"/>
    <meta property="og:description" content="بررسی ها نشان می دهد که بازار نفت با مازاد عرضه رو به رو است و گزینه تشدید کاهش تولید نفت در نشست آتی اوپک با جدیت بررسی می شود."/>
  </head>
  <body>
    <article>
      <h1>
        <a href="https://www.bultannews.com/fa/news/638361/%D8%A8%D8%A7%D8%B2%D8%A7%D8%B1-%D8%B7%D9%84%D8%A7%DB%8C-%D8%B3%DB%8C%D8%A7%D9%87-%D8%AA%D8%B4%D9%86%D9%87-%D8%AA%D8%B4%D8%AF%DB%8C%D8%AF-%DA%A9%D8%A7%D9%87%D8%B4-%D8%AA%D9%88%D9%84%DB%8C%D8%AF-%D9%86%D9%81%D8%AA">بازار طلای سیاه تشنه تشدید کاهش تولید نفت</a>
      </h1>
      <h2>بررسی ها نشان می دهد که بازار نفت با مازاد عرضه رو به رو است و گزینه تشدید کاهش تولید نفت در نشست آتی اوپک با جدیت بررسی می شود.</h2>
      <address><time datetime="2019-11-05T14:55:00+00:00">05 Nov 2019, 14:55</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ۱۴ سپتامبر۲۰۱۹میلادی ( ۱۳ شهریور ماه سال جاری) بود که تیر <b>یمنی ها </b>به هدف نشست و با <b>حمله پهبادی</b> به قلب عربستان، تاسیسات نفتی شرکت آرامکو دربِقِیْق و خُرِیْص را زمین گیر کردند. این حمله عظیم باعث ایجاد آتش‌سوزی‌های وسیعی در دو مجموعه پالایشگاهی متعلق به شرکت آرامکو شد که طبق اعلام وزارت کشور عربستان در نتیجه آتش سوزی این دو مجموعه تعطیل شدند. ارمغان این تعطیلی برای آرامکو که در آستانه عرضه بخشی از سهام خود در بورس نیویورک قرارداشت، کاهش تولید ۵ میلیون بشکه ای نفت بود. به عبارتی دیگر انصارالله یمن با هدف قرار دادن این دو پالایشگاه نیمی از تولیدات سعودی ها را دود کردند. به گفته کارشناسان این حجم کاهش تولید، ۵ درصد تولید نفت جهان را به خود اختصاص می دهد. پس از انتشار این خبر، نرخ طلای سیاه با افزایشی قابل توجه اما نا پایدار رو به رو شد.</p>
      <p>تلاش برای احیای سهم نفت دود شده/دستبرد به ذخایر استراتژیک</p>
      <p>سعودی ها که دست به دامان ذخایر استراتژیک خود شدند تلاش داشتند تا اوضاع خود را عادی نشان دهند، در همین راستا طی اقدامی دو روز پیش (یکشنبه هفته جاری) عربستان سعودی عرضه اولیه سهام بزرگترین شرکت جهان، آرامکو را آغاز کرد. طبق گفته‌های منابع آگاه، آرامکو ۱ تا ۲ درصد از سهام خود را در بورس داخلی عربستان ارائه می کند که این درآمدی ۲۰ تا ۴۰ میلیارد دلاری برای دولت به همراه دارد.</p>
      <p>هر چند محمد بن سلمان، ولیعهد عربستان، در اوایل سال ۲۰۱۶ میلادی اعلام کرده بود که ارزش آرامکو ۲ تریلیون دلار است، اما بانک‌داران و منابعی از داخل آرامکو می‌گویند که ارزش این شرکت به ۱.۵ تریلیون دلار نزدیک‌تر است. ارائه اولیه ۱ درصد از سهام آرامکو حدود ۱۵ میلیارد دلار درآمد برای دولت سعودی ایجاد می کند که این یازدهمین عرضه اولیه گران‌قیمت تاریخ است.</p>
      <p>کاهش تولید نفت، گزینه اصلی روی میز اوپک</p>
      <p>دقیقا یک ماه دیگر در ۵ دسامبر سال جاری میلادی و در شرایطی که به عقیده کارشناسان بین المللی نفت، بازار همچنان با مازاد عرضه روبه رو است، اوپکی ها دور هم جمع می شوند تا با هدف سود حداکثری این نهاد، تصمیماتی را برای روند تولید و عرضه نفت خود بگیرند، البته پیش بینی می شود غیر اوپکی ها و در راس آنها روسیه با تصمیمات اوپک همراه شوند چرا که به عنوان بزرگترین تولیدکننده نفت جهان از این تصمیم منتفع یا متضرر می شود.</p>
      <p>بیژن زنگنه، وزیر نفت روز گذشته در پاسخ به خبرنگار مهر مبنی بر اینکه پیش بینی می کنید نتیجه نشست ۵ دسامبر۲۰۱۹ میلادی اوپک چه خواهد بود گفت: پیش بینی می‌شود تا رقم کاهش تولید نفت بیشتر شود؛ به این معنا که کاهش بیشتری را درتولید از سمت اوپک در بازار شاهد باشیم.</p>
      <p>این گفته زنگنه نشان دهنده دو نکته مهم است؛ نخست اینکه همچنان بازار نفت با مازاد عرضه رو به است و دیگر اینکه اکثر تولیدکنندگان خواهان کاهش این حجم مازاد و در نتیجه افزایش تقاضا و تا حدی رشد قیمت هستندو البته این مقام مسوول در بخش دیگری از گفته های روز گذشته خود به نوسانات قیمت نفت در بازار اشاره کرد و توضیح داد که نرخ طلای سیاه با وجود تلاشی که در برخی موارد برای رشد انجام می دهد، اما در حدود ۶۰ دلار برای هر بشکه باقی می ماند.</p>
      <p>نفت به قدر کافی است/ لزوم بازچینی پازل بازار</p>
      <p>فریدون برکشلی، رییس دفترمطالعات انرژی وین درگفتگو با خبرنگار مهر در رابطه با پیش بینی تحولات آینده بازار نفت، گفت: اوپک و در واقع اوپک پلاس در اجلاس عادی تابستانی سال جاری خود در وین ضمن تمدید توافق نوامبر ۲۰۱۸ میلادی مبنی بر ادامه کاهش سقف تولید در سطح ۱.۲ میلیون بشکه در روز، هدف از تصمیم جمعی را پایین آوردن میزان ذخیره سازی ها توسط مصرف کنندگان در حد متوسط ۳ سال گذشته منتهی به پایان ۲۰۱۹ میلادی قرار دادند.</p>
      <p>وی ادامه داد: این تصمیم در حالی گرفته شد که بر پایه گزارش دبیرخانه اوپک، ذخیره سازی ها نشان از کاهش چشمگیری ندارد. در عین حال ذخیره سازی توسط تولید کنندگان هم ارقام بالایی را نشان می دهد. به طور نمونه عربستان سعودی در طی هفته های گذشته روزانه تا ۱.۵ میلیون بشکه از ذخایر خود را وارد بازار کرده است. این برداشت ها به دلیل مشکلات فنی آرامکو انجام شد ولی این پیام را به بازار رساند که به قدر کافی نفت در بازار موجود است.</p>
      <p>به گفته این کارشناس بین المللی نفت با توجه به آنچه بیان شد، کاهش جمعی اوپک پلاس در سطح ۱.۲ میلیون بشکه درروزجوابگو نیست و برای ثبات قیمت کاهش عمیق تری ضروری است.</p>
      <p>با صدای بلند قیمت تعیین کنید/چه کشوری کاهش تولید می دهد؟</p>
      <p>برکشلی با تاکید بر اینکه این مهم است که بازار پیام محکمی از تولید کنندگان نفت دریافت کند، تصریح کرد: در چند سال اخیر، سطح قیمت به بازار رها شده و اوپک فقط سقف تولید تعیین می کند. اکنون اوپک پلاس لازم است تا از حدس و گمان خارج شود وبا صدای بلند قیمت مطلوب را هم بیان کند.</p>
      <p>رییس دفترمطالعات انرژی وین اظهار داشت: اوپکی و غیراوپکی ها دوران آزمون و خطا را باید پشت سر بگذارند. به این ترتیب می توان گفت اوپک پلاس تحت شرایط کنونی به سختی مرز ۶۵ دلار در هر بشکه را رد می کند.</p>
      <p>به گزارش خبرنگار مهر، در چنین شرایطی که هم بازار با مازاد عرضه نفت رو به رو است و هم بزرگترین تولیدکننده نفت اوپک با چالش جدی روبه شده و ازسویی دیگر به نظر می رسد اوپکی ها و غیر اوپکی ها خواهان بیشتر شدن میزان کاهش تولید نفت هستند، باید دید چنین تصمیمی چه تاثیری بر تولید نفت عربستان می گذارد.</p>
    </article>
  </body>
</html>