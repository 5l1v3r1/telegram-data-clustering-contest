<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=947101"/>
    <meta property="og:site_name" content="Andhrajyothy"/>
    <meta property="article:published_time" content="2019-11-05T14:56:57+00:00"/>
    <meta property="og:title" content="యాప్‌లతో ఇన్‌కమ్ !"/>
    <meta property="og:description" content="ADVT"/>
  </head>
  <body>
    <article>
      <h1>యాప్‌లతో ఇన్‌కమ్ !</h1>
      <address>
        <time datetime="2019-11-05T14:56:57+00:00">05 Nov 2019, 14:56</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>స్మార్ట్‌ఫోన్‌ నుంచే ఆదాయాన్ని సమకూర్చుకునే మార్గం</b>
        </li>
        <li>
          <b>అందుబాటులో ఐదు యాప్‌లు</b>
        </li>
        <li>
          <b>అవగాహన, శ్రమపడే తత్వం మీదైతే చాలు</b>
        </li>
        <li>
          <b>కూర్చున్న చోటు నుంచే డబ్బు సంపాదించే మార్గం</b>
        </li>
        <li>
          <b>యాప్‌ చరిత్ర చూసి ముందడుగు వేయడం తప్పనిసరి</b>
        </li>
      </ul>
      <p>
        <b>ఆదాయం కావాలంటే ఉద్యోగం లేదా వ్యాపారం చేయాలి. ఇది ఒకప్పటి మాట. కాస్త అవగాహన ఉండి ఆండ్రాయిడ్‌ ఫోన్‌ ఉంటే కూర్చున్న చోటు నుంచే నాలుగు డబ్బులు సంపాదించుకునే అవకాశాలు ఇప్పుడు కోకొల్లలుగా ఉన్నాయి. కాకపోతే ఎంచుకునే మార్గం, యాప్‌ విశ్వసనీయత, చెల్లింపుల చరిత్ర ఓసారి పరిశీలించిన తర్వాత సేవలు అందించడం మంచిది.</b>
      </p>
      <p> </p>
      <p>అరచేతిలో ప్రపంచం...స్మార్ట్‌ఫోన్‌ చేతిలో ఉన్నవారు చెప్పేమాట ఇది. ఇది వాస్తవమే అయినా అరచేతిలో ఆదాయాన్ని సృష్టించుకునే సదుపాయం కూడా స్మార్ట్‌ఫోన్‌ కల్పిస్తోంది. ఇప్పటి వరకు వెబ్‌సైట్‌లలో ఆదాయ మార్గాల అన్వేషణ జరిగేది. చాలామంది ఆన్‌లైన్‌ ట్యూషన్లు చెప్పడం, బ్లాగులు తయారు చేయడం వంటి విధానాలతో ఆదాయాన్ని సృష్టించుకునే వారు. ఇటీవల కాలంలో యాప్‌లు డౌన్‌లోడ్‌ చేసుకోవడం ద్వారా ఆదాయాన్ని మెరుగు పరుచుకునే సౌకర్యం అందుబాటులోకి వచ్చింది. టెక్నాలజీపై కాస్త అవగాహన ఉంటే చాలు ఆదాయాన్ని పెంపొందించుకోవచ్చు.</p>
      <p>  నెట్‌ సౌకర్యంతో స్మార్ట్‌ఫోన్‌ చేతిలో ఉంటే కాలు కదపకుండా ఆదాయ అన్వేషణ చేయొచ్చు. డబ్బు సంపాదనకు అవకాశం కల్పించే అయిదు రకాల యాప్‌లు ఇప్పుడు అందుబాటులోకి వచ్చాయి. ప్రకటనలు తయారు చేయడం, వివిధ రకాల సర్వేలలో పాల్గొనడం, క్విజ్‌లకు జవాబులు పంపడం, వివిధ స్టోర్లలో షాపింగ్‌ చేయడం ద్వారా ఆదాయాన్ని అందిపుచ్చుకోవచ్చు. డబ్బులు సంపాదించుకునే అయిదు రకాల యాప్‌లు ప్రస్తుతం వినియోగదారులకు అందుబాటులోకి వచ్చాయి. గూగుల్‌ ప్లే స్టోర్‌లోకి వెళ్లి వీటిని డౌన్‌లోడ్‌ చేసుకుని పని ప్రారంభించవచ్చు. అటువంటి యాప్‌ల గురించి తెలుసుకుందాం. </p>
      <p>
        <b>ప్లేట్యూన్స్‌</b>
      </p>
      <p>ఇది పాటలకు సంబంధించిన యాప్‌. ఇది ఆండ్రాయిడ్‌ ఫోన్‌లో మాత్రమే అందుబాటులో ఉంటుంది. పాత రింగు టోన్సును వదిలిపెట్టి కొత్త కొత్త సిన్మాలలో రింగుటోన్సును ఫోనులో పెట్టుకునే వీలుంటుంది. ఈ విధంగా రింగుటోన్‌ మార్చుకున్న ప్రతిసారి, ఈ యాప్‌ డౌనులోడు చేసుకున్న వారికి కొంత ఆదాయం జమ అవుతుంది. ఈ ఆదాయాన్ని గిప్టు కార్డులు, క్యాష్‌ రూపంలో తీసుకునే అవకాశం ఉంటుంది. కొత్తగా పెట్టుకున్న రింగుటోన్‌ను కొన్ని రోజులు తప్పనిసరిగా మన ఫోన్‌లో వినియోగించాల్సి ఉంటుంది. కొత్త పాటలను ప్రమోట్‌ చేసే కార్యక్రమంలో భాగంగా ఈ యాప్‌ కలిగిన వారికి ప్రతిఫలం ఉంటుంది. చాలామంది సంగీత ప్రియులు ఈ యాప్‌ ద్వారా తమ సరదా తీర్చుకోవడమే కాకుండా ఆదాయాన్ని కూడా పొందే వెసులుబాటు ఉంటుంది.</p>
      <p> </p>
      <p>
        <b>టాస్క్‌బస్కు</b>
      </p>
      <p>ఈ యాప్‌ ఆండ్రాయిడ్‌, ఐఓఎస్‌ ప్లాట్‌ఫాంలపై పని చేస్తుంది. ఈ రెండు రకాల ఫోన్లు ఉన్నవారు దీనిని డౌనులోడు చేసుకునే వీలుంటుంది. వివిధ రకాల అంశాలు కొత్త కొత్త టాస్కులు పూర్తి చేయమని ఇందులో ఆప్షన్లు ఉంటాయి. ఈ యాప్‌ను డౌన్‌లోడ్‌ చేసుకున్నవారు యాప్‌లో టాస్క్‌లు పూర్తి చేస్తుంటే అందుకు తగిన ప్రతిఫలంగా ఆదాయం వస్తుంది. ఈ విధంగా వచ్చిన డబ్బును పేటీఎం ఎకౌంటుకు బదిలీ చేసుకునే వెసులుబాటు ఉంది. ఈ విధంగా బదిలీ చేసుకుంటే డ్రా చేసుకునే అవకాశం కూడా ఉంటుంది. అలా కాకపోతే వచ్చిన సొమ్ముతో మొబైల్‌ను వివిధ పేకేజీలలో రీచార్జి చేసుకోవచ్చు. ఈ యాప్‌ ద్వారా వచ్చిన ఆదాయాన్ని రెండు రకాలుగా కూడా వినియోగించుకునే వీలుంటుంది. ఈ యాప్‌లో క్విజ్‌లు ఆడే అవకాశం కూడా ఉంటుంది. వివిధ రకాల అంశాలపై అవగాహన ఉన్నవారు ప్రపంచ జ్జానం కలిగినవారు అన్ని విషయాలు తెలిసినవారు నిర్ణీత గడువు లోగా వివిధ విషయాలను క్విజ్‌ గడులలో నింపడం ద్వారా ఆదాయ మార్గాలను పెంపొందించుకోవచ్చు.</p>
      <p> </p>
      <p>
        <b>లోప్‌స్కోప్‌ యాప్‌</b>
      </p>
      <p>ప్రత్యేక ఆదాయాన్ని అందిపుచ్చుకునే యాప్‌ ఇది. ఈ యాప్‌లో వివిధ విషయాలను చదవవలసి ఉంటుంది. చదివిన విషయాలను ఇతరులకు పోస్టు చేయవలసి ఉంటుంది. కొంతమందికి షేర్‌ చేయాలి. ఈ విధంగా చేయడం ద్వారా ఆదాయం సమకూరుతుంది. పెద్ద సంఖ్యలో ఫన్నీ వీడియోలు, ఫొటోలు ఇతర అంశాలు షేర్‌ చేయవలసి ఉంటుంది. ఈ విధంగా చేయడం ద్వారా ఉచిత పేటీఎం సదుపాయాన్ని పొందే వెసులుబాటు ఉంది. అంతే కాకుండా నగదును కూడా ఈ యాప్‌ కలిగిన వారికి ఖాతాలో జమ అయ్యే అవకాశం కూడా ఉంది.</p>
      <p> </p>
      <p>
        <b>క్రౌనిట్‌</b>
      </p>
      <p>ఇది ఆన్‌లైన్‌ మార్కెట్‌ రీసెర్చికి సంబంధించిన యాప్‌. వివిధ రకాల బిల్లులు అప్‌లోడ్‌ చేయవలసి ఉంటుంది. ఈ సదుపాయం ఈ యాప్‌కు అందించడం ద్వారా ఆదాయం వస్తుంది. వివిధ రకాల ఆటలు ఆడవలసి ఉంటుంది. ఆన్‌లైన్‌ సర్వేలో పాల్గొని అందులో ప్రశ్నలకు జవాబులు అందించవలసి ఉంటుంది. ఈ విధంగా చేయడం వల్ల స్ర్కాచ్‌ కార్డులను గెలుచుకునే వెసులుబాటు ఉంటుంది. అంతే కాకుండా రివార్డు పాయింట్లు కూడా వస్తాయి. వినియోగదారులకు వివిధ సదుపాయాలను అందించడానికి ఉద్దేశించిన ఈ యాప్‌ను సర్వత్రా వ్యాప్తి చేయడం వల్ల ఈ యాప్‌కు ప్రాచుర్యం పెరిగి అది ఆదాయం అందించే విధంగా అవుతుంది. దీని ద్వారా సులభంగా ఆదాయాన్ని పొందే అవకాశం ఉంటుంది</p>
      <p> </p>
      <p>
        <b>వన్‌ వన్‌డే యాప్‌</b>
      </p>
      <p>ఈ యాప్‌ సాయంతో ఆన్‌లైన్‌లో ఆదాయాన్ని సంపాదించుకునే అవకాశం ఉంది. ప్రకటనలు తయారు చేసి అందించడం ద్వారా వివిధ కంపెనీల నుంచి ఆదాయం వస్తుంది. కంపెనీలు నచ్చి, మెచ్చే విధంగా మీరిచ్చిన ప్రకటన ఉన్నట్టయితే పత్రికలో ప్రకటనలు ఇచ్చే సమయంలో అందించే కమీషన్‌ మాదిరిగా డబ్బులు మన బ్యాంకు ఖాతాలో జమవుతుంటాయి. అయితే వీటి గురించి అవగాహన ఉన్న వారికి ఎంతో మంచి అవకాశాలు అందుబాటులో ఉన్నాయి. చాలామంది తమ ప్రొడక్టులను ఎలా ప్రమోట్‌ చేసుకోవాలో తెలియని పరిస్థితిలో ఉంటారు. అటువంటి వారికి మనం అందించే అలోచనలు ఆదాయాన్ని సంపాదించేందుకు దోహదపడుతుంటాయి. డబ్బు కార్డు/క్యాష్‌ రూపంలో పొందే అవకాశం ఉంటుంది.</p>
      <p> </p>
      <p>
        <b>జాగ్రత్తలు పాటించాలి</b>
      </p>
      <ul>
        <li>వెబ్‌సైట్లు విశ్వసనీయతను ముందుగా పరిశీలించుకోవాలి. కొన్ని కంపెనీలు డబ్బులు ఇస్తున్నట్లు ప్రకటించినా వాస్తవంగా ఇవ్వవు. కొన్ని వెబ్‌సైట్లు మాత్రమే నిజాయితీగా చెల్లింపులు చేస్తాయి. ఈ విషయం గమనించిన తర్వాత అటువంటి కంపెనీల సర్వేలకు దూరంగా ఉండాలి</li>
      </ul>
      <ul>
        <li>ఆన్‌లైన్‌లో ఉన్నప్పుడు వ్యక్తిగత వివరాలను మాత్రం అందించకూడదు</li>
      </ul>
      <ul>
        <li>డబ్బులు జమ చేయడానికి ఏటీఎం కార్డు నంబర్లు, ఇతర వివరాలను అడిగినప్పుడు జాగ్రత్తగా ఉండాలి. పిన్‌ నంబర్లు, సీవీవీ వంటి ముఖ్యమైన వివరాలు చెప్పకూడదు.</li>
      </ul>
      <ul>
        <li>ఈ యాప్‌లు ఆదాయాన్ని అందించే మార్గాలను సూచిస్తాయి. అంతే తప్ప గ్యారంటీగా ఆదాయం వస్తుందని చెప్పవు. అందువల్ల వివిధ కంపెనీల స్థితిగతులు, ఆదాయ వ్యయాలు ఇంటర్నెట్‌లో చెక్‌ చేసుకున్న తర్వాతే సేవలు అందించడం మంచిది.</li>
      </ul>
      <ul>
        <li>యాప్‌ల ద్వారా ఆదాయం అంటే లక్షలాది రూపాయలు వస్తుందని ఊహించుకోకూడదు. ఈ ఆదాయంతోనే బతికేయొచ్చు అనుకోకూడదు. ఏదైనా పనిచేసుకుంటున్న వారు వేడినీళ్లకు, చన్నీళ్లులా అదనపు సంపాదన మార్గంగానే దీన్ని భావించాలి.</li>
      </ul>
    </article>
  </body>
</html>