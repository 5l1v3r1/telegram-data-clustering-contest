<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231071/"/>
    <meta property="og:site_name" content="Українська правда"/>
    <meta property="article:published_time" content="2019-11-05T14:17:04+00:00"/>
    <meta property="og:title" content="Вибори в Раду: ЦВК нарешті назвала переможця в останньому окрузі"/>
    <meta property="og:description" content="Центральна виборча комісія встановила результати позачергових парламентських виборів 21 липня в одномандатному виборчому окрузі № 198 на Черкащині і визнала обраним народним депутатом самовисуванця Сергія Рудика."/>
  </head>
  <body>
    <article>
      <h1>Вибори в Раду: ЦВК нарешті назвала переможця в останньому окрузі</h1>
      <address>
        <time datetime="2019-11-05T14:17:04+00:00">05 Nov 2019, 14:17</time>
      </address>
      <p>Центральна виборча комісія встановила результати позачергових парламентських виборів 21 липня в одномандатному виборчому окрузі № 198 на Черкащині і визнала обраним народним депутатом самовисуванця Сергія Рудика.</p>
      <p><b>Джерело:</b> пресслужба ЦВК, коментар речника ЦВК Костянтина Хівренка "Українській правді"</p>
      <p><b>Дослівно:</b> "Комісія встановила результати позачергових виборів народних депутатів України в ОВО № 198, визнавши обраним народним депутатом України в цьому окрузі Рудика Сергія Ярославовича, 1970 року народження, освіта вища, народного депутата України, проживає в місті Корсунь-Шевченківський Корсунь-Шевченківського району Черкаської області, безпартійного, самовисування".</p>
      <p><b>Деталі: </b>За результатами виборів, оприлюдненими на<b><a href="https://www.cvk.gov.ua/pls/vnd2019/wp040pt001f01=919pf7331=198.html"> </a></b><a href="https://www.cvk.gov.ua/pls/vnd2019/wp040pt001f01=919pf7331=198.html">сайті ЦВК</a>, Рудик отримав 28,91% виборців. Друге місце посіла кандидатка від "Слуги народу" Наталія Д’яченко 27,36%. Речник ЦВК пояснив, що тепер Рудика мають зареєструвати нардепом і він складе присягу.</p>
      <p><b>Пряма мова:</b> "Згідно з законом "Про вибори народних депутатів" ЦВК повинна оприлюднити результати позачергових виборів нардепів в ОВО № 198 із зазначенням відомостей про обраного народного депутата в "Голосі України"... Потім його присяга в Раді".</p>
      <p><b>Чому це важливо:</b> До цього часу ОВО №198 – залишався єдиним округом, де не були встановлені офіційні результати позачергових парламентських виборів 21 липня 2019 року. Реєстрація Рудика нардепом довший час була предметом судового оскарження. </p>
      <p>
        <b>Передісторія:</b>
      </p>
      <ul>
        <li>29 серпня стало відомо, що суд <a href="https://www.pravda.com.ua/news/2019/08/29/7224774/">скасував реєстрацію </a>ЦВК народним депутатом самовисуванця Сергія Рудика за результатами позачергових парламентських виборів 21 липня в одномандатному виборчому окрузі №198 на Черкащині.</li>
        <li>29 серпня апарат Ради відмовився видавати Рудику посвідчення народного депутата. Самовисуванець обурився і навіть викликав поліцію. Він заявив, що зранку в сесійній залі склав присягу і тепер є нардепом.</li>
        <li>За словами Рудика, його перемогу в окрузі оскаржила в судах його опонентка від партії влади.</li>
        <li>Сергій Рудик - колишній "свободівець", народний депутат 8 скликання.</li>
        <li>Він - фігурант справи щодо викрадення людей на Дніпропетровщині, у якому звинувачували керівника партії "Укроп" Геннадія Корбана, коли той був заступником губернатора області.</li>
        <li>Так на посаді голови державної агенції земельних ресурсів 14 серпня 2014 року Серій Рудик приїхав до Дніпропетровської області з робочою поїздкою, а через деякий час з'явилося повідомлення про його зникнення. Пізніше Корбан заявив, що Рудику видали повну військову екіпіровку і відправили на фронт.</li>
        <li>Сам Рудик розповів, що його викрали і довго тримали в підвалі обласної адміністрації, давали сечогінні таблетки і не випускали в туалет, вимагаючи призначити свого керівника в обласне управління Держкомзему. За його словами, допитував його особисто Корбан в присутності 15 озброєних людей, а потім дав доручення виписати Рудику пропуск в батальйон "Дніпро".</li>
        <li>На думку Рудика, через нерозслідування цієї справи у 2014 році пізніше стався ще один епізод із викраденням, у якому фігурував Корбан.</li>
      </ul>
      <footer>Валентина Романенко, УП</footer>
      <related>
        <a href="https://www.pravda.com.ua/news/2019/11/3/7230863/"/>
        <a href="https://www.pravda.com.ua/news/2019/10/29/7230403/"/>
        <a href="https://www.pravda.com.ua/news/2019/10/29/7230373/"/>
      </related>
    </article>
  </body>
</html>