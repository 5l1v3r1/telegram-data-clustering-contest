<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740156"/>
    <meta property="og:site_name" content="เดลินิวส์"/>
    <meta property="article:published_time" content="2019-11-05T14:00:00+00:00"/>
    <meta property="og:title" content="แท็กซี่ชกลุงรปภ.โผล่มอบตัว ไหว้ขอโทษอ้างอารมณ์ชั่ววูบ"/>
    <meta property="og:description" content="แท็กซี่หัวร้อน ชกลุงรปภ.โผล่มอบตัว ยอมรับผิดไหว้ขอโทษอ้างทำไปเพราะอารมณ์ชั่ววูบ ตำรวจแจ้งข้อหา ใช้กำลังทำร้ายผู้อื่นเป็นเหตุให้เกิดอันตราย แก่ร่างกายและจิตใจ"/>
  </head>
  <body>
    <article>
      <h1>แท็กซี่ชกลุงรปภ.โผล่มอบตัว ไหว้ขอโทษอ้างอารมณ์ชั่ววูบ</h1>
      <address>
        <time datetime="2019-11-05T14:00:00+00:00">05 Nov 2019, 14:00</time>
      </address>
      <p>
        <b>แท็กซี่หัวร้อน ชกลุงรปภ.โผล่มอบตัว ยอมรับผิดไหว้ขอโทษอ้างทำไปเพราะอารมณ์ชั่ววูบ ตำรวจแจ้งข้อหา ใช้กำลังทำร้ายผู้อื่นเป็นเหตุให้เกิดอันตราย แก่ร่างกายและจิตใจ</b>
      </p>
      <p>จากเหตุการณ์คลิปหนุ่มขับรถแท็กซี่หัวร้อนทำร้ายลุง  รปภ.หมู่บ้านกัลปพฤกษ์-เทพารักษ์ อ.บางบ่อ จ.สมุทรปราการ  เนื่องจากเปิดประตูเข้าหมู่บ้านช้า เมื่อช่วงค่ำวันที่ 4 พ.ย.62 ที่ผ่านมาจน กลายเป็นกระแสวิจารณ์ในโลกออนไลน์ ในพฤติกรรมของชายขับแท็กซี่นั้น <br/><br/>ความคืบหน้าเมื่อเวลา 15.30 น.วันที่ 5 พ.ย. ร.ต.อ.จักรทอง คำมาลา รองสารวัตร(สอบสวน) สภ.บางบ่อ จ.สมุทรปราการ ได้เรียกตัวนายภูมิรัตน์ มหาเนตร์ อายุ 43 ปี คนขับรถแท็กซี่สาธารณะ โตโยต้าเขียว-เหลือง ทะเบียน มฎ 4181 กรุงเทพฯ ตามคลิปมาพบ พร้อมกับ นายณรงค์เดช  ภาพติ๊บ  อายุ 59 ปี รปภ.หมู่บ้านกัลปพฤกษ์-เทพารักษ์ ซึ่งเดินทางมาพร้อมกับ ตัวแทนของ บริษัท รักษาความปลอดภัย โภคิน อินเตอร์การ์ด จำกัด ซึ่งเป็นบริษัทต้นสังกัด</p>
      <figure>
        <img src="https://www.dailynews.co.th/admin/upload/20191105/news_ZsWJNolzMK205013_533.jpg?v=20191106031?v=3784"/>
      </figure>
      <p>ต่อมานายภูมิรัตน์ คนขับรถแท็กซี่ได้ยกมือไหว้ขอโทษ นายณรงค์เดช  พร้อมยอมรับว่า เหตุการณ์ดังกล่าวเกิดจากอารมณ์ชั่ววูบ ที่ต้องการจะเข้าหมู่บ้านของตัวเอง จึงเกิดการโต้เถียงกันขึ้นและได้ทำร้ายร่างกายตามคลิป ยอมรับว่าผิดที่ใช้ความรุนแรงก่อน ต่อไปจะยับยั้งชั่งใจให้มากขึ้น ขณะที่นายณรงค์เดช กล่าวว่า เหตุการณ์ที่เกิดขึ้นขอให้เป็นเหตุการณ์สุดท้ายที่ใช้ความรุนแรงกับ รปภ. ซึ่งเกิดจาก รปภ.ทำไปตามหน้าที่   ตามคำสั่งของกรรมการหมู่บ้าน ในการตรวจสอบรถเข้าออกอย่างเคร่งครัด แต่เมื่อเขาขอโทษก็ให้อภัยกัน ส่วนคดีก็ว่ากันไปตามกฎหมาย<br/><br/>ด้านพ.ต.อ.สรวิศ สุขแพทย์ ผกก.สภ.บางบ่อ กล่าวว่า  ตำรวจได้แจ้งข้อหา ใช้กำลังทำร้ายผู้อื่นเป็นเหตุให้เกิดอันตราย แก่ร่างกายและจิตใจกับนายภูมิรัตน์  ซึ่งข้อหาดังกล่าว มีโทษจำคุกไม่เกิน 2 ปี  โดยจะนำตัวส่งฟ้องศาลแขวงสมุทรปราการ ในวันที่ 8 พ.ย.62 ต่อไป    <br/><br/>อ่านข่าวที่เกี่ยวข้อง<br/><a href="https://www.dailynews.co.th/crime/740028">คลิปฉุนเปิดไม้กั้นหมู่บ้านช้า 'แท็กซี่หัวร้อน'ต่อยลุงรปภ.</a></p>
    </article>
  </body>
</html>