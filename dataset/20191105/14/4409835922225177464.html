<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.markiza.sk/soubiz/zahranicny/1981432_americky-herec-po-desatrociach-ukazal-priatelku-vsetkych-odrovnal"/>
    <meta property="og:site_name" content="markíza"/>
    <meta property="article:published_time" content="2019-11-05T14:30:00+00:00"/>
    <meta property="og:title" content="Americký herec po desaťročiach ukázal priateľku. Všetkých odrovnal"/>
    <meta property="og:description" content="Jeho nová láska je od neho o deväť rokov mladšia."/>
  </head>
  <body>
    <article>
      <h1>Americký herec po desaťročiach ukázal priateľku. Všetkých odrovnal</h1>
      <h2>Jeho nová láska je od neho o deväť rokov mladšia.</h2>
      <address><time datetime="2019-11-05T14:30:00+00:00">05 Nov 2019, 14:30</time> by <a rel="author">zv</a></address>
      <p>Keanu Reeves (55) za posledné desaťročia nemal vážnu známosť a počas jeho 35-ročnej kariéry sa neobjavil so žiadnou ženou ruka v ruke na červenom koberci, píše <a href="https://www.dailymail.co.uk/tvshowbiz/article-7649103/Keanu-Reeves-55-goes-public-girlfriend-DECADES.html">MailOnline</a>. Až doteraz!</p>
      <p>Americká hviezda sa na gala večeri LACMA Art + Film v Los Angeles objavil s priateľkou, jeho obchodnou spolupracovníčkou, umelkyňou a filantropkou Alexandrou Grant (46). Dvojica sa celý čas držala za ruky a vymieňala si zamilované pohľady napriek tomu, že na nich objektívmi mierili desiatky fotografov.</p>
      <p>Keanu vyzeral, že je naozaj hrdý, že môže svetu predstaviť svoju partnerku. Alexandra zažiarila v modrých éterických šatách a na červenom koberci pôsobila šťastne a uvoľnene. Fanúšikov známeho herca si okamžite získala svojím krásnym úsmevom.</p>
      <h3>FOTKY NÁJDETE V GALÉRII.</h3>
      <p>Americká hviezda si vždy dobre chránila súkromie. Hovorí sa, že kedysi randil s Amandou De Cadenet, Claire Forlani či Sandrou Bullock, aké vážne to bolo a či naozaj tvoril s týmito ženami pár, to nevieme.</p>
      <p>Jeho najväčšou doterajšou láskou však bola herečka Jennifer Syme. Dvojica spolu začala chodiť v roku 1998 a v roku 1999 Jennifer otehotnela. Ich šťastný spoločný život však zasiahla obrovská tragédia.</p>
      <p>Dcérka Ava sa totiž narodila predčasne v ôsmom mesiaci, žiaľ, mŕtva. Herečka o dva roky nato, v roku 2001, taktiež zahynula pri autonehode v Los Angeles, mala len 28 rokov. Keanu tak prišiel o obe svoje lásky.</p>
    </article>
  </body>
</html>