<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/prokurorskata-asotsiatsiya-podkrepi-ivan-geshev-405948.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:58:00+00:00"/>
    <meta property="og:title" content="Прокурорската асоциация подкрепи Иван Гешев"/>
    <meta property="og:description" content="Прокурорите смятат избора на новия главен прокурор за законосъобразен и прозрачен"/>
  </head>
  <body>
    <article>
      <h1>Прокурорската асоциация подкрепи Иван Гешев</h1>
      <address><time datetime="2019-11-05T14:58:00+00:00">05 Nov 2019, 14:58</time> by <a rel="author">Редактори</a></address>
      <p>Асоциацията на прокурорите излезе със становище по проведеното изслушване и избор на новия главен прокурор Иван Гешев от Висшия съдебен съвет. Колегите му от прокурорската асоциация застават зад избрания от ВСС кандидат и намират проведената процедура за напълно законна.</p>
      <p>Публикуваме пълния текст на становището на Асоциацията на прокурорите в България:</p>
      <p>
        <i>Управителният съвет на Асоциацията на прокурорите в България, като участник в проведените от  Президента на Република България обсъждания на критериите и очакванията към кандидатите за нов главен прокурор, проследи с повишено внимание кампанията против кандидатурата на единствения номиниран за длъжността – г-н Иван Гешев. Със загриженост констатирахме, че тази кампания пряко беше насочена към накърняване на доброто име на  г-н Гешев и по този начин излезе извън рамките на конституционно признатото право на свободно изразяване на мнение. Възразяваме срещу опитите на някои среди да изместят дебата за качествата на кандидата за главен прокурор на Република България от професионалните и законови критерии в посока на недостойна компроматна кампания, политическо опошляване и инспириран уличен натиск.</i>
      </p>
      <p>
        <i>Считаме, че проведената от Висшия съдебен съвет процедура по избор на Главен прокурор е законосъобразна, публична и прозрачна. От съществена важност е фактът, че кандидатурата на г-н Иван Гешев получи единодушната подкрепа на цялата Прокурорска колегия, категоричния положителен вот на огромното мнозинство от членовете на Пленума на Висшия съдебен съвет на Република България и одобрението на стотици редови прокурори, следователи и служители от различните органи и нива в Прокуратурата.</i>
      </p>
      <p>
        <i>В хода на проведеното пред очите на цялото общество многочасово публично изслушване г-н Иван Гешев отговори на всички поставени въпроси, като прояви професионализъм, достойнство, откритост, отговорност и воля за възходящо развитие на Прокуратурата на Република България, изрази категорично намерение да служи в името на обществения интерес и справедливостта  и се ангажира с постигане на реални резултати в борбата с престъпността. Кандидатът за главен прокурор демонстрира принципност, ясна визия, кураж, умение да се устоява на натиск и готовност за диалог, провеждан в рамките на закона и добрите нрави. Напълно споделяме изразеното от г-н Гешев „верую“, че не може да сгрешиш, щом като говориш истината и спазваш закона.</i>
      </p>
      <p>
        <i>Вярваме, че е дошъл моментът Главният прокурор на Република България да бъде професионален прокурор, който със своя авторитет, морал и качества успешно и отговорно да изпълнява вменените му от Конституцията и законите задължения. Считаме, че заемането на тази позиция от г-н Иван Стоименов Гешев ще бъде от полза и в името на гражданите и цялото българско общество, поради което изказваме нашата категорична и убедена подкрепа за неговата кандидатура.</i>
      </p>
    </article>
  </body>
</html>