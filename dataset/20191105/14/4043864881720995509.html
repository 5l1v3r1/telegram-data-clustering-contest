<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/5/7231073/"/>
    <meta property="og:site_name" content="Українська правда"/>
    <meta property="article:published_time" content="2019-11-05T14:30:08+00:00"/>
    <meta property="og:title" content="Вбивство Кирила Тлявова: слідство з’ясувало, хто здійснив постріл"/>
    <meta property="og:description" content="Слідчі Державного бюро розслідувань з’ясували обставини, за яких було вбито 5-річного Кирила Тлявова. Винуватцям оголошено про підозри."/>
  </head>
  <body>
    <article>
      <h1>Вбивство Кирила Тлявова: слідство з’ясувало, хто здійснив постріл</h1>
      <address>
        <time datetime="2019-11-05T14:30:08+00:00">05 Nov 2019, 14:30</time>
      </address>
      <p>Слідчі Державного бюро розслідувань з’ясували обставини, за яких було вбито 5-річного Кирила Тлявова. Винуватцям оголошено про підозри.</p>
      <p><b>Джерело</b>: брифінг голови ДБР Романа Труби</p>
      <p><b>Пряма мова:</b> "О 15:36 інспектор поліції вистрелив по мішені, яка знаходилася на траєкторії між двома будинками. Куля пролетіла 52 метри, вцілила у вершину каменя, здійснила рикошет, пролетіла ще 33 метри і влучила в голову хлопчика".</p>
      <p><b>Деталі: </b>Труба підкреслив, що двоє підозрюваних правохоронці, а тому вони добре володіли технікою безпеки при поводженні з вогнепальною зброєю. Кожен з них знав, що місцевість прострілюється і на відстані пострілу можуть перебувати люди, але вони заздалегідь підготували мішені, по яких стріляли. Підозрювані не знали, що влучили у дитину і поїхали розважатися, зранку вони вже були затримані.</p>
      <p>При цьому голова ДБР повідомив, що зброю так і не знайшли. Але, за його словами, результати експертиз свідчать що дитина була вбита кулею випущеною зі зброї з відстані 80 метрів.</p>
      <p>За словами Труби, інспектору поліції оголошено підозру у вбивстві, вчиненому через необережність. Окрім цього всім чотирьом учасникам оголошено остаточні підозри в грубому порушенні громадського порядку, вчиненому групою осіб з використанням вогнепальної зброї, а також в зберіганні вогнепальної зброї та боєприпасів.</p>
      <p>Серед усіх фігурантів справи єдиним підозрюваним, який мав посаду інспектора поліції, є Іван Приходько.</p>
      <p>
        <b>Знати більше: </b>
        <i>
          <b>
            <a href="https://www.pravda.com.ua/articles/2019/06/4/7217129/">Що відомо про вбивство 5-річного Кирила і затриманих поліцейських на сьогодні</a>
          </b>
        </i>
      </p>
      <p>
        <b>Історія питання:</b>
      </p>
      <ul>
        <li>3 червня 5-річний Кирило Тлявов <a href="https://www.pravda.com.ua/news/2019/06/3/7217013/">помер</a> у Київському міському центрі дитячої нейрохірургії. У хлопчика виявили кульове поранення, яке спричинило перелом кісток черепа та пошкодження головного мозку. </li>
        <li>За підозрою у вбивстві дитини затримали двох поліцейських: Івана Приходька та Володимира Петровця.</li>
        <li>За два дні після поранення дитини правоохоронцям оголосили <a href="https://www.pravda.com.ua/news/2019/06/2/7216904/">підозру</a> "в необережному нанесенні тяжкого тілесного ушкодження за попередньою змовою групою осіб".</li>
        <li>Однак пізніше, після смерті дитини, справу перекваліфікували на <a href="https://www.pravda.com.ua/news/2019/06/3/7217013/">умисне вбивство</a>. </li>
        <li><a href="https://www.pravda.com.ua/news/2019/06/4/7217072/">Петровця</a>і <a href="https://www.pravda.com.ua/news/2019/06/4/7217063/">Приходька</a> 4 червня арештували на 2 місяці без права внесення застави. Вони <a href="https://www.pravda.com.ua/news/2019/06/4/7217101/">не визнали</a> своєї провини, відмовились свідчити у справі і проходити тест на алкоголь і сліди пороху.</li>
        <li>За словами адвокатів підозрюваних і родини постраждалих, на момент трагедії у Переяславі-Хмельницькому, коли від пострілу з вогнепальної зброї загинув 5-річний хлопчик, у дворі садиби поруч з підозрюваними патрульними перебували інші особи -<a href="https://www.pravda.com.ua/news/2019/06/4/7217105/">дорослий і неповнолітній. </a></li>
        <li>1 липня Київський апеляційний суд залишив <a href="https://www.pravda.com.ua/news/2019/07/2/7219764/">під вартою</a> поліцейського Івана Приходька, підозрюваного у вбивстві п’ятирічного Кирила Тлявова. </li>
        <li>17 липня директор ДБР Роман Труба повідомив, що бюро оголосило <a href="https://www.pravda.com.ua/news/2019/07/17/7221144/">третю підозру</a> у справі про вбивство 5-річного Кирила Тлявова у Переяславі-Хмельницькому.</li>
        <li>18 липня стало відомо, що слідство у справі 5-річного Кирила Тлявова оголосило <a href="https://www.pravda.com.ua/news/2019/07/18/7221281/">підозру неповнолітній особі </a>(отже всього – 4 підозри).</li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/5/7231072/"/>
        <a href="https://www.pravda.com.ua/news/2019/11/4/7230950/"/>
        <a href="https://www.pravda.com.ua/news/2019/11/4/7230949/"/>
      </related>
    </article>
  </body>
</html>