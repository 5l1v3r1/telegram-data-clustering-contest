<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/health/vse-pro-insult-likar-vidpoviv-na-nayposhirenishi-pitannya-637870.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T14:48:36+00:00"/>
    <meta property="og:title" content="Все про інсульт. Лікар відповів на найпоширеніші питання"/>
    <meta property="og:description" content="Згідно з офіційною статистикою МОЗ України, щороку у країні відбувається до 100 000 інсультів"/>
  </head>
  <body>
    <article>
      <h1>Все про інсульт. Лікар відповів на найпоширеніші питання</h1>
      <address>
        <time datetime="2019-11-05T14:48:36+00:00">05 Nov 2019, 14:48</time>
      </address>
      <h4>Згідно з офіційною статистикою МОЗ України, щороку у країні відбувається до 100 000 інсультів</h4>
      <p>У рамках формату Міністерства охорони здоров’я України «Запитай у лікаря» на питання пацієнтів відповідав лікар-невролог, кандидат медичних наук, завідувач інсультного центру та член робочої групи для розробки нормативно-правових актів щодо боротьби з інсультом Юрій Фломін.</p>
      <p>Публікуємо відповіді експерта на питання слухачів:</p>
      <p>
        <b>Що таке інсульт та які його основні причини? </b>
      </p>
      <p>Інсульт - це раптове порушення кровопостачання ділянки головного мозку чи спинного мозку людини. </p>
      <p>Його спричиняють дві основні патології:</p>
      <ul>
        <li> блокування судини, відповідно певна ділянка не отримуватиме кисню</li>
        <li> розрив судини, кров з якої пошкодить частину мозку, яка має контакт з нею </li>
      </ul>
      <p>Ці процеси призводять до того, що страждає та функція, якою уражена частина мозку керувала.</p>
      <p>Тому ми розрізняємо два типи інсульту: перший називаємо ішемічний, другий - геморагічний інсульт.</p>
      <p>
        <b>Скільки людей в Україні хворіють на інсульти, який відсоток смертності від цієї хвороби?</b>
      </p>
      <p>Згідно з офіційною статистикою МОЗ України, щороку у країні відбувається до 100 000 інсультів. Дані міжнародних досліджень, які використовують математичне моделювання, вказують на те, що офіційна статистика недооцінює кількість інсультів в Україні. Насправді їх 150 000 - 200 000 на рік. </p>
      <p>Тривалий час офіційна статистика МОЗ України відокремлювала смертність від інсульту та від цереброваскулярних захворювань, тому звучали показники 30-35 до 40 тис., які помирають від інсульту і смертність від інших цереброваскулярних захворювань. </p>
      <p>У міжнародній практиці ці два поняття об'єднують та дають загальну статистику. Тоді  приблизно 110 000 - 120 000 людей на рік в Україні помирають від інсульту та інших цереброваскулярних захворюваннях. Це від 13 до 18% від різних смертей. Тому інсульт вже багато років посідає другий рядок серед найчастіших причин смерті.</p>
      <p>Дослідження показують, що 75% українців мають ті чи інші порушення, викликані інсультом: слабкість руки чи ноги, порушення мови, порушення ковтання, порушення зору, - з якими вони живуть решту свого життя.</p>
      <p>
        <b>Чому інсульт молодшає? </b>
      </p>
      <p>Змінюється поняття «людини старшого віку». Раніше людина понад сорок років була людиною похилого віку. Тепер ті, хто вважався старим, вже в цю категорію не потрапляють. </p>
      <p>Зміна способу життя. Куріння, зловживання алкоголем, надмірна вага, малорухомий спосіб життя - це основні чинники, які підвищують ризики інсульту.</p>
      <p>Якщо людина починає вести такий спосіб життя в молодому віці, наприклад у 20 років, то цілком ймовірно, що вже за 10 років у неї трапиться інсульт. </p>
      <p>Проте не можна говорити, що інсульт - це виключно хвороба похилого віку, адже він можливий навіть у немовлят на першому році життя. Просто з віком ризик інсульту зростає. </p>
      <p>
        <b>Чи є симптоми, які попереджають про інсульт?</b>
      </p>
      <p>У медицині не використовують поняття «передінсультного стану». Існує транзисторна ішемічна атака. Це стан, при якому раптово виникають порушення мови, слабкість руки чи ноги з одного боку тіла, які зберігаються протягом 15 хв, а потім зникають з відновленням всіх функцій. </p>
      <p>Це порушення мозкового колообігу, що минуло,  може означати, що людині загрожує тяжкий інсульт. Тому після такого стану варто одразу звертатися до лікаря. </p>
      <p>Поняття мікроінсульт чи транзиторна ішемічна атака на сьогодні лікується так само як і інсульт. </p>
      <p>
        <b>Як ознаки інсульту та як їх не сплутати з невралгією? </b>
      </p>
      <p> Ознаки інсульту:</p>
      <ul>
        <li>раптова слабкість руки та ноги на одній половині тіла</li>
        <li>раптово з'явилися порушення мови, людина не може сказати як її звати </li>
        <li>раптове оніміння половини тіла</li>
        <li>порушення зору</li>
      </ul>
      <p>Якщо протягом кількох хвилин в людини з'явилися всі ці симптоми, потрібно негайно викликати екстрену медичну допомогу. </p>
      <p>Нічого спільного між інсультом та невралгією немає. Інсульт - це ураження центральної нервової системи, а саме головного або спинного мозку. Невралгія - це ураження окремого периферичного нерва, що іде окремо.</p>
      <p>При інсульті порушується робота однієї із частин тіла, хворий починає погано говорити. При інсульті рідко буває сильний біль. Прояви невралгії - різкий біль у певній частині тіла, без порушень роботи цієї частини. </p>
      <p>
        <b>Яка перша допомога хворому при інсульті? </b>
      </p>
      <ul>
        <li>Викликати екстрену медичну допомогу</li>
        <li>Покласти хворого на бік, бо в деяких випадках є блювота. Якщо людина буде лежати на спині, вона може захлинутись</li>
        <li>Розстібнути комірець, зняти краватку</li>
        <li>Не залишати людини без нагляду </li>
        <li>Ні в якому разі не можна давати пити, їсти чи приймати ліки через рот. При інсульті часто порушується ковтання, тому це може потрапити в дихальні шляхи хворого</li>
        <li>Дочекатися приїзду медиків </li>
      </ul>
      <p>
        <b>Чи впливає харчування та спосіб життя на виникнення інсультів? </b>
      </p>
      <p>90% усіх інсультів спровоковано неправильним способом життя. Чверть усіх інсультів в Україні зумовлена нездоровим харчуванням.  </p>
      <p>Фактори ризику: </p>
      <ul>
        <li>недостатня фізична активність. Мінімальний рівень - 150 хв </li>
        <li>стреси</li>
        <li>медичні причини - високий кров'яний тиск, цукровий діабет, різні види серцевих аритмій, зокрема, миготлива аритмія, підвищений рівень холестерину</li>
        <li>нездорова їжа </li>
      </ul>
      <p>Якби всі дотримувались порад та уникали цих чинників, то кількість інсультів скоротилася б на 80%.</p>
      <p>
        <b>Чи є хвороби які можуть призводити до інсульту?</b>
      </p>
      <ul>
        <li>Артеріальна гіпертензія. Усунення цієї причини дозволило б зменшити кількість інсультів на 50 %. Лише 20% людей, які мають високий тиск, контролюють його. Решта людей не лікують його</li>
        <li>Миготлива аритмія. Прості засоби для розрідження крові, так звані антикоагулянти в таблетках, дозволяють знизити ризик інсульту у пацієнта з миготливою аритмією на 70%.  </li>
      </ul>
      <p>
        <b>Як часто потрібно відвідувати лікаря невролога?</b>
      </p>
      <p>Для людини, яка не хворіла інсультом, потрібно звернутись до судинного невролога та зробити дослідження, які дозволяють визначити ризики і сформулювати перелік проблем. Результати слугуватимуть вказівником для сімейного лікаря, що дозволить пацієнтові уникнути такої проблеми. </p>
      <p>Якщо пацієнт пережив інсульт то до судинного невролога потрібно звертатись:</p>
      <ul>
        <li>Перший рік після інсульту - раз на 3 місяці.</li>
        <li>Наступні роки - два рази на рік. </li>
      </ul>
      <p>
        <b>Які основні елементи лікування інсульту?</b>
      </p>
      <p> У лікарських спільнотах етапи лікування інсульту називають ланцюгом порятунку. Він складається: </p>
      <ol>
        <li>Розпізнавання інсульту</li>
        <li>Правильна лікарня. Екстрена медична допомога повинна правильно вибрати лікарню для допомоги хворому. Лікарня повинна мати інсультний блок та потрібне обладнання</li>
        <li>Правильне лікування: тромболітична терапія і хронічна тромбектомія. Понад 80% всіх інсультів спричинені блокуванням судини кров’яним згустком (тромбом). Його можна розчинити за допомогою ліків або механічно зайти в судину і видалити згусток, відновивши потік крові. На розчинення тромбу є 4 години з моменту появи симптомів, на друге втручання - шість годин</li>
        <li>Людину мають виписати з лікарні призначивши її ті ліки які мають знизити ризики повторного інсульту і продовжити реабілітацію якщо це необхідно</li>
      </ol>
      <p>
        <b>Які ускладнення можуть виникнути після інсульту? </b>
      </p>
      <p>Ранні ускладнення - протягом перших двох тижнів. </p>
      <p>Пізні ускладнення - протягом року після інсульту. </p>
      <p>Ранні ускладнення - порушення свідомості, блювота, набряк мозку, судомні напади. </p>
      <p>Пізні ускладнення - післяінсультна депресія, пізні епілептичні напади, біль в різних місцях, м'язова скутість, ризик падіння. </p>
      <p>
        <b>Через скільки днів після інсульту рекомендується розпочинати реабілітацію? </b>
      </p>
      <p>Реабілітація має бути розпочата відразу після стабілізації стану хворого. Зазвичай, ми розпочинаємо на другий-третій день після початку захворювання. </p>
      <p>Реабілітацією повинні займатись відповідні фахівці - фізичний терапевт, ерготерапевт та логопед. </p>
      <p>
        <b>Чи можна провести ефективну реабілітацію в домашніх умовах? </b>
      </p>
      <p>Інсульти бувають легкі та важкі. У першому випадку можна реабілітуватись вдома, в іншому - лише за допомогою спеціалістів.</p>
      <p>Також існує  програма виписки пацієнта з підтримкою. Це коли хтось доглядає пацієнта, і з ним додатково працюють фахівці реабілітаційної сфери. </p>
      <p>Якщо людина потребує догляду та опіки цілодобово, то її варто лікувати лише стаціонарно, а після лікарні звертатися за допомогою до реабілітаційних центрів. </p>
      <p>
        <b>Яких простих правил повинні дотримуватись родичі після повернення хворого додому?</b>
      </p>
      <p>Потрібно збільшувати можливості адаптації пацієнта та зменшувати перешкоди на їх шляху. </p>
      <p>Якщо в людини після інсульту виникли серйозні проблеми, варто подумати про асистивні технології: належне ліжко, візок, спеціальне обладнання ванної кімнати. Ерготерапевт, спеціаліст, який консультує пацієнтів щодо таких потреб. На жаль, ми мало знаємо про потреби пацієнтів з інсультом, тому нема об'єднаної інформації, яка могла б давати чіткі вказівки. </p>
      <p>Цього року в Україні створили пацієнтську організацію «Українці проти інсульту». Вона має власну сторінку в соціальній мережі під назвою  <a href="https://www.facebook.com/uabi.stopinsult/">Стоп інсульт</a>.  Там ви можете знайти багато корисної інформації про потреби людей після інсульту.</p>
      <p>
        <b>Які є поширені міфи про інсульт? </b>
      </p>
      <p>Міф про те, що людину з інсультом не можна перевозити. </p>
      <p>Понад 90% людей з інсультом можна і треба транспортувати в медичний заклад, де їм можуть надати потрібну кваліфіковану допомогу. Без томографії не буває якісної допомоги при інсульті, тому потрібно знайти лікарню, де хворому зможуть допомогти.</p>
      <blockquote><b>Читайте також:<br/></b><br/>   •  <b> <a href="https://glavcom.ua/economics/finances/milyard-na-insult-mayzhe-dva-milyardi-na-pologi-ohorona-zdorovya-u-byudzheti-2020-637866.html">Мільярд - на інсульт, майже два мільярди - на пологи. Охорона здоров'я у бюджеті-2020</a></b></blockquote>
      <related>
        <a href="https://glavcom.ua/news/do-harkivskoji-likarni-potrapila-druga-pacijentka-z-pidozroyu-na-difteriyu-637796.html"/>
        <a href="https://glavcom.ua/country/health/naukovci-zyasuvali-shcho-lyudi-z-psihichnimi-rozladami-dosyagayut-krashchih-rezultativ-u-karjeri-637621.html"/>
        <a href="https://glavcom.ua/kyiv/news/troje-nepovnolitnih-vistribnuli-z-vikna-psihlikarni-v-kijevi-637785.html"/>
      </related>
    </article>
  </body>
</html>