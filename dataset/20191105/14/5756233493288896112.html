<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620049/%D9%88%D8%B2%DB%8C%D8%B1-%D9%86%DB%8C%D8%B1%D9%88-%D9%86%DB%8C%D9%85%DB%8C-%D8%A7%D8%B2-%D9%85%D8%AE%D8%A7%D8%B2%D9%86-%D8%B3%D8%AF%D9%87%D8%A7-%D8%AE%D8%A7%D9%84%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-05T14:34:00+00:00"/>
    <meta property="og:title" content="وزیر نیرو: نیمی از مخازن سدها خالی است"/>
    <meta property="og:description" content="به گفته وزیر نیرو، ٢٤میلیارد مترمکعب از مخازن سدها خالی است."/>
  </head>
  <body>
    <article>
      <h1>وزیر نیرو: نیمی از مخازن سدها خالی است</h1>
      <address>
        <time datetime="2019-11-05T14:34:00+00:00">05 Nov 2019, 14:34</time>
      </address>
      <p>
        <i>به گفته وزیر نیرو، ٢٤میلیارد مترمکعب از مخازن سدها خالی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>وزیر نیرو با بیان این‌که درحال حاضر ٢٤ میلیارد مترمکعب از ٥٠ میلیارد مترمکعب مخازن سدها خالی است، اظهار کرد: طبق پیش‌بینی‌های هواشناسی، میزان بارش‌ها در پاییز معادل متوسط بلندمدت و در زمستان کم‌تر از این میزان است.</p>
      <p>رضا اردکانیان در پاسخ به سئوالی مبنی بر این‌که آمادگی وزارت نیرو برای مقابله با سیلاب‌های احتمالی چقدر است؟ پاسخ داد: پیش‌بینی درمورد میزان بارش‌ها بر عهده سازمان هواشناسی است. این سازمان نیز برای پاییز امسال بارندگی معادل متوسط بلند مدت و برای زمستان کم تر از میزان نرمال پیش بینی کرده است.<br/>وی گفت: هر نقطه از کشور که سیل رخ دهد، باید بررسی شود که در آن نقطه مسیل رودخانه باز است یا خیر، تجاوزی به حریم و بستر رودخانه شده است یا نه.</p>
      <p>
        <b>توجه به حریم کیفی دریاچه‌ها در توسعه صنعت گردشگری</b>
      </p>
      <p>وزیر نیرو در ادامه با اشاره به طرح توسعه گردشگری در حاشیه سدها اظهار کرد: در این طرح باید به این موضوع توجه کرد که همه دریاچه‌ها حریم کیفی دارند و باید مراقب بود کیفیت مناسب آب شرب آسیب نبیند.</p>
      <p>
        <b>وعده های احیای دریاچه ارومیه اجرا می‌شود</b>
      </p>
      <p>اردکانیان با اشاره به طرح احیای دریاچه ارومیه اظهار کرد: این طرح یکی از طرح‌های پویش الف ب ایران است و هرچه تعهد کردیم انجام می‌دهیم.</p>
      <p>وی در پاسخ به سوالی مبنی بر این‌که گفته میشود احیای این دریاچه به دلیل تحریم‌ها و عدم واردات تجهیزات به تاخیر افتاده است، عنوان کرد: ممکن است در برخی موارد تجهیزاتی باشد که وارد کردن آن‌ها به دلیل تحریم با اختلال مواجه شود. اما همیشه راه خود را باز می‌کند، به طور کلی مشکلی از لحاظ تامین تجهیزات نداریم.</p>
      <p>
        <b>صادرات انرژی مازاد</b>
      </p>
      <p>وزیر نیرو در پایان درمورد صادرات انرژی نیز توضیح داد: هیچ نیروگاهی را از شبکه سراسری برق برای هدف خاصی خارج نمی‌کنیم. ما به همسایه ها در این زمینه تعهد داریم و انرژی مازاد خود را صادر می‌کنیم.</p>
    </article>
  </body>
</html>