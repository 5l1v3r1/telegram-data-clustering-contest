<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/proiekt_smittiepererobnogo_zavodu_u_lvovi_proyshov_ekspertyzu_ta_otrymav_1684075"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T14:05:00+00:00"/>
    <meta property="og:title" content="Проєкт сміттєпереробного заводу у Львові пройшов експертизу та отримав позитивний висновок"/>
    <meta property="og:description" content="Проєкт будівництва майбутнього сміттєпереробного заводу у Львові пройшов комплексну державну будівельну експертизу та отримав позитивний експертний звіт."/>
  </head>
  <body>
    <article>
      <h1>Проєкт сміттєпереробного заводу у Львові пройшов експертизу та отримав позитивний висновок</h1>
      <address>
        <time datetime="2019-11-05T14:05:00+00:00">05 Nov 2019, 14:05</time>
      </address>
      <p>
        <b>Проєкт будівництва майбутнього сміттєпереробного заводу у Львові пройшов комплексну державну будівельну експертизу та отримав позитивний експертний звіт.</b>
      </p>
      <p>Про це повідомила пресслужба Львівської міської ради.</p>
      <p>"На виконання рішення виконкому Львівської міської ради ЛКП «Зелене місто» забезпечило розроблення проєктної документації «Будівництво механіко-біологічного комплексу перевантаження та переробки твердих побутових відходів на вул. Пластовій, 13»", – йдеться у повідомленні.</p>
      <p>«Ми раді повідомити про завершення робіт із розроблення та затвердження проєктної документації стадії «ТЕО» за проєктом будівництва сміттєпереробного заводу у Львові. Із липня цього року тривала комплексна державна будівельна експертиза проєктно-кошторисної документації. Ця робота завершена, проєкт отримав позитивний експертний звіт, він затверджений для подальшої реалізації в межах визначених техніко-економічних показників», – розповів директор ЛКП «Зелене місто» Вадим Ноздря.</p>
      <p>Відповідно до проєктних рішень, передбачається будівництво механіко-біологічного комплексу перевантаження та переробки твердих побутових відходів на ділянці, площею 9,66 гектари, потужністю 250 тис. тон на рік. Загальна площа забудови становить 21 902 квадратних метрів, тривалість будівництва – 24 місяці, а кількість нових робочих місць – 144 працівники. Загальна кошторисна вартість будівництва всіх стадій, включно з вартістю будівельних робіт та устаткування, – 1,167 млрд грн.</p>
      <p>
        <b>Довідка.</b>
      </p>
      <p>За два роки у Львові мають збудувати перший в Україні сучасний сміттєпереробний комплекс із європейською технологією механіко-біологічної переробки відходів, рекультивують старий полігон та впровадять нову систему поводження з відходами. Вона передбачатиме сортування сухих та вологих відходів і вторинної сировини та облаштування окремих майданчиків для збору електроніки, великогабаритного і будівельного сміття. А вже цього року запрацює станція компостування органічних відходів. Для цих цілей місто отримало 25 мільйонів євро кредиту від Європейського банку реконструкції та розвитку, 10 мільйонів євро гранту – безповоротної фінансової допомоги від екологічних фондів. Внесок міста – 6,75 мільйона євро.</p>
      <related>
        <h4>читайте також</h4>
        <a href="https://zik.ua/news/2019/05/31/u_lvovi_zapratsyuvala_persha_sortuvalnya_vidhodiv_1584117"/>
        <a href="https://zik.ua/news/2019/02/14/u_lvovi_vidbuvsya_marsh_proty_smittievoi_svavillya_sadovogo_1509867"/>
        <a href="https://zik.ua/news/2018/12/17/kandydat_u_prezydenty_derevyanko_zaproponuvav_lvivshchyni_vyrishennya_problem_zi_1471735"/>
        <a href="https://zik.ua/news/2018/12/13/po_svyatyh_mistsyah_i_smitnykah_u_lmr_vezut_svyashchenykiv_u_izrail_na_1469007"/>
      </related>
    </article>
  </body>
</html>