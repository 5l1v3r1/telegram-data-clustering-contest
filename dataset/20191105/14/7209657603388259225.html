<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/rimini/cronaca/scherzo-autovelox-1.4870823"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-05T14:43:48+00:00"/>
    <meta property="og:title" content="Scherzo autovelox Rimini, chi è l'autore. &quot;Una patacata&quot;"/>
    <meta property="og:description" content="Manuel Cancellieri, uno degli autori della burla a San Marino esce allo scoperto &quot;Non ci saremmo mai aspettati un successo del genere&quot;"/>
  </head>
  <body>
    <article>
      <h1>Scherzo autovelox Rimini, chi è l'autore. "Una patacata"</h1>
      <h2>Manuel Cancellieri, uno degli autori della burla a San Marino esce allo scoperto "Non ci saremmo mai aspettati un successo del genere"</h2>
      <address><time datetime="2019-11-05T14:43:48+00:00">05 Nov 2019, 14:43</time> by <a rel="author">il Resto del Carlino</a></address>
      <p>Rimini, 5 novembre 2019 - E’ nato tutto «da una patacata». Ma né <b>Manuel Cancellieri</b> né tanto meno i suoi complici (che vogliono per ora rimanere anonimi) si sarebbero aspettati <b>un successo del genere</b>. «Ne hanno parlato tutti, davvero incredibile», commenta il sammarinese, uno degli artefici dello scherzo dell’<a href="https://www.ilrestodelcarlino.it/rimini/cronaca/travestito-autovelox-halloween-sanmarino-1.4865834">autovelox umano</a> apparso sulle strade di San Marino la notte di Halloween. Non pochi automobilisti ci sono cascati quando, qualche sera fa, sono passati davanti alla colonnina arancione. Pensavano infatti a un <b>autovelox vero</b>, l’ennesimo, piazzati sulle strade del Titano. Tanti altri hanno capito subito invece che si trattava solo di un costume di Halloween, accorgendosi dei movimenti e soprattutto <b>delle gambe che spuntavano </b>da sotto. Quando poi sono apparse le prime foto sui social tutto è diventato chiaro.</p>
      <p>Le immagini in poche ore sono diventate virali. Attirando perfino le attenzioni del leader della Lega Matteo Salvini, che domenica commentava così: «Geniale... Sperando che a questo governo non venga l’idea di tassare anche gli scherzi». Dopo qualche giorno di risate in segreto con gli amici, per lo scherzo <b>perfettamente riuscito</b>, uno degli ideatori è uscito allo scoperto. Manuel Cancellieri, sammarinese, ha deciso di confessare tutto alle telecamere di Rtv San Marino. Lo ha fatto quando ha capito che, sul Titano, erano ormai in diversi quelli che avevano capito chi si celava dietro l’autovelox umano...</p>
      <p>«L’idea è venuta a un nostro amico – spiega Cancellieri ai microfoni di Rtv – che vuole restare anonimo. Visto che qui a San Marino hanno <b>montato diversi autovelox </b>negli ultimi tempi, ci siamo detti: facciamo un velox la sera di Halloween?». E così è nato lo scherzo, e la scelta di dove proporlo. «Abbiamo deciso di andare in strada, dopo cena». Cancellieri domenica ha anche pubblicato il <b>video su Youtube</b>, quando le immagini dello scherzo dell’autovelox già impazzavano su social e web. Dopo la rivelazione, c’è chi ha chiesto subito a Cancellieri da cosa si vestiranno lui e i suoi amici l’anno prossimo per Halloween. Ma il sammarinese ieri, anche davanti alle telecamere, ha fatto il misterioso: «Non si può svelare nulla». Già, sennò che sorpresa sarebbe?</p>
      <p>
        <i>
          <b>ma. spa.</b>
        </i>
      </p>
      <figure>
        <iframe data-src="https://twitter.com/matteosalvinimi/status/1191038820654997504?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/rimini/cronaca/travestito-autovelox-halloween-sanmarino-1.4865834"/>
      </related>
    </article>
  </body>
</html>