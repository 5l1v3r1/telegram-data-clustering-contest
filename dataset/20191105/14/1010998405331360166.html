<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/borisov-prizova-za.html"/>
    <meta property="og:site_name" content="bTV Новините"/>
    <meta property="article:published_time" content="2019-11-05T14:11:00+00:00"/>
    <meta property="og:title" content="Борисов призова за справедливо разпределяне на средства от ЕС към най-бедните райони"/>
    <meta property="og:description" content="Амбициите на ЕС да бъде глобален лидер следва да бъдат подкрепени с необходимите средства, заяви Борисов"/>
  </head>
  <body>
    <article>
      <h1>Борисов призова за справедливо разпределяне на средства от ЕС към най-бедните райони</h1>
      <h2>Амбициите на ЕС да бъде глобален лидер следва да бъдат подкрепени с необходимите средства, заяви Борисов</h2>
      <address>
        <time datetime="2019-11-05T14:11:00+00:00">05 Nov 2019, 14:11</time>
      </address>
      <p>Премиерът Бойко Борисов призова за осигуряване на адекватно финансиране на Кохезионната и Общата селскостопанска политика на на Срещата на високо равнище на групата "Приятели на кохезията", която се провежда в Прага, съобщи правителствената пресслужба. Той посочи, че е важно и справедливото разпределение на средствата с фокус към най-бедните райони. </p>
      <p>"Амбициите на <b>ЕС да бъде глобален лидер</b> следва да бъдат подкрепени с необходимите средства”, заяви Борисов. </p>
      <p>В чешката столица се събраха лидерите на 17-те държави членки на ЕС, които формират групата , за да дискутират по преговорите на Многогодишната финансова рамка (МФР) за периода 2021-2027 г.</p>
      <p>Българският премиер Бойко Борисов бе категоричен, че Кохезионната и Общата селскостопанска политика имат доказана добавена стойност, а техните резултати са видими и осезаеми за европейските граждани.</p>
      <p>"За Кохезионната политика е важно да се гарантира не само достатъчно финансиране, но и<b> справедливо разпределение</b> на средствата, така че да се преодолеят неравенствата между различните региони и изостаналостта", подчерта министър-председателят Борисов. </p>
      <p>По думите му е необходим специфичен фокус към<b> развитието на най-бедните</b>, <b>изоставащи европейски региони</b>. </p>
      <p>"Такива региони, с БВП под 50 процента от средното за ЕС, има не само в България и считам, че е от общ интерес те да бъдат подкрепени", изтъкна премиерът Борисов пред останалите лидери в Прага.</p>
      <p>Борисов допълни, че правилата както за Кохезионната, така и за Общата селскостопанска политика, трябва да не водят до допълнителни административни и финансови тежести за националните бюджети, което крие риск за изпълнението на програмите и за инвестициите, особено в по-слабо развитите региони.</p>
      <p>В изявлението си Борисов посочи, че за нас са важни и традиционните политики, науката и иновациите, миграцията и сигурността, както и борбата с климатичните промени.</p>
      <p>"Именно затова настояваме за амбициозен бюджет на ЕС, който да ни позволи да съхраним постигнатото до момента и да отговорим на многобройните предизвикателства", подчерта министър-председателят Бойко Борисов.</p>
    </article>
  </body>
</html>