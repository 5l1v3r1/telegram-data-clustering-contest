<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-zhovtni-z-vulic-kijeva-pribrali-ponad-18-tis-reklamnih-konstrukciy-637868.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-05T14:29:20+00:00"/>
    <meta property="og:title" content="У жовтні з вулиць Києва прибрали понад 1,8 тис. рекламних конструкцій"/>
    <meta property="og:description" content="За місяць було демонтовано 634 банери"/>
  </head>
  <body>
    <article>
      <h1>У жовтні з вулиць Києва прибрали понад 1,8 тис. рекламних конструкцій</h1>
      <address>
        <time datetime="2019-11-05T14:29:20+00:00">05 Nov 2019, 14:29</time>
      </address>
      <h4>За місяць було демонтовано 634 банери</h4>
      <p>У жовтні цього року у Києві демонтовано 1862 незаконні рекламні засоби, серед яких 1066 одиниць демонтували їхні власники.</p>
      <p>Так, було демонтовано наступні типи рекламних засобів у кількості: банер – 634; вивіска – 355; електронне табло – 27; елементи благоустрою – 1; конструкція на даху – 14; кронштейн – 87; лайтпостер, що стоїть окремо, – 11; прапор, прапорець – 7; телевізійний екран на фасаді – 1; тимчасова виносна спеціальна конструкція – 311; транспорт – 1; тумба, що стоїть окремо, – 32; холдер – 102; щит на фасаді – 2; щит, що стоїть окремо, – 277. Про це повідомляє пресслужба Київської міської держадміністрації.</p>
      <p>«Хочу подякувати за гарну роботу нашим працівникам та підприємцям, котрі роблять значні кроки назустріч. Поки що останні – в меншості. Але, як відомо, кращим шляхом соціальної відповідальності є збільшення штрафних санкцій. На сьогодні максимальний штраф для юридичної особи складає 1700 грн. Тому є велика надія на народних обранців, що вони приймуть зміни до законів щодо збільшення штрафів, адже це в їхній компетенції», – зазначив начальник Управління з питань реклами КМДА Олександр Смирнов.</p>
      <p>Нагадаємо, протягом вересня було демонтовано 1267 незаконних рекламних засобів, серед яких 789 демонтовано власниками.</p>
      <p>У вересні у Києві <a href="https://glavcom.ua/kyiv/news/u-kijevi-pidjizd-do-mostu-patona-ochistili-vid-reklami-foto-625905.html">на лівобережному під’їзді до мосту Патона прибрали 28 рекламних конструкцій.</a></p>
      <p>Протягом серпня у Києві <a href="https://glavcom.ua/kyiv/news/ochishchennya-kijeva-vid-reklami-u-klichka-vidzvituvali-pro-demontazhi-u-serpni-622421.html">демонтовано 1630 незаконних рекламних засобів</a> (РЗ), серед яких 1055 одиниць демонтували їхні власники.</p>
      <p>Правила розміщення рекламних засобів засновані на п’яти принципах: безпека, комфорт, естетичність, законність і доступність. Саме завдяки новим Правилам, наразі можлива реформа у галузі реклами, запроваджено прозорий механізм отримання дозволів.</p>
      <p>Окрім того, аби унеможливити розміщення наземних РЗ у хаотичному порядку, визначені конкретні місця – крапки для їхнього монтажу, заборонено низку типів РЗ на кшталт перетяжок-транспарантів, холдерів, штендерів тощо.</p>
      <p>Правила уточнюють дозволені та заборонені формати конструкцій і їхні розміри. Велика увага приділена безпеці пішоходів і водіїв – рекламні конструкції не повинні перешкоджати пішохідному руху та перекривати знаки дорожнього руху, розміщуватись у місцях концентрації ДТП. У розміщенні рекламних конструкцій має використовуватись радіальний підхід із відстанями від 40 до 150 метрів залежно від їхнього розміру: між найменшими (сіті-лайтами) від 40 метрів і до 150 метрів між великими (біл-бордами).</p>
      <related>
        <a href="https://glavcom.ua/kyiv/news/shche-odnu-stanciyu-kijivskoji-pidzemki-spotvorili-reklamoyu-foto-637731.html"/>
        <a href="https://glavcom.ua/kyiv/news/na-misci-znishchenogo-masshtabnogo-muralu-na-budinku-v-kijevi-vstanovlyat-reklamu-foto-633567.html"/>
        <a href="https://glavcom.ua/kyiv/news/na-odniy-z-vulic-kijeva-demontuvali-850-kv-m-reklamnih-ploshchin--631105.html"/>
      </related>
    </article>
  </body>
</html>