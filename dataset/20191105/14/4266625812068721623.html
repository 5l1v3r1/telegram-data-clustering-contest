<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://zik.ua/news/2019/11/05/v_ukraini_zapustyat_onlaynsystemu_monitoryngu_vykorystannya_ta_obigu_zemli_1684073"/>
    <meta property="og:site_name" content="ZIK.UA"/>
    <meta property="article:published_time" content="2019-11-05T14:05:00+00:00"/>
    <meta property="og:title" content="В Україні запустять онлайн-систему моніторингу використання та обігу землі"/>
    <meta property="og:description" content="Міністерство розвитку економіки, торгівлі та сільського господарства запустить систему моніторингу використання та обігу землі."/>
  </head>
  <body>
    <article>
      <h1>В Україні запустять онлайн-систему моніторингу використання та обігу землі</h1>
      <address>
        <time datetime="2019-11-05T14:05:00+00:00">05 Nov 2019, 14:05</time>
      </address>
      <p>
        <b>Міністерство розвитку економіки, торгівлі та сільського господарства запустить систему моніторингу використання та обігу землі.</b>
      </p>
      <p>Про це йшлося під час презентації відповідного концепту міністром економіки Тимофієм Миловановим, <a href="http://www.me.gov.ua/News/Detail?lang=uk-UA&amp;id=4ece6bf1-c3f7-48cc-aa7f-a937f1bd3e20&amp;title=MinekonomikiZaprovadzhuSistemuMonitoringuObiguZemel">повідомляє</a> пресслужба уряду.</p>
      <p>Зокрема, система моніторингу покликана забезпечити прозорість та відстежуваність земельних відносин та міститиме повну інформацію про перехід прав на землю, власників землі, вартість угод купівлі продажу та оренди, тощо.</p>
      <p>В тому числі, за її допомогою можна буде отримати інформацію про концентрацію земель в одних руках.</p>
      <p>В уряді зазначають, що подальші кроки запровадження системи полягають у забезпеченні обміну даними між державними реєстрами, що містять відповідну інформацію (Держгеокадастр, Реєстр речових прав, Реєстр юридичних осіб тощо) та створенні програмного продукту, що аналізуватиме ці дані та висвітлюватиме їх для представників державної влади, а також громадськості.</p>
      <p>"Система земельного моніторингу надасть можливість бачити онлайн, що відбувається із землекористуванням та власністю на землю, як вона змінюється, де обробляється чи сплачуються податки", – прокоментував міністр розвитку економіки, торгівлі та сільського господарства Тимофій Милованов.</p>
      <p>Він також додав, що у міністерстві готують дорожню карту реалізації проєкту.</p>
      <p>Нагадаємо, раніше Тимофій Милованов <a href="https://zik.ua/news/2019/11/03/mylovanov_minekonomiky_pidporyadkuvalo_sobi_mayzhe_pyatsot_agropidpryiemstv_1682621">повідомив</a>, що Мінекономіки підпорядкувало собі майже п’ятсот агропідприємств.</p>
      <p> </p>
      <related>
        <h4>читайте також</h4>
        <a href="https://zik.ua/news/2019/11/03/mylovanov_minekonomiky_pidporyadkuvalo_sobi_mayzhe_pyatsot_agropidpryiemstv_1682621"/>
        <a href="https://zik.ua/news/2019/11/01/zelenskyy_vnis_yak_nevidkladnyy_zakonoproiekt_pro_reformu_spyrtovoi_galuzi_1681865"/>
        <a href="https://zik.ua/news/2019/10/31/mylovanov_nazvav_misto_z_naybilshymy_zarplatamy_v_ukraini_1680459"/>
        <a href="https://zik.ua/news/2019/10/29/mylovanov_rozpoviv_pro_peredachu_zemli_veteranam_ato_na_donbasi_1679157"/>
      </related>
    </article>
  </body>
</html>