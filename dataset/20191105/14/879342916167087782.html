<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/05/pogljad/polityka/zarplata-nardepiv-konvertax-fejk-chy-ustalena-praktyka"/>
    <meta property="og:site_name" content="Слово і Діло"/>
    <meta property="article:published_time" content="2019-11-05T14:26:12+00:00"/>
    <meta property="og:title" content="Зарплата нардепів у конвертах: фейк чи усталена практика"/>
    <meta property="og:description" content="Додаткові виплати нардепам з партійної каси були звичною практикою для української політики попередніх років, щоб вони не виходили з фракції."/>
  </head>
  <body>
    <article>
      <h1>Зарплата нардепів у конвертах: фейк чи усталена практика</h1>
      <address><time datetime="2019-11-05T14:26:12+00:00">05 Nov 2019, 14:26</time> by <a rel="author">Ігор Петренко, Віталій Бала</a></address>
      <p>
        <b>Черговий скандал у Верховній раді виник навколо оприлюдненого листування нардепів від «Слуги народу» про нібито існуючі виплати зарплат у конвертах членам найбільшої парламентської фракції. Наскільки це листування є справжнім чи фейковим, невідомо, але практика додаткового фінансового «утримання» народних обранців точно існувала в Раді раніше. Таку думку в коментарі «Слово і Діло» висловив політолог Ігор Петренко.</b>
      </p>
      <p><i>«Торгівля впливами в Україні – це прибутковий бізнес і доти, доки не буде ухвалений відповідний закон про лобізм, який врегулює це питання та встановить чіткі правила гри, буде існувати така ситуація»,</i> – переконаний експерт.</p>
      <p>На думку Петренка, навіть закон про лобізм не скасовує потенційне утримання депутата у певній фракції і додаткові преференції з боку певних лобістів, які хочуть проштовхнути ті чи інші рішення, або, навпаки, не дати можливості, щоб якісь рішення чи зміни були ухвалені.</p>
      <related>
        <a href="https://www.slovoidilo.ua/2019/10/24/infografika/polityka/korupczijnyj-skandal-radi-xto-nardepiv-vzhe-projshov-abo-pohodyvsya-projty-polihraf"/>
      </related>
      <p><i>«Це досить стандартна практика для української політики, особливо попередніх років. Депутат відповідної фракції отримував певні кошти на своє утримання поза межами державного бюджету, а фактично з партійної каси. Ці виплати залежали від залученості депутата. Тобто є ті, які просто перебувають у фракції і відповідно голосують, є ті, які є спікерами, ходять на ефіри, вони, відповідно, отримують трошки більші доплати в конвертах»,</i> – сказав політолог.</p>
      <p>За його словами, особливий розквіт таких доплат був за часів існування «тушок», яких перекуповували фракції. «<i>Місячні доплати сягали близько 10 тис. доларів, окрім того, що оплачувався перехід. На утримання виділялись десятки тисяч доларів. Навіть якщо на початку каденції такого утримання не було, то насамкінець все одно починалось</i>», – пригадав Петренко.</p>
      <p>Політолог не впевнений, чи відповідає дійсності інформація в опублікованому листуванні нардепів від «Слуги народу», але переконаний, що таке було раніше.</p>
      <p><i>«В кожної фракції є свої беніфіціари – спонсори, які вкладали кошти у кампанію, спонсорували мажоритарників тощо. Монолітні фракції мають одного фінансиста. Якщо говорити про фракцію «Слуга народа», то вона поділяється щонайменше на десять груп, які, відповідно, мають своїх беніфіціарів. Я не стверджую, що воно так і є, але якщо припускати, хто може здійснювати такі виплати, то очевидно, що це ті люди, з якими асоціюється певне коло депутатів чи фракцій»,</i> – зазначив він.</p>
      <p>Також експерт нагадав, що є низка депутатів, наприклад, позафракційних, які особисто інвестували ум своє обрання. До них з пропозиціями можуть звертатися фракції з будь-якого певного голосування.</p>
      <p><i>«Спокуса велика. Була інформація, можливо фейкова, про те, що деякі олігархи готові сплачувати значні кошти для того, щоб формувати в межах фракцій, що існують, якісь окремі групи, які будуть давати можливість просувати та захищати інтереси конкретних осіб. Тому таке випробування, дійсно, є неминучим в тій політичній системі, яка зараз діє»,</i> – вважає Ігор Петренко.</p>
      <p>Підтримує слова свого колеги й директор Агентства моделювання ситуацій Віталій Бала: <i>«Насправді, для того, щоб говорити ствердно, треба, щоб знайшовся такий депутат, який би вийшов і сказав, що отримує гроші. Але ж такого, звісно, ніколи не було. Хоча ця практика не нова. Для того, щоб тримати своїх депутатів, щоб їх не перекупили інші фракції, це застосовується. Особливо це стосується депутатів, які не прийшли з бізнесу, і фактично, не бачили таких грошей, які можуть циркулювати. Таке було за переходи у фракцію, разові виплати. Ніхто нікого не здавав, ніхто за це не постраждав, але щонайменше 10 років, а може й більше, такі розмови існують, хоча ніхто нікого не зловив».</i></p>
      <p>Нагадаємо, раніше ми писали, що найбільша фракція Верховної ради опинилася в центрі корупційного скандалу: <a href="https://www.slovoidilo.ua/2019/10/24/infografika/polityka/korupczijnyj-skandal-radi-xto-nardepiv-vzhe-projshov-abo-pohodyvsya-projty-polihraf">11 депутатів «Слуги народу» з фінансового комітету підозрюють в отриманні хабара</a> в розмірі 30 тис. дол. Хабарі вони нібито отримали за непідтримку в комітеті законопроекту «Про внесення змін до Податкового кодексу України щодо ліквідації корупційної схеми у сфері реєстрації інформації зі звітів про оцінку об'єктів нерухомості». Зрештою, профільний комітет ВР підтримав законопроект про скасування посередників при оцінюванні майна.</p>
      <p>Також «Слово і Діло» повідомляло, що <a href="https://www.slovoidilo.ua/2019/11/01/novyna/finansy/nardepiv-prohulnykiv-lystopada-pozbavlyatymut-vyplat">нардепів-прогульників з листопада позбавлятимуть виплат, оскільки набуде чинності відповідний закон.</a></p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/31/novyna/polityka/nardepy-povernuly-kryminalnu-vidpovidalnist-nezakonne-zbahachennya"/>
        <a href="https://www.slovoidilo.ua/2019/11/05/stattja/polityka/pidvyshhennya-zarplat-vchytelyam-obicyaye-nova-vlada-vzhe-provalyly-poperednyky"/>
        <a href="https://www.slovoidilo.ua/2019/10/17/infografika/polityka/zarplaty-kabmini-skilky-ministry-otrymaly-pershyj-misyacz-roboty"/>
      </related>
    </article>
  </body>
</html>