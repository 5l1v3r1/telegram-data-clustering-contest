<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980814107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-05T14:05:00+00:00"/>
    <meta property="og:title" content="ادب مرد به ز دولت اوست؟"/>
    <meta property="og:description" content="روز گذشته ویدئویی از علی مطهری منتشر شد که وی در آن در پاسخ به انتقاد یکی از دانشجویان، جملات زننده و توهین آمیزی به کار می برد. فیلم را در زیر ببینید."/>
  </head>
  <body>
    <article>
      <h1>ادب مرد به ز دولت اوست؟</h1>
      <address>
        <time datetime="2019-11-05T14:05:00+00:00">05 Nov 2019, 14:05</time>
      </address>
      <p>روز گذشته ویدئویی از علی مطهری منتشر شد که وی در آن در پاسخ به انتقاد یکی از دانشجویان، جملات زننده و توهین آمیزی به کار می برد. فیلم را در زیر ببینید.</p>
      <figure>
        <video src="https://www.alef.ir/files/archive/originals/2019/45/158159.mp4"/>
      </figure>
      <p>علی مطهری پس از انتشار این ویدئو توضیح زیر را منتشر کرد: «در ارتباط با سخنرانی این بنده در روز ۱۳ آبان در دانشگاه شهید بهشتی ،ویدئویی شیطنت‌آمیز در فضای مجازی منتشر شده است. لازم به توضیح است که مزاح مورد نظر با یک دانشجوی پسر بوده است نه دانشجوی دختر. از بسیج دانشجویی که دعوت کننده و برگزارکننده این برنامه بود انتظار چنین رفتاری نمی رفت.»</p>
      <p>در این زمینه چند نکته به نظر می‌رسد:</p>
      <p>۱- سخن مطهری خطاب به دانشجو در هر صورت، توهین جنسی است؛ حتی اگر آن دانشجو پسر باشد. بنا به اقتضای ادب و عفت عمومی قصد نداریم مفهوم توهین مطهری را در اینجا شرح دهیم اما همگان دانند که گفتن چنین حرفی به هرکس آن هم در یک جمع دانشجویی و در محیط دانشگاه ، حتی اگر پسر باشد، توهین‌امیز و دور از ادب است.</p>
      <p>۲- تجربه نشان داده است آقای علی مطهری در کنترل عصبانیت خویش معمولا ناکام است. ایشان یک بار در صحن مجلس یک فحش زشت را نثار یک نماینده کرد، چند بار در مجلس، افراد مختلف را هل داد، در گلپایگان به یک فرد معترض اهانت کرد. پس اتفاق روز گذشته، نخستین اقدام خلاف عرف و ادب مطهری نیست.</p>
      <p>۳- یکی از خصلت‌های مهمی که یک سیاستمدار باید دارا باشد، سعه صدر و مهمتر از آن کنترل خشم است. طبیعی است سیاستمداران ممکن است در جمع‌های مردمی مخصوصا جمع‌های دانشجویی با انتقادات و حتی توهین‌هایی مواجه شوند. وظیفه ایشان در چنین شرایطی خویشتنداری و کنترل عصبانیت و سعه صدر است. تجربیات متعددی از حضور سیاستمداران کشورمان در جمع‌های دانشجویی و انتقادات شدید دانشجویان در خاطر رسانه‌ها مانده است.</p>
      <p>سیدمحمد خاتمی در سال پایانی ریاست‌جمهوری‌اش در دانشگاه تهران حاضر شد و برخی دانشجویان او را هو کردند و این مسئله باعث شد خاتمی از کوره در برود و آن دانشجویان را اخراج از جلسه تهدید کرد. نمونه دیگر حضور محسنی‌اژه‌ای، معاون اول قوه قضائیه در دانشگاه شریف بود که منجر به سوت بلبلی اژه‌ای شد.</p>
      <p>عموم سیاستمداران ممکن است مانند خاتمی در برابر انتقادات و توهین‌های افراد، کاسه صبرشان لبریز شود اما این مسئله مجوزی برای توهین به افراد نیست.</p>
      <p>چنین رفتاری از سیاستمداری زیبنده نیست؛ به‌خصوص اینکه علی مطهری فرزند یک عالم دینی و معلم انقلاب است. اگر ایشان اندکی به فکر آبروی پدر شهیدش بود با توجه به ویژگی‌های شخصیتی‌اش، عطای سیاست را به لقایش می‌بخشید.</p>
      <p>۵- واکنش مطهری از اصل کار غلطش بدتر است. او در اولین واکنش تلویحا گفت چون طرف مقابل پسر بوده ایرادی ندارد و در واکنش بعدی از خبرگزاری فارس شکایت کرد و در <b><a href="https://www.alef.ir/news/3980814102.html">گفت‌وگویی با خبرگزاری مهر</a></b> به‌شدت از کارش دفاع کرد. اگر ایشان به‌جای این واکنش‌ها، چند خطی در عذرخواهی از این توهینش می‌نوشت هم برای دنیایش بهتر بود و هم برای آخرتش.</p>
      <p>۶- از طرف دیگر، توهین برخی از افراد ناشناس در شبکه‌های اجتماعی به علی مطهری ابدا شایسته نیست. در اینجا هم باید متذکر شد توهین مطهری به یک دانشجو، مجوزی برای توهین به او نیست؛ به‌خصوص اینکه برخی از این اهانت‌ها به خانواده او برمی‌گردد که گناهی مضاعف برای افراد توهین‌کننده دارد.</p>
    </article>
  </body>
</html>