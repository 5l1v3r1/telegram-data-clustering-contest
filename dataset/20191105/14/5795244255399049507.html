<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/dodomu-narimana-aliyeva-vihodit-v-prokat-sim-cikavih-faktiv-50051732.html"/>
    <meta property="og:site_name" content="НВ"/>
    <meta property="article:published_time" content="2019-11-05T14:35:00+00:00"/>
    <meta property="og:title" content="Прем'єра в Каннах і шанс на Оскар. Сім цікавих фактів про фільм Додому Нарімана Алієва"/>
    <meta property="og:description" content="Дебютний повнометражний фільм українського режисера кримськотатарського походження Нарімана Алієва Додому виходить в прокат 7 листопада."/>
  </head>
  <body>
    <article>
      <h1>Прем'єра в Каннах і шанс на Оскар. Сім цікавих фактів про фільм Додому Нарімана Алієва</h1>
      <h2>Дебютний повнометражний фільм українського режисера кримськотатарського походження Нарімана Алієва Додому виходить в прокат 7 листопада.</h2>
      <address>
        <time datetime="2019-11-05T14:35:00+00:00">05 Nov 2019, 14:35</time>
      </address>
      <p>Драма, сценарій якої Алієв написав разом з українською режисеркою Марисею Нікітюк <i>(Коли падають дерева),</i> розповідає історію кримського татарина Мустафи, чиї сини покинули півострів після його анексії. Брати влаштовуються в Києві, але раптово старший, Назім, гине, і батько вирушає в столицю за тілом сина, щоб поховати його на батьківщині. Також він має намір забрати в Крим і молодшого сина, Аліма.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/112/big/8d29bc057447a70af55ce60befd62395.png?stamp=20191105162133&amp;q=85&amp;output=jpg&amp;bg=white"/>
        <figcaption>Фото: постер фільму</figcaption>
      </figure>
      <p>Картину <i>Додому</i> вже могли подивитися глядачі кількох кінофестивалів, де історія кримськотатарської родини зібрала і позитивні відгуки критиків, і престижні нагороди. З нагоди виходу фільму в широкий всеукраїнський прокат <b>НВ STYLE</b> зібрав сім цікавих фактів про драму Нарімана Алієва:</p>
      <p><b>1.</b> Світова <a href="https://style.nv.ua/ukr/kultura/kannskiy-kinofestival-2019-predstavleniy-poster-filmu-dodomu-narimana-aliyeva-50022759.html">прем'єра фільму Додому відбулася на 72-му Каннському кінофестивалі</a>. Він був представлений у програмі Особливий погляд і претендував на премію Золота камера за кращий дебютний фільм. Як розповів Алієв, звістка про те, що фільм включили в програму Канн прийшла за три дні до її оприлюднення, проте на прес-конференції Додому назвати забули. «Директор Каннського кінофестивалю Тьєррі Фремо забув нас згадати... Прес-конференція закінчилася, ми вже близькі до серцевого нападу... Всі, хто був у курсі, нам пишуть: «А що ж? А як же?" І тут він виходить на сцену і каже: «Ах, так, ось ще фільм...» - розповів продюсер фільму Володимир Яценко.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/114/big/3c576652be82a647272ce45f54326338.png?stamp=20191105162236&amp;q=85&amp;output=jpg&amp;bg=white"/>
        <figcaption>Ахтем Сеітаблаєв, Ремзі Білялов і Наріман Алієв в Каннах / Фото: REUTERS / Stephane Mahe</figcaption>
      </figure>
      <p>2. <i>Додому,</i> або кримськотатарською <i>EVGE,</i> - перший повнометражний художній фільм 26-річного Нарімана Алієва. До цього, за останні шість років в якості режисера він зняв три короткометражні фільми - <i>Повернутися на світанку</i> (2013), <i>Тебе люблю</i> (2014 року) і <i>Без тебе</i> (2016). Ці картини формують трилогію Кримські історії, а остання з них була представлена на Берлінале. У них Алієв знімав непрофесійних акторів, здебільшого своїх родичів, і декому з них пощастило знятися і в першому повному метрі режисера.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/116/big/cf6abe39388bd68c69882fb52a33b577.png?stamp=20191105162724&amp;q=85&amp;output=jpg&amp;bg=white"/>
        <figcaption>Фото: Кадр з фільму Без тебе</figcaption>
      </figure>
      <p>3. Одну з двох головних ролей в <i>Додому</i> зіграв двоюрідний брат Нарімана Ремзі Білялов. Він - непрофесійний актор, агроном за освітою і, за словами Алієва, абсолютно не зацікавлений в кінокар'єрі. «Я зателефонував своєму дядькові і кажу: «Мені потрібен Ремзі для зйомок». Тому що у нас в родині вирішується все через старших. Він каже: «Коли? На скільки?» Через десять хвилин Ремзі пише мені в месенджер: «Ти серйозно?» Я кажу: «Так, збирай речі», - згадував режисер.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/111/big/be64ec4b53fade335f3107f59ba1658b.png?stamp=20191105162116&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>4. Друга головна роль дісталася чи не найвідомішому кримському татарину в українському кіно - акторові та режисеру Ахтему Сеітаблаєву. Алієв зізнався, що боявся відмови відомого режисера взяти участь в дебютному повнометражному проекті колеги-початківця, і спочатку запропонував тому другорядну роль. Однак Сеітаблаєв не тільки погодився, але й, прочитавши сценарій, попросив віддати йому головну роль - Мустафи. «Я прочитав, не відриваючись, подзвонив кастинг-директору Павлу і, маючи акторське нахабство, попросив спробувати іншу роль, ніж та, яку мені пропонували зіграти», - розповів Сеітаблаєв.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/115/big/e00a7d9ea137c372a90c5df2926ade76.png?stamp=20191105162547&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>5. Для зйомок фільму була спеціально побудована копія пункту пропуску Чонгар, який розташований між материковою Україною й анексованим Кримом. Щоб відтворити атмосферу роад-муві, ділиться Алієв, зйомки проходили в місцях, де за сюжетом знаходяться герої - в Києві, Київській області, на Арабатській стрілці та озері Сиваш. Зі зрозумілих причин, дві останні сцени, події яких відбуваються у Криму, також знімали в Херсонській області.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/110/big/3b368c64e91a80f5190fadcc84807a68.png?stamp=20191105162052&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>6. <i>Додому,</i> <a href="https://style.nv.ua/ukr/kultura/odeskiy-kinofestival-2019-peremozhci-50033146.html">який отримав Гран-прі 10-го Одеського кінофестивалю</a>, продовжить свої фестивальні гастролі й навіть буде в прокаті за межами України - у Франції, у Великій Британії, Китаї, країнах Бенілюксу. Однак на батьківщині режисера, в окупованому нині Криму, картину принципово показувати не будуть. «Ми відмовилися продавати цей фільм на окуповану територію і на всю територію Російської Федерації. Була така пропозиція, але для нас це принципово», - розповів Яценко.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/109/big/8f964fb2922b6a6271dd215d79ac2858.png?stamp=20191105162038&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>7. У серпні Український оскарівський комітет <a href="https://style.nv.ua/ukr/kultura/film-dodomu-pretendent-na-oskar-vid-ukrajini-novini-ukrajini-50038946.html">висунув драму Нарімана Алієва Додому на здобуття премії Оскар</a> в номінації Найкращий фільм іноземною мовою. А буквально днями стало відомо, що він увійшов до списку фільмів, <a href="https://style.nv.ua/ukr/kultura/film-dodomu-narimana-aliyeva-uviyshov-do-spisku-pretendentiv-na-zolotiy-globus-50051466.html">що претендують на номінацію премії Голлівудської асоціації іноземної преси Золотий глобус</a>.</p>
      <p>Читайте також:<br/><a href="https://style.nv.ua/ukr/kultura/film-dodomu-narimana-aliyeva-prem-yera-v-odesi-50032349.html">&amp;nbspБільш хвилююче, ніж у Каннах. На ОМКФ відбулася прем'єра фільму Додому Нарімана Алієва</a></p>
    </article>
  </body>
</html>