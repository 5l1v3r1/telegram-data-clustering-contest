<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/kerivnika-rozvidki-rf-zvilnili-z-posadi-cherez-proval-schodo-ukrayini-sbu-328560_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T14:59:00+00:00"/>
    <meta property="og:title" content="Керівника розвідки РФ звільнили з посади через провал щодо України — СБУ"/>
    <meta property="og:description" content="Кількох українців, завербованих до розвідцентру Каменщикова, передали до Росії в рамках обміну утримуваними особами."/>
  </head>
  <body>
    <article>
      <h1>Керівника розвідки РФ звільнили з посади через провал щодо України — СБУ</h1>
      <h2>Кількох українців, завербованих до розвідцентру Каменщикова, передали до Росії в рамках обміну утримуваними особами.</h2>
      <address>
        <time datetime="2019-11-05T14:59:00+00:00">05 Nov 2019, 14:59</time>
      </address>
      <p>Начальника 316 розвідувального центру Головного управління розвідки РФ Петра Каменщикова звільнили з через провал в оперативно-службовій діяльності щодо України, повідомили у Службі безпеки України. Вказано, що контррозвідники СБУ останнім часом викрили низку агентів, які працювали на 316 розвідувальний центр.</p>
      <p>"316 Центр російської військової розвідки дислокується у Новоросійську Краснодарського краю РФ. Його співробітники брали безпосередню участь в анексії Російською Федерацією АР Крим у 2014 році та спеціалізуються на проведенні розвідувально-підривної діяльності проти України, у тому числі забезпечують розвідувальною інформацією окупаційні російські підрозділи на сході України", - повідомили в СБУ.</p>
      <p>За даними контррозвідників, Каменщиков очолював розвідувальний підрозділ з 2012 року та організував системну роботу з вербування українців. Завербовані громадяни збирали різну інформацію, а також входили до агентурно-бойових груп для підготовки і проведення диверсійних акцій на території України. Українська контррозвідка з 2014 року робить все можливе для припинення роботи вказаного розвідувального центру РФ.</p>
      <p>В рамках обміну утримуваними особами між Україною та РФ, який відбувся 7 вересня цього року, до Росії передали чотирьох викритих та засуджених за держзраду громадян, а саме Антоніну Радіонову, Дмитра Кореновського, Віктора Федорова та Юрія Ломака.</p>
      <p>"За наявними у контррозвідки даними, керівника розвідувального підрозділу капітана 1 рангу Петра Каменщикова, незважаючи на значний авторитет і позитивні рекомендації керівництва, за очевидний провал було звільнено із займаної посади", - додали в СБУ.</p>
      <p>Наразі вирішують питання щодо притягнення Каменщикова та інших співробітників центру, безпосередньо задіяних у розвідувально-підривній діяльності проти України, до кримінальної відповідальності за ст. 114 (шпигунство) ККУ. Наразі один із кураторів українського напрямку 316 РЦ ГУ ГШ ЗС РФ капітану 3 рангу Олексій Аненко підозру про скоєння вказаного злочину.</p>
      <p>Як повідомлялося, 7 вересня відбувся <b><a href="https://dt.ua/UKRAINE/zmi-opublikuvali-spiski-obminu-utrimuvanimi-osobami-322900_.html">обмін утримуваними особами між Україною і Росією у форматі "35 на 35"</a></b>. РФ повернула до України 24 полонених моряків і 11 політв'язнів: Романа Сущенка, Олега Сенцова, Олександра Кольченка, Володимира Балуха, Станіслава Клиха, Миколу Карпюка, Олексія Сизоновича, Павла Гриба, Едема Бекірова, Євгена Панова й Артура Панова.</p>
      <p>Серед тих, кого Україна передала РФ, є як росіяни, так і громадяни України, засуджені за держзраду, участь у терористичних організаціях та інші злочини. До Москви полетіли, зокрема, головред пропагандистського видання "РИА Новости Украина" <b><a href="https://dt.ua/UKRAINE/vishinskiy-dav-zgodu-na-uchast-v-obmini-u-formati-35-na-35-sargan-321906_.html">Кирило Вишинський</a></b> і колишній командир роти ППО угруповання "ДНР" <b><a href="https://dt.ua/POLITICS/dlya-zvilnennya-cemaha-ukrayinska-vlada-pishla-na-porushennya-yuridichnih-procedur-oglyadach-322830_.html">Володимир Цемах – ключовий фігурант справи MH17</a></b>.</p>
      <p>Докладніше читайте в спецтемі DT.UA<b> <a href="https://dt.ua/theme/45">"Повернення бранців Кремля додому"</a></b>, а також у <b><a href="https://dt.ua/internal/bud-yakoyu-cinoyu-322845_.html">матеріалі Володимира Кравченка "За будь-яку ціну?"</a>.</b></p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>