<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545114.html/%D8%AF%D8%B3%D8%AA-%D9%87%D8%A7%DB%8C-%D9%85%D9%87%D8%B1%D8%A8%D8%A7%D9%86%DB%8C-%D8%AF%D8%B1-%D9%85%D9%86%D8%A7%D8%B7%D9%82-%D8%AD%D8%A7%D8%B4%DB%8C%D9%87-%D9%86%D8%B4%DB%8C%D9%86-%D8%B3%D9%86%D9%86%D8%AF%D8%AC"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T14:36:00+00:00"/>
    <meta property="og:title" content="دست های مهربانی در مناطق حاشیه نشین سنندج"/>
    <meta property="og:description" content="وقف از با سابقه ترین میراثهای ارزشمند اسلامی است که از صدر اسلام تاکنون در همه جوامع اسلامی سخت مورد توجه بوده و به رغم همه نوسانها و حوادث و دگرگونیها و بلاها و مصیبتهایی که در عمر طولانی خود با آنها دست به گریبان بوده، آثار بسیار ارزشمند و مؤثری در زمینه های گوناگون فرهنگی، اجتماعی، اقتصادی و... برجای گذاشته است..."/>
  </head>
  <body>
    <article>
      <h1>دست های مهربانی در مناطق حاشیه نشین سنندج</h1>
      <address>
        <time datetime="2019-11-05T14:36:00+00:00">05 Nov 2019, 14:36</time>
      </address>
      <p>وقف از با سابقه ترین میراثهای ارزشمند اسلامی است که از صدر اسلام تاکنون در همه جوامع اسلامی سخت مورد توجه بوده و به رغم همه نوسانها و حوادث و دگرگونیها و بلاها و مصیبتهایی که در عمر طولانی خود با آنها دست به گریبان بوده، آثار بسیار ارزشمند و مؤثری در زمینه های گوناگون فرهنگی، اجتماعی، اقتصادی و... برجای گذاشته است...</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="http://kurdtoday.ir/">کُردتودی،</a> خداوند متعال بزرگترین واقف بوده و زمین و آسمان را برای استفاده بشریت وقف کرده است، بعد از خداوند متعال، نبی مکرم اسلام(ص) نخستین واقف در اسلام بودند و به تبع پیامبران الهی به ویژه حضرت محمد(ص) باید این شیوه و الگو را برای امت خود باقی می‌گذاشت و ائمه معصوم(ع) نیز این سنت نبوی و حسنه را ادامه دادند.</p>
      <figure>
        <img src="http://newsroom.dana.ir/content/upload/e06b1087-de9b-4afe-b27c-b878d3f23624.JPG"/>
      </figure>
      <p>تاکنون با خدا معامله کرده اید؟ چقدر؟ یک ریال، یک هکتار یا بیشتر و کمتراز آن. شاید سخت باشد اما شدنی است. مطمئن باشید ازاین معامله نفع می برید. تنها کمی همت و گذشت می خواهد تا بخشی از مال خود را که برای به دست آوردن آن سختی کشیدید برای شیرینی زندگی افرادی که سهمی از مادیات دنیا نداشتند ببخشید. آن وقت نام شما هم در فهرست معامله گران موفق و به اصطلاح واقفان قرارمی گیرد. وقف از گذشته تاکنون به عنوان یک میراث بزرگ و با ارزش به یادگار مانده است ضرورت دارد برای رونق وگسترش آن و خروج از یکنواختی در آن با رویکردی نو و نگرشی جدید تنوع در آن ایجاد کرد تا بتوان در حوزه های مختلف از آن بهره برداری کرد.</p>
      <p>وقف از با سابقه ترین میراثهای ارزشمند اسلامی است که از صدر اسلام تاکنون در همه جوامع اسلامی سخت مورد توجه بوده و به رغم همه نوسانها و حوادث و دگرگونیها و بلاها و مصیبتهایی که در عمر طولانی خود با آنها دست به گریبان بوده، آثار بسیار ارزشمند و مؤثری در زمینه های گوناگون فرهنگی، اجتماعی، اقتصادی و... برجای گذاشته است و همچنان می تواند به عنوان یکی از مؤثرترین عوامل دراین جنبه ها و زمینه ها در جوامع اسلامی مطرح باشد. </p>
      <figure>
        <img src="http://newsroom.dana.ir/content/upload/03de8502-14bf-4405-bb93-d09e3ef2e9e7.JPG"/>
      </figure>
      <p> حاشیه‌نشینی پدیده‌ای است که با اسکان غیررسمی گروه بزرگی از مردم در مکانی در کناره شهرها ایجاد می‌شود. </p>
      <p>در سنندج نیز بیشترین آمار حاشیه‌نشینی مربوط به ناحیه منفصل شهری نایسر است که اغلب این افراد به فقر شهری، مشکلات مسکن و .... مبتلا هستند. بنابراین باید در این مناطق با کمک همه دستگاه‌ها اقدامات و مداخلات مؤثری شکل بگیرد.</p>
      <p>راه را به سمت منطقه حاشیه نشین سنندج کج می کنیم، کوچه ها یکی پس از دیگری باریکتر و پر از گرد و خاک، مردمانش در عین مهربانی و سادگی فقیر هستند، اوج مشکلات زندگی کمر فرزندان و خانواده های بعضی از این افراد و خانوارها را خم کرده است، اما در مدارس نایسر سنندج دانش آموزانی وجود دارند که متاسفانه دست روزگار با خانواده هایشان نساخته و پدر خانواده فوت کرده و یستیم بودند و عده ای هم خانواده هایشان دچار آسیب های اجتماعی شده بود، اما در این میان اداره کل اوقاف و امور خیریه استان کردستان 100 پیک کامل لوازم التحریر و شناسایی بیش از 20 دانش آموز بی بضاعت را در این مدارس پخش کرد.</p>
      <figure>
        <img src="http://newsroom.dana.ir/content/upload/2dab9b9e-fd40-4209-aff3-d21476c8c69d.JPG"/>
      </figure>
      <p> حجت صبوری معاون فرهنگی اوقاف و امور خیریه استان کردستان  در گفتگو با خبرنگار <a href="http://aftabedel.com/">آفتاب دل</a> اظهار کرد: از آنجا که مردم کردستان به اختیارالدینی‌ها مشهور و همواره در کارهای خیرخواهانه و خداپسندانه زبانزد عام و خاص بوده، فرهنگ و اعتقادات مردم و اقدامات انجام شده در سطح این  استان را منعکس کرده تا همواره نسل جوان امروزی با این فرهنگ و سنت دیرینه آشنا شوند.</p>
      <p>وی گفت: مردم استان کردستان معتقدند که ترویج فرهنگ وقف، کمک به هم‌نوع و فعالیت در امورات خیرخواهانه ریشه در فرهنگ اصیل دینی داشته و در تمام ادیان الهی نسبت به آن تأکید شده و به همین دلیل مردم این دیار با هر نوع عقیده و باوری به‌طور ذاتی دوست دارند وارد فعالیت‌های انسان دوستانه شوند اما در حال حاضر بالای 90 درصد از مردم کردستان وقف های خود را صرف مساجد می کنند در حالی که می توان وقف خود را صرف کارهای خیریه از جمله درمان، کمک به افراد یتیم، کمک به نیازمندان و ... کنند.</p>
      <p>وی افزود: وقف یک لحظه برای یک عمر است و در حال حاضر وقف مساجد اشباع شده است  در حالی که افراد بیمار و نیازمندی وجود دارند که به شدت نیازمند هستند و لازم است که واقفین در این راستا به میدان بیایند چرا که اوقاف مالک موقوفات نیست بلکه فقط ناظر به موقوفات است و هیچ نوع تصرفی در این راستا ندارد.</p>
      <p>وی ادامه داد: به مناسبت دهه وقف، بیش از 1500 بسته لوازم التحریر بین دانش آموزان بی بضاعت، توزیع 2500 غذای گرم، 250 سبد کالا و ... در مناطق حاشیه نشین سنندج از موقوفات اهل سنت توزیع گردید.</p>
      <figure>
        <img src="http://newsroom.dana.ir/content/upload/b10da10d-c9a5-4a64-ba63-6b818fa7ef60.JPG"/>
      </figure>
      <p>وی ارزش هر سبدغذایی را ۲ میلیون ریال، عنوان کرد و افزود: اقلام غذایی نظیر؛ برنج، مرغ، ماکارونی، رب، تخم مرغ، قند و شکر از محتویات این سبد مهربانی اوقاف است.</p>
      <p>صبوری، تصریح کرد: استان کردستان نیازمند وقف‌های جدید متناسب با نیاز‌های روز جامعه و به ویژه کمک به نیازمندان است.</p>
      <figure>
        <img src="http://newsroom.dana.ir/content/upload/384a62a4-070b-486a-90fa-7a21bab34774.JPG"/>
      </figure>
      <p>وی افزود: اداره اوقاف و امور خیریه کردستان تلاش دارد تا با کمک به نیازمندان با عزت نفس و کرامت انسانی همراه باشد و نباید فقر موجب تضعیف شخصیت انسان‌ها شود.</p>
      <p>معاون فرهنگی اداره کل اوقاف و امور خیریه کردستان در پایان گفت: رسانه ها می توانند آسیب ها را برجسته سازی کند و راهکارها را ارائه دهد که یکی از این راهکارها می تواند وقف باشد. یعنی نیاز جامعه مشخص می شود تا واقف در این راستا وقف کند. به نظر می رسد امروز باید معضلات اجتماعی برجسته شود تا بتوان به خیرین سمت و سو داد. </p>
      <p>انتهای پیام/</p>
    </article>
  </body>
</html>