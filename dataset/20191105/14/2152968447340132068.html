<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/politika/2019/11/05/borisov-zove-v-praga-koheziia-za-izostanalite-regioni-v-es.428637"/>
    <meta property="og:site_name" content="Dnes.bg"/>
    <meta property="article:published_time" content="2019-11-05T14:10:00+00:00"/>
    <meta property="og:title" content="Борисов зове в Прага: Кохезия за изостаналите региони в ЕС!"/>
    <meta property="og:description" content="Амбициите на Брюксел за глобален лидер да бъдат подкрепени със средства | Dnes.bg"/>
  </head>
  <body>
    <article>
      <h1>Борисов зове в Прага: Кохезия за изостаналите региони в ЕС!</h1>
      <h2>Амбициите на Брюксел за глобален лидер да бъдат подкрепени със средства</h2>
      <address><time datetime="2019-11-05T14:10:00+00:00">05 Nov 2019, 14:10</time> by <a rel="author" href="https://www.dnes.bg/author/180" target="_blank">Веселина Йорданова</a></address>
      <p>​Премиерът Бойко Борисов заяви, че е важно справедливото разпределение на средствата в ЕС, за да се преодолеят неравенствата между различните региони и изостаналостта.</p>
      <p>В Прага, където участва на Срещата на високо равнище на групата "Приятели на кохезията", той каза още, че е необходим специфичен фокус към развитието на най-бедните, изоставащи европейски региони.</p>
      <related>
        <a href="https://www.dnes.bg/politika/2019/11/05/borisov-se-pohvali-na-chehite-s-nula-migraciia-sme.428600"/>
      </related>
      <p>"Такива региони, с БВП под 50% от средното за ЕС, има не само в България и считам, че е от общ интерес те да бъдат подкрепени", изтъкна премиерът пред останалите лидери в Прага.</p>
      <p>По думите му амбициите на ЕС да бъде глобален лидер следва да бъдат подкрепени с необходимите средства, съобщиха от правителствената пресслужба.</p>
      <p>Това означава и осигуряване на адекватно финансиране на Кохезионната и Общата селскостопанска политика, които най-добре демонстрират резултатите от европейските инвестиции, изтъкна Борисов по време на пленарната сесия.</p>
      <p>Българският премиер бе категоричен, че Кохезионната и Общата селскостопанска политика имат доказана добавена стойност, а техните резултати са видими и осезаеми за европейските граждани.</p>
      <p>Борисов допълни, че правилата и за двете не трябва да водят до допълнителни административни и финансови тежести за националните бюджети, което крие риск за изпълнението на програмите и за инвестициите, особено в по-слабо развитите региони.</p>
      <p>В изявлението си министър-председателят посочи, че лидерите от групата следва да насочат усилията си в няколко направления.</p>
      <p>"Важно е да се противопоставим на разделението между нетни получатели и нетни донори. Ползите от двете политики са за всички европейски граждани", посочи българският премиер. Той акцентира също, че не трябва да се допуска налагане на разделение между нови и стари приоритети за ЕС.</p>
      <p>"За нас са важни и традиционните политики, и науката и иновациите, и миграцията и сигурността, и борбата с климатичните промени. Именно затова настояваме за амбициозен бюджет на ЕС, който да ни позволи да съхраним постигнатото до момента и да отговорим на многобройните предизвикателства“, подчерта Бойко Борисов.</p>
      <p>По думите му групата "Приятели на кохезията" трябва да се стреми не просто да ребалансира призивите за съкращения в бюджета на ЕС, а да има активна роля за отстояването на един надежден европейски бюджет в полза на всички европейски граждани.</p>
      <p>В края на срещата на върха в Прага лидерите ще приемат Декларация на групата, в която да бъдат потвърдени споделените позиции на държавите с оглед на развитието на преговорите по МФР и с основен фокус върху важността на Кохезионната политика.</p>
    </article>
  </body>
</html>