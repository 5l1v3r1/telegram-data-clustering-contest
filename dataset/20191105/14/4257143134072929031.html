<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/05/jol-sikerult-gomes-mutetje-fellebbez-a-tottenham"/>
    <meta property="og:site_name" content="infostart"/>
    <meta property="article:published_time" content="2019-11-05T14:02:00+00:00"/>
    <meta property="og:title" content="Jól sikerült Gomes műtétje, a Tottenham pedig fellebbez"/>
    <meta property="og:description" content="Jól sikerült André Gomesnek, az Everton labdarúgójának a bokaműtétje, akinek a Tottenham Hotspur elleni vasárnapi bajnokin úgy tört el a jobb bokája, hogy elmozdultak a csontok."/>
  </head>
  <body>
    <article>
      <h1>Jól sikerült Gomes műtétje, a Tottenham pedig fellebbez</h1>
      <address><time datetime="2019-11-05T14:02:00+00:00">05 Nov 2019, 14:02</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/sport/2019/11/05/megussza-sulyos-bunteteset-a-siro-koreai"/>
      </related>
      <h3>Jól sikerült André Gomesnek, az Everton labdarúgójának a bokaműtétje, akinek a Tottenham Hotspur elleni vasárnapi bajnokin úgy tört el a jobb bokája, hogy elmozdultak a csontok.</h3>
      <p>A liverpooli klub hétfői tájékoztatása szerint a portugál középpályás várhatóan teljesen felépül, de</p>
      <blockquote>egyelőre nem lehet megjósolni, hogy mikor állhat újra csapata rendelkezésére.</blockquote>
      <p>A 26 éves játékost Szon Hung Min, a londoniak dél-koreai támadója hátulról akarta szerelni, Gomes pedig ennek nyomán elvesztette az egyensúlyát, szemből ütközött Serge Aurier-rel, és a földre érkezéskor kifordult a bokája. Az eset során mindkét csapat játékosai, beleértve a kiállított csatárt is, sokkos állapotban figyelték társukat, akinek a lába természetellenes helyzetben állt. (<a href="https://infostart.hu/sport/2019/11/03/dontetlen-es-szornyu-serules-liverpoolban">videó 18+</a>)</p>
      <p>Szon a piros lapot követően a könnyeivel küszködve hagyta el a játékteret, a Tottenham ugyanakkor kedden bejelentette, hogy fellebbez az ítélet ellen.</p>
      <blockquote>Ha ezt elutasítják, akkor az ázsiai játékosnak három bajnoki meccset kell kihagynia.</blockquote>
      <p>A Goodison Parkban rendezett mérkőzés 1-1-es döntetlennel zárult. A hazai csapat a 12 perces hosszabbítás során, a 98. percben egyenlített.</p>
      <p>
        <i>Nyitókép: Twitter/André Gomes/Everton</i>
      </p>
    </article>
  </body>
</html>