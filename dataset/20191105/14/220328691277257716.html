<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/edelina-kneva-pee-yubileyno-405947.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:52:00+00:00"/>
    <meta property="og:title" content="Еделина Кънева пее юбилейно"/>
    <meta property="og:description" content="Звездата излиза за концерт на 23 ноември в Музикалния театър"/>
  </head>
  <body>
    <article>
      <h1>Еделина Кънева пее юбилейно</h1>
      <address><time datetime="2019-11-05T14:52:00+00:00">05 Nov 2019, 14:52</time> by <a rel="author">Агенция Стандарт</a></address>
      <p>Еделина Кънева - една от водещите солистки на Музикалния театър, ще отбележи 30 години на неговата сцена с концерта „Всичките мои мъже“ на 23 ноември от 19 часа. „Посвещавам моя юбилеен концерт на партньорството. В подобен спектакъл човек излива душата си, а пред очите на хората минава целият му живот”, споделя звездата.</p>
      <p>Тя ще бъде в компанията на господата, с които е била най-често под прожекторите в Оперетата - Марчо Апостолов, Александър Мутафчийски, Пеньо Пирозов, Христо Сарафов и Богомил Спиров. Специални гости са другите й сценични партньори от последните години - Орлин Горанов, Орлин Павлов и Тончо Токмакчиев. Ще звучат арии и дуети от „Веселата вдовица” и „Графиня Марица”, където Еделина Кънева прави коронните си роли. Тя ще получи овации и за другите жанрове, в които блести - не само в оперетата и операта, но и в мюзикъла, джаза и попа. Ще има хитове от „Уестсайдска история”, както и парчета, написани специално за Еделина и нейните кавалери. В шоуто ще участват солисти, хор и оркестър на Музикалния театър с диригент Юли Дамянов. Гост-диригент е Любомир Денев.</p>
      <p>Ето и няколко щрихи за родената в София и завършила Консерваторията Еделина. Прави дебюта си в операта в Бургас, следват 3 сезона в храма на класиката в Лайпциг. Репертоарът ѝ включва централните партии в "Трубадур", "Тоска", "Сватбата на Фигаро", "Дон Жуан", в "Прилепът", "Цигански барон", "Графиня Марица", "Страната на усмивките", "Царицата на чардаша", "Великата неизвестна", в мюзикълите „Котки“, ‘’Някои го предпочитат горещо“,  „Уестсайдска история“, “Вълкът и седемте козлета’’. Еделина е музикален продуцент на Коледни концерти за БНТ и БНТ 2, инициатор и участник на проекти в джаз и поп музиката, от 2012-а е преподавател в Музикалното училище „Любомир Пипков“ - специалност „Поп и джаз пеене”, а от 2017-а е музикален режисьор в „Александра аудио”. Гастролирала е с успех в Япония, Германия, Франция, Испания, Израел и други. От 2000 до 2010-а е постоянен гост-солист на Teatro Lirico D’ Europa и  Mozart Festival Opera в САЩ. През 2018-а влезе “Мамма миа“ в Операта като Дона Шеридан.</p>
      <p> </p>
    </article>
  </body>
</html>