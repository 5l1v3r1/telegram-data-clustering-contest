<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/frifunnet-for-krenkelse/71785707"/>
    <meta property="og:site_name" content="Dagbladet.no"/>
    <meta property="article:published_time" content="2019-11-05T14:09:27+00:00"/>
    <meta property="og:title" content="Frifunnet for krenkelse"/>
    <meta property="og:description" content="Musiker og lærer Ketil Stokkan er frifunnet for fysisk å ha krenket elev."/>
  </head>
  <body>
    <article>
      <h1>Frifunnet for krenkelse</h1>
      <h2>Musiker og lærer Ketil Stokkan er frifunnet for fysisk å ha krenket elev.</h2>
      <address><time datetime="2019-11-05T14:09:27+00:00">05 Nov 2019, 14:09</time> by <a rel="author">Anders Grønneberg</a></address>
      <p>Ketil Stokkan (63) er i Nord-Troms tingrett i Tromsø frifunnet for å ha fysisk krenket en tolv år gammel elev i mai i år, melder <a href="https://frifagbevegelse.no/i-skolen/larer-ketil-stokkan-63-frikjent-for-a-ha-fysisk-krenket-elev--viktig-for-meg-og-for-100000-larere-6.158.659604.a06af64597?fbclid=IwAR0DvJmt8oW-SAUPFYJOK_GiqSLYH5NOpnmOo-M9d2FnaDXXegUB4NTG3DY">Fri Fagbevegelse</a>.</p>
      <p>
        <b>- Jeg var lamslått, det var absurd, sier han til Fri Fagbevegelse.</b>
      </p>
      <p>Ketil Stokkan forteller om sin reaksjon da han i mai måned ble anmeldt av ei mor for å ha fysisk krenket en tolv år gammel elev.</p>
      <h3>Klut mot munn</h3>
      <p>Stokkan, som har vært lærer i 25 år, ble tiltalt etter at han tidligere i år fikk en bot på 5000 kroner, som han etter råd fra blant andre sin fagforening, Skolenes landsforbund (SL), ikke godtok, skriver Fri Fagbevegelse.</p>
      <p>
        <b>Stokkan forklarte at han et kort øyeblikk holdt en tavleklut mot munnen til den tolv år gamle eleven.</b>
      </p>
      <p>I fjor tok Stokkan over en klasse der det var blitt problemer, hvor læreren - og deretter vikaren til læreren - begge var blitt sykmeldte.</p>
      <p>- Den dagen hendelsen i tiltalen skjedde hadde tiltalte en fille i hånden, som han bruker til å tørke kritt av en tavle og tusj fra et whiteboard, skriver retten i sin vurdering.</p>
      <h3>«Stygt språk»</h3>
      <p>- Det var veldig mye som skjedde i klasserommet på likt. Han gikk ned til pulten der fornærmede satt sammen med to andre elever. Fornærmede hadde et stygt språk, og han satt i tillegg å reiv i en bok som tilhørte medeleven.</p>
      <p>- Tiltalte sa da noe sånn som at; «Du kaller den og du river i boken til den andre. Nå kan du sette deg på plassen din.» Da ropte fornærmede til ham: «E du fette dum?». Det var da tiltalte – nærmest som en refleks – tok filla mot munnen til tiltalte og sa noe sånn som at «Da jeg var liten ble jeg vaska i munnen når jeg sa slike ting», skriver retten.</p>
      <p>Fornærmedes mor forklarte i retten at sønnen kom hjem fra skolen og var sint, fortvilet og lei seg. Han sa til henne at læreren hadde vasket ham i ansiktet med en klut og dyttet den inn i munnen hans.</p>
      <p>
        <b>Bakgrunnen for hendelsen var at fornærmede hadde vært uenig med læreren. Hun opplevde dette som svært alvorlig.</b>
      </p>
      <p>Aktor la ned påstand om 6000 kroner i bot, subsidiært tolv dagers fengsel, for kroppskrenkelse.</p>
      <h3>- Viktig for lærerstanden</h3>
      <p>Ketil Stokkan (63) er mest kjent som sanger, gitarist og låtskriver. I 1986 vant han den norske finalen i Melodi Grand Prix med sangen «Romeo». Han er fortsatt aktiv, og i fjor ga han ut konsertalbumet «Nu kjør' vi».</p>
      <figure>
        <img src="https://dbstatic.no/71785863.jpg?imageId=71785863&amp;x=0&amp;y=6.2222222222222&amp;cropw=100&amp;croph=72.888888888889&amp;width=321&amp;height=165"/>
        <figcaption><b>PÅ GULLSTOL:</b> Ketil Stokkan &amp; The Great Garlic Girls ble vinnere av den norske MGP-finalen med melodien «Romeo». Foto: NTB Scanpix Vis mer</figcaption>
      </figure>
      <p>
        <b>- Dommen er med på å skape presedens for andre som havner i en liknende situasjon.</b>
      </p>
      <p>- Frifinnelsen i tingretten var viktig, ikke bare for meg, men også for 100.000 lærere og for rekrutteringen til læreryrket, sier Ketil Stokkan.</p>
      <p>Han refererer til at han opprinnelig også var anmeldt for, med makt, å ha tatt fra samme elev en tavlelinjal - og at han hadde trukket en annen elev etter hetta i en hettegenser, to anmeldelser som ble henlagt.</p>
      <h3>En lovlig handling</h3>
      <p>«Retten har ut fra en konkret vurdering kommet fram til at tiltalte ikke gikk utover det han lovlig kunne gjøre i den aktuelle situasjonen, slik at hendelsen vurdert i sin sammenheng ikke rammes av straffelovens § 271», står det i dommen.</p>
      <p>
        <b>- Denne saken burde aldri vært en straffesak, sier LO-advokat Edvard Bakke, som møtte i tingretten som Stokkans forsvarer.</b>
      </p>
      <p>Skolenes landsforbund (SL) mener at denne saken er prinsipiell viktig og kan skape presedens. Det er ikke kjent om dommen vil bli anket.</p>
    </article>
  </body>
</html>