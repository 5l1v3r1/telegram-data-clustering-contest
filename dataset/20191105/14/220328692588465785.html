<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/kreml-ni-plashi-da-ne-presledvame-malinov-405946.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-05T14:51:47+00:00"/>
    <meta property="og:title" content="Кремъл ни плаши да не преследваме Малинов"/>
    <meta property="og:description" content="Щяло да има &quot;пагубни последствия&quot; ако България преследва Николай Малинов"/>
  </head>
  <body>
    <article>
      <h1>Кремъл ни плаши да не преследваме Малинов</h1>
      <address><time datetime="2019-11-05T14:51:47+00:00">05 Nov 2019, 14:51</time> by <a rel="author">Редактори</a></address>
      <p>Руските власти намекнаха от най-високо място, че българия ще претърпи последствия ако Николай Малинов, който беше награден с орден „Дружба”, бъде преследван у нас. Това беше посочено в заявление на говорителя на Владимир Путин – Дмитрий Песков.</p>
      <p>„Кремъл разчита на това, че награждаването на председателя на НД „Русофили” – Николай Малинов, с руския орден „Дружба” няма да стане причина за неговото преследване”, коментира Песков, цитиран от ТАСС.</p>
      <p>„Смятаме, че подобни жестове на признание за заслугите на Малинов като принос за делото на единството на руския свят, принос за развитие на приятелството и сътрудничеството между народите на двете ни страни по никакъв начин не може и не трябва да е причина за някакви преследвания”, добави той.</p>
      <p>По думите на Песков това „би било нелогично и би имало пагубни последствия”.</p>
      <p>„Дори напротив – разчитаме, че такива хора като него ще получат възможността и по-нататък да работят за развитието на приятелските, отдавнашните и исторически отношения между народите на двете ни страни”, подчерта пресаташето на Кремъл.</p>
      <p>У нас в началото на септември Малинов беше обвинен в шпионаж, а вчера главният прокурор Сотир Цацаров е изпратил сигнал с искане да се установи защо специализираният съд е позволил Малинов да напусне България, без да бъде поискано становище от прокуратурата.</p>
    </article>
  </body>
</html>