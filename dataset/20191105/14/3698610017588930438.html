<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/CULTURE/u-kiyevi-proyde-vistavka-suchasnoyi-skulpturi-globalniy-poglyad-328555_.html"/>
    <meta property="og:site_name" content="DT.ua"/>
    <meta property="article:published_time" content="2019-11-05T14:38:00+00:00"/>
    <meta property="og:title" content="У Києві пройде виставка сучасної скульптури &quot;Глобальний погляд&quot;"/>
    <meta property="og:description" content="Відкриття виставки відбудеться 12 листопада у Національному музеї Тараса Шевченка."/>
  </head>
  <body>
    <article>
      <h1>У Києві пройде виставка сучасної скульптури "Глобальний погляд"</h1>
      <h2>Відкриття виставки відбудеться 12 листопада у Національному музеї Тараса Шевченка.</h2>
      <address>
        <time datetime="2019-11-05T14:38:00+00:00">05 Nov 2019, 14:38</time>
      </address>
      <p>З 12 по 24 листопада 2019 р. в Національному музеї Тараса Шевченка пройде <a href="https://dt.ua/CULTURE/u-stolichnomu-muzeyi-vidkrilas-vistavka-pro-vzayemovidnosini-zhinki-zi-svitom-327938_.html"><b>виставка</b></a> сучасної скульптури Ольги Кошелєвої "Глобальний погляд". Важливою емоцією виставки стане плавлення світу, яке відсилає до теми глобального потепління.</p>
      <p>Кошелєву на світових арт-салонах неформально прозвали Sunglasses Girl – через її любов носити власноруч розмальовані сонцезахисні окуляри, а також через її роботи – великі скульптури-окуляри.</p>
      <p>У своїх роботах художниця застосовує 3D-ефект відбиття. Люди, тварини, рослини – об'єкти, які потрапили у фокус уваги Кошелєвої, дзеркально перемножуються, розкриваючи сутність речей і явищ через їхню повторюваність.</p>
      <p>Варто відзначити, що виставка вже успішно пройшла в Нью-Йорку, а в грудні бельгійська галерея представить роботи художниці на Scope Miami.</p>
      <p>На сьогоднішній день роботи Кошелєвої знаходяться в приватних колекціях в Європі і в США. Вона брала участь у виставках в Україні, Франції, Монако, Італії, США, Канаді. Скульптура художниці під назвою Icebreakers була нагороджена призом Леонардо да Вінчі у Флоренції у січні 2018 року. У 2017 році Ольга отримала нагороду від Biennale del Belvedere di San Leucio (Італія).</p>
      <p>Підписуйтесь на наш <a href="https://t.me/ZNlife">Telegram-канал</a> з новинами технологій та культури.</p>
      <p> </p>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>