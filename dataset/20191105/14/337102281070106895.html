<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%AF%D9%88%D9%84%D8%AA-%D8%B9%D8%B1%D8%A7%D9%82-%D8%A8%D8%A7%D8%B1-%D8%AF%DB%8C%DA%AF%D8%B1-%D8%A7%DB%8C%D9%86%D8%AA%D8%B1%D9%86%D8%AA-%D9%85%D8%B1%D8%AF%D9%85-%D8%A7%DB%8C%D9%86-%DA%A9%D8%B4%D9%88%D8%B1-%D8%B1%D8%A7-%D9%82%D8%B7%D8%B9-%DA%A9%D8%B1%D8%AF-20191105/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-05T14:35:04+00:00"/>
    <meta property="og:title" content="دولت عراق بار دیگر اینترنت مردم این کشور را قطع کرد"/>
    <meta property="og:description" content="به دنبال درگیری‌های اخیر در عراق، دولت این کشور باز هم اینترنت برخی از نقاط مهم این کشور، از جمله شهر‌های شیعه نشین بصره و کربلا را قطع کرد."/>
  </head>
  <body>
    <article>
      <h1>دولت عراق بار دیگر اینترنت مردم این کشور را قطع کرد</h1>
      <address>
        <time datetime="2019-11-05T14:35:04+00:00">05 Nov 2019, 14:35</time>
      </address>
      <p>
        <b>به دنبال درگیری‌های اخیر در عراق، دولت این کشور باز هم اینترنت برخی از نقاط مهم این کشور، از جمله شهر‌های شیعه نشین بصره و کربلا را قطع کرد.</b>
      </p>
      <p>سازمان غیر دولتی "نت‌بلاکس" که وظیفه امنیت سایبری و نظارت بر آزادی اینترنتی در سطح جهان را به عهده دارد، بامداد امروز سه‌شنبه ۵ اکتبر اعلام کرد که اینترنت مردم بغداد پایتخت و چند شهر دیگر عراق قطع شده است.</p>
      <p>بر اساس گزارش "نت‌بلاکس"، قطع شدن اینترنت مردم عراق در ساعت ۹ بامداد سه‌شنبه به وقت بغداد رخ داده است. دولت عراق اینترنت بغداد و چندین شهر مهم دیگر عراق، از جمله شهرهای شیعه نشین بصره و کربلا را بار دیگر قطع کرده است.</p>
      <p>"نت‌بلاکس" در تارنمای اینترنتی خود نوشته است: «داده‌های ما نشان می‌دهد که اینترنت در چندین شهرعراق قطع شده است».</p>
      <p>بر اساس داده‌های این سازمان، پیش از قطع شدن کامل اینترنت، تعداد کاربران اینترنتی در شهر‌های بغداد، بصره، کربلا و همچنین در مناطق شمالی عراق کاهش یافته بود.</p>
      <p>در تارنمای اینترنتی "نت‌بلاکس" همچنین آمده است که از ساعت ۹ بامداد امروز به وقت محلی تا کنون، علاوه بر قطع شدن اینترنت، تمامی شبکه‌های اجتماعی و اپلیکیشن‌های پیام رسانی نیز در بیشتر مناطق عراق غیر فعال شده اند.</p>
      <p>بر اساس آمار رسمی، ۱۴ میلیون از جمعیت ۳۷ میلیونی عراق از اینترنت استفاده می‌کنند و حدود ۴۰ درصد از آنان نیز در شبکه‌های اجتماعی فعال هستند.</p>
      <p>اختلال در دسترسی به این اینترنت و قطع شدن مجدد آن در عراق در حالی رخ می‌دهد که معترضان عراقی پیش از ۱۱ اکتبر نیز با چنین مشکلی روبرو شده بودند. در پی تظاهرات ضد دولتی مردم عراق، دولت این کشور از تاریخ ۲ تا تاریخ ۱۱ اکتبر اینترنت را در بیشتر شهر‌های عراق قطع کرده بود.</p>
      <p>قطع شدن اینترنت در عراق، کار خبرنگاران، نهادهای حقوق بشر، ناظران محلی و بین‌المللی را برای ارزیابی دقیق حوادث این کشور دشوار ساخته است.</p>
      <p>اعتراضات مردمی در عراق، روز اول اکتبر (۹ مهرماه) آغاز شد. معترضان عراقی ابتدا برای مبارزه با فساد، اصلاحات اقتصادی و گسترش خدمات عمومی به خیابان‌ها آمدند اما حال آن‌ها خواستار اصلاح قانون قانون اساسی و پایان رژیم در عراق هستند.</p>
    </article>
  </body>
</html>