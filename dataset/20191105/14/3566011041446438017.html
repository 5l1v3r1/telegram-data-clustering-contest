<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545144.html/6-%D9%87%D8%B2%D8%A7%D8%B1-%D9%81%D8%B1%D8%B5%D8%AA-%D8%B4%D8%BA%D9%84%DB%8C-%D8%AF%D8%B1-%D8%AD%D8%A7%D8%B4%DB%8C%D9%87-%D8%B4%D9%87%D8%B1-%D9%85%D8%B4%D9%87%D8%AF-%D8%A7%DB%8C%D8%AC%D8%A7%D8%AF-%D9%85%DB%8C-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-05T14:52:00+00:00"/>
    <meta property="og:title" content="6 هزار فرصت شغلی در حاشیه شهر مشهد ایجاد می‌شود"/>
    <meta property="og:description" content="محمد سنجری گفت: طرح نجات مقید به زمان نیست و ابعاد گسترده‌ای دارد اما ما در کارگروه اقتصادی باید برای 6 هزار نفر بیکار در حاشیه شهر مشهد اشتغال ایجاد کنیم."/>
  </head>
  <body>
    <article>
      <h1>6 هزار فرصت شغلی در حاشیه شهر مشهد ایجاد می‌شود</h1>
      <h2>مدیرکل تعاون، کار و رفاه اجتماعی خراسان رضوی:</h2>
      <address>
        <time datetime="2019-11-05T14:52:00+00:00">05 Nov 2019, 14:52</time>
      </address>
      <p>محمد سنجری گفت: طرح نجات مقید به زمان نیست و ابعاد گسترده‌ای دارد اما ما در کارگروه اقتصادی باید برای 6 هزار نفر بیکار در حاشیه شهر مشهد اشتغال ایجاد کنیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sobhtoos.ir/">صبح توس</a>؛ محمد سنجری، مدیرکل تعاون، کار و رفاه اجتماعی خراسان رضوی طی بازدید از غرفه صبح توس در نمایشگاه بین‌المللی مشهد اظهار کرد: طرح نجات حاشیه شهر مشهد از یک ماه گذشته در مشهد توسط استانداری خراسان رضوی کلید خورده است و ما در اداره تعاون، کار و رفاه اجتماعی استان به عنوان دبیرخانه کارگروه اقتصادی طرح نجات را بر عهده داریم.</p>
      <p>وی افزود: طی یک ماه گذشته اهم اقدامات انجام‌شده در خصوص جمع‌آوری آمار و اطلاعات جمعیتی و تحلیل بازار کار مناطق حاشیه شهر مشهد بوده که توانستیم با همکاری اداره مدیریت و برنامه‌ریزی این اطلاعات را به دست آوریم و دو روز گذشته این آمار و تحلیل‌ها در کارگروه اشتغال استان به تصویب رسید.</p>
      <p>سنجری با بیان اینکه 6 هزار بیکار در مناطق حاشیه شهر مشهد حضور دارند، گفت: برنامه‌های دستگاه‌های اجرایی برای ایجاد اشتغال حاشیه شهر جمع بنده شده است و دستگاه‌ها منابع مالی خود برای اجرای مشاغل خورد را نیز به ما معرفی کرده‌اند.</p>
      <p>مدیرکل تعاون، کار و رفاه اجتماعی خراسان رضوی یادآور شد: طرح نجات مقید به زمان نیست و ابعاد گسترده‌ای دارد اما ما در کارگروه اقتصادی باید برای این 6 هزار نفر بیکار در حاشیه شهر مشهد اشتغال ایجاد کنیم اما در حال حاضر نمی‌توان زمان آن را اعلام کرد.</p>
      <p>وی با بیان اینکه خوشبختانه در قانون کار و تأمین اجتماعی هیچ‌گونه راه دررویی وجود ندارد، ادامه داد: پرداخت حق بیمه از روز اول کار بر گردن کارفرما است و تمامی افراد در صورتی که شکایتی از کارفرمای خود دارند می‌توانند به اداره کار و تأمین اجتماعی مراجعه کنند.</p>
      <p>سنجری خاطرنشان کرد: عده‌ای از وکلا ادعا دارند تا می‌توانند قوانین کار و تأمین اجتماعی را دور بزنند، اما در واقع هیچ‌گونه راه فراری از این دو قانون وجود ندارد و هر کس ادعا دارد تا می‌تواند با قراردادهای 89 روزه و از این قبیل اقدامات حق بیمه کارگران را نپردازد، اشتباه است.</p>
      <p>مدیرکل تعاون، کار و رفاه اجتماعی خراسان رضوی تأکید کرد: برخی مدعی هستند که کارگران از حق و حقوق خود ناآگاه هستند، این حرف اشتباهی است و در واقع کارگران از کارفرمایان بیشتر از حقوق خود آگاهی دارند و اجازه تجاوز به حقوق خود را نمی دهند.</p>
      <p>انتهای پیام/</p>
    </article>
  </body>
</html>