<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/maas-ozvuchiv-priblizni-termini-zustrichi-u-normandskomu-formati-328874_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T00:55:00+00:00"/>
    <meta property="og:title" content="Маас озвучив приблизні терміни зустрічі у &quot;нормандському форматі&quot;"/>
    <meta property="og:description" content="Глава МЗС ФРН заявив про бажання розвивати Мінський процес, будучи при цьому у рамках нормандського формату."/>
  </head>
  <body>
    <article>
      <h1>Маас озвучив приблизні терміни зустрічі у "нормандському форматі"</h1>
      <h2>Глава МЗС ФРН заявив про бажання розвивати Мінський процес, будучи при цьому у рамках "нормандського формату".</h2>
      <address>
        <time datetime="2019-11-08T00:55:00+00:00">08 Nov 2019, 00:55</time>
      </address>
      <p>Зустріч України, Росії, Німеччини та Франції у <a href="https://dt.ua/POLITICS/u-putina-nazvali-nepravilnoyu-pidgotovku-zustrichi-normandskoyi-chetvirki-v-publichnomu-rezhimi-328561_.html"><b>"нормандському форматі"</b></a> відбудеться протягом найближчих декількох тижнів, заявив голова міністерства закордонних справ Німеччини Гайко Маас на спільній прес-конференції з державним секретарем США Майком Помпео в Лейпцигу 7 листопада, повідомляє <a href="https://ukrainian.voanews.com/a/normandsky-format/5156763.html">"Голос Америки"</a>.</p>
      <p>"Ми активно працюємо, щоб підготуватися до саміту нормандського формату, який відбудеться протягом наступних тижнів", – заявив міністр.</p>
      <p>Маас зазначив, що у якості бази планується використовувати ту динаміку, яка з'явилася в результаті виконання домовленостей, досягнутих у рамках Мінська.</p>
      <p>"У нас є "Нормандський формат", до якого входять Німеччина, Франція, Росія та Україна. У цьому форматі ми дали старт Мінському процесу, і ми хочемо розвивати його далі... Хоча існують передумови, які ще не були виконані", – зазначив він.</p>
      <p>Нагадаємо, 1 листопада, <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">біля Золотого на Луганщині закінчилося триденне розведення сил і засобів</a></b>. Військовослужбовців ЗСУ почали відводити, попри <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> та регулярні обстріли бойовиків. Влітку цього року відбулося розведення військ поблизу Станиці Луганської.</p>
      <p>Відведення українських військ від лінії розмежування на ділянках в районі Золотого, Станиці Луганської (Луганська область) і Петрівського (Донецька область) є однією з умов Кремля для проведення <b><a href="https://dt.ua/POLITICS/kreml-nazvav-rozvedennya-sil-v-donbasi-peredumovoyu-dlya-zustrichi-lideriv-normandskoyi-chetvirki-327586_.html">саміту в "Нормандському форматі"</a></b>. При цьому гарантувати дзеркальне відведення окупаційних військ у Кремлі відмовилися.</p>
      <p>Докладніше читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале золоте, а ціна велика</a></b>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5nb2xvcy1hbWVyaWtpLnJ1">Голос Америки (русская служба)</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>