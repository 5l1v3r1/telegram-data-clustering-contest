<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341919/sport:/title:zvezda-da-odluci-sta-zeli-lorenzu-hitno-treba-pomoc-i-ko-ce-biti-novi-kvinsi-miler"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Zvezda da odluči šta želi, Lorenzu hitno treba pomoć i ko će biti novi Kvinsi Miler?"/>
    <meta property="og:description" content="Realova kratka škola iz lucidnosti, Bili Beron u svom elementu i neke nerazjašnjene stvari koje i dalje ostavljaju nedoumice..."/>
  </head>
  <body>
    <article>
      <h1>Zvezda da odluči šta želi, Lorenzu hitno treba pomoć i ko će biti novi Kvinsi Miler?</h1>
      <h2>Realova kratka škola iz lucidnosti, Bili Beron u svom elementu i neke nerazjašnjene stvari koje i dalje ostavljaju nedoumice...</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">Nikola Stojković</a></address>
      <p>
        <b>Pametni ljudi često vole da kažu da je jutro pametnije od večeri. Glava bistrija, utisci se slegnu i onda je mnogo lakše sabrati utiske i staviti ih na jedno mesto... Jutro posle Reala otvara nove ili kristališe neke stare vidike, ujedno ostavlja prostor za ozbiljnu diskusiju i analizu. </b>
      </p>
      <p>Crvena zvezda je u četvrtak uveče imala dve mogućnosti - da bira između “kraljevskog tretmana“ i “borbe s duhovima prošlosti“. Ekipa je svojevoljno izabrala drugu varijantu i doživela novi slom na evropskoj sceni. Poraz od 15 razlike na papiru deluje ubedljivo ako niste pratili dešavanja u Štark areni. U slučaju Crvene zvezde i Reala konačna razlika je preterana, jer je utakmica bila otvorena sve do trenutka kada su <b>Serhio Ljulj</b> i <b>Rudi Fernandez</b> zaigrali kao u najboljim danima svojih prebogatih karijera i pred više od 16.500 gledalaca na jednom od omiljenih mesta na evropskoj košarkaškoj mapi pogađali nemoguće šuteve. Znate, ono njihovo, zbog čega su godinama tako iritantni, a opet toliko genijalni u svom majstorstvu...</p>
      <figure>
        <img src="https://mozzartsport.com/upload/CKEditor/08.11.2019/zvezda-real-28962.jpg"/>
      </figure>
      <p>Njihov brzi kurs šuterske klinike učinio je da Zvezda oseti koliko boli kada je oštrica jednog od najdominantnijih i verovatno najomraženijih tandema evropske i španske košarke poput britve... Odluka <b>Serhija Ljulja</b> da na pet sekundi do kraja meča iz neobaveznog driblinga raspali za tri poena pogodila je ne samo dno mrežice, već i pravo u živac svakog ko se prethodne večeri našao na tribinama srpske dvorane u <i>Bulevaru Zorana Đinđića</i> ili kraj malih ekrana. Mada je tada sve bilo rešeno, <b>Ljulj</b> je mestu Realovog poslednjeg krunisanja u šampiona Evrope verovatno želeo da pošalje direktnu poruku konkurenciji da se lucidni dželat vratio i da će mu forma ići samo uzlaznom putanjom kako sezona bude odmicala... </p>
      <p><i><b>A, gde je u svemu tome bila Crvena zvezda?</b></i> </p>
      <p>Ponovo razapeta u tri vremenska razdoblja - teške prošlosti, nešto lepše sadašnjosti i svetle budućnosti kojoj se teži. Crvena zvezda je opet postala žrtva sopstvene ideje i poput učenika “kampanjca“ dodavala gas samo kada je gorelo pod nogama. Iz potpuno čudne i pomalo neprijatne utakmice za osetljivo oko košarkaških poklonika istančanog ukusa, Crvena zvezda je imala ponudu kakvu nije smela da odbije. Ali, ponovo jeste. Baš kao protiv Makabija i Efesa...</p>
      <p>Ima nešto u igri Crvene zvezde što ekipi ne dozvoljava da napravi još taj jedan, dodatni iskorak napred i pokupi ono što joj s pravom pripada. Bez ideje da se umanji pobeda u drugom kolu, Fenerbahče je došao u teškom momentu po <b>Željka Obradovića</b> i kasnije se videlo koliko je turski vicešampion ranjiv, dok se Himki posle sedam odigranih utakmica gleda kao izolovani incident. A, ne bi trebalo da bude tako.</p>
      <figure>
        <img src="https://mozzartsport.com/upload/CKEditor/08.11.2019/kkcz-real-246460.JPG"/>
      </figure>
      <p>Crvena zvezda na papiru i po svim parametrima nije “topovsko meso“. Nije, ali pozicija na tabeli ostavlja za pravo kritičkoj javnosti da manipuliše činjenicama. Odnosno, da se ne sagleda šira slika. Okršaji s Panatinaikosom, Makabijem, Efesom i Realom lako su mogli da se završe u Zvezdinu korist. Ali, nisu. I Crvena zvezda sada ima skor 2-5 i nameće se pitanje - da li se ovaj tim bori za TOP 8 ili za prestiž? Odgovor je verovatno negde između.</p>
      <p>Zvezdina uprava je posle osvajanja Jadranske lige letos ambiciozno ušla u projekat čuvanja timskog jezgra i na već postojeći nukleus dodala samo tri imena od kojih svi jako dobro poznaju dešavanja u srpskoj i evropskoj košarci, a dvojica njih su već osvajali najveće pehare u crveno-belom dresu.</p>
      <p>Iako se nijednog trenutka nije otvoreno govorilo o ambicijama, svima je postalo jasno da je Crvena zvezda sa rosterom od 16 igrača, nekoliko prekaljenih evropskih asova i širinom praktično na svakoj poziciji, bez lažne skromnosti, imala ideju da ponovo napadne četvrtfinale Evrolige i paralelno odbrani Jadran i Srbiju od konkurencije koja se takođe značajno pojačala... </p>
      <p>Mada je i sada pitanje Zvezdinih ambicija tema o kojoj se ne govori, umesto reči najbolju sliku o realnim dometima ove ekipe pokazaće naredne dve utakmice - protiv Asvela u Beogradu i Albe u Berlinu. Zanimljivi projekti iz Francuske i Nemačke, ali ne bauci zbog kojih treba unapred tražiti izgovore. Bar ne ako je TOP 8 i dalje u mislima. </p>
      <figure>
        <img src="https://mozzartsport.com/upload/CKEditor/08.11.2019/zvezda-real-29230.jpg"/>
      </figure>
      <p>Bilo kako, u Crvenoj zvezdi treba da odluče šta žele - da li im je Evroliga samo usputna stanica ili postoji ambicija da se iskoristi nešto slabiji početak najbliže konkurencije i isprave greške?</p>
      <p>Da bi se to zaista desilo, na Malom Kalemegdanu u hodu treba da se reše neke bitne stavke i zvati ih pravim imenom... Status <b>Andrije Gavrilovića </b>još nije poznat. Ispred njegovog imena i dalje stoji prefiks "VD (vršilac dužnosti)" ili privremeni trener. O tome se, bar dosad, nije javno govorilo, tačnije zvezdaška javnost nije upoznata s tim da li je <b>Gavrilović </b>trajno rešenje ili je njegov posao oročen rezultatima?</p>
      <p>Da bi Crvena zvezda mogla da se otrese prošlosti koja joj kao pokvarena ljubav ne da mira i izvrši tranziciju iz nestabilne sadašnjosti do konačnog cilja ovom timu je potrebna sveža krv. Preciznije, <b>Lorenzu Braunu</b> je pod hitno potrebna ispomoć u organizaciji igre i prava zamena na mestu plejmejkera. Vratimo se nekoliko paragrafa unazad, na deo koji kaže: <b>“Ima nešto u igri Crvene zvezde što ekipi ne dozvoljava da napravi još taj jedan...“ </b>i tu navežite imena i prezimena <b>Lorenza Brauna</b> i <b>Filipa Čovića</b>. Crvena zvezda ne može da napreduje jer njeni plejmejkeri ne pokazuju da zajedno imaju potreban kapacitet. Oni su u uzajmnoj vezi i nominalno treba da dopunjuju jedan drugog na beskrajnoj skali košarkaških atributa. Kao što su to <b>Markus Vilijams</b> i <b>Stefan Jović</b> radili u prvoj "tripla kruna" sezoni. Ili <b>Stefan Jović</b> i <b>Nejt Volters</b> pre odlaska <b>Dejana Radonjića</b>...</p>
      <figure>
        <img src="https://mozzartsport.com/upload/CKEditor/08.11.2019/czreal-071119_ALO_Marko_Metlas22.JPG"/>
      </figure>
      <p><b>Lorenzo Braun</b> se posle burnog i teškog perioda aklimatizacije na evropsku košarku podigao i pruža stabilnije role. Treći je strelac Crvene zvezde sa ukupno 64 poena, prvi asistent s 27 završnih dodavanja, drugi skakač s 20 uhvaćenih lopti, ali i prvi na listi igrača po broju izgubljenih lopti - 18. Uz opasku da je protiv Reala i Himkija na velikom uzorku imao svega dve “prodate“ lopte, odnosno da je sinoć za 37 minuta na parketu imao veliku nulu u ovoj koloni! Bio je najraznovrsniji igrač Crvene zvezde s 14 poena (3/7 za dva, 1/3 za tri), uz šest skokova, pet asistencija i sedam iznuđenih faulova. Nije srljao u organizacionom delu kako je to znao da radi u Istanbulu, Tel Avivu ili protiv Barselone u Beogradu, već je zaista delovao kao da želi da pokaže koliko mu je stalo do Crvene zvezde i da do kraja sezone ostavi znatno bolji utisak. I izbor šuteva bio mu je rezonski, iako je na kraju imao tek 40 odsto uspešnosti.<br/><b>“Ne pratim šta pišu mediji ili kažu ljudi, ali mogu da se saglasim s tim da plejmejker uvek ima najveću odgovornost i da od njega sve polazi na terenu. Meni i jeste cilj da preuzmem najodgovorniju ulogu i vodim ovaj tim. Ali, svi još učimo, pa tako i ja“</b>, rekao je <b>Lorenzo </b>za MOZZART Sport posle utakmice.</p>
      <p><b>Filip Čović</b> nije bio u rotaciji protiv Reala zbog toga što je na treningu pred meč istegao prednje ukrštene ligamente, dok se od <b>Nemanje Nenadića</b> nije očekivalo da u svojim prvim ovosezonskim minutima pruži igru nalik onoj koja je Zvezdi u ovom trenutku potrebna. A, njoj treba neko ko će konačno rasteretiti <b>Bilija Berona </b>i <b>Čarlsa Dženkinsa </b>kako bi mogli da rade ono što najbolje znaju.</p>
      <p><b>Beron</b> je obradovao svoje navijače i pronašao sebe usred jako napornog ciklusa i počeo da pogađa u nizu, što su i te kako osetili Himki i Real. U oba slučaja imao je fantastične šuterske nalete u trećoj četvrtini, kada je vezao trinaest, odnosno devet poena i bio inicijalna kapisla Crvene zvezde za drastično uvećavanje razlike, odnosno da se podigne nivo krvnih zrnaca i preokrene rezultat pred onu kobnu poslednju deonicu... Priznao je i sam <b>Beron </b>da mu je sada žao što nije držao papučicu na gasu do kraja kada je bio u dobrom momentu, ali i umor je odigrao svoje.</p>
      <figure>
        <img src="https://mozzartsport.com/upload/CKEditor/08.11.2019/zvezda-real-29098.jpg"/>
      </figure>
      <p><b>Dženkins</b> je još daleko od svoje prepoznatljive igre. Ako je protiv Cibone zaličilo da bi popularni <b>Đenka </b>mogao da uđe u željeni šuterski i energetski ritam, onda je meč s Realom otkrio koliko je krhko njegovo samopouzdanje. Na stranu to što je ostao bez poena i imao indeks u minusu (-6), ona dva teška promašaja u razmaku od samo nekoliko sekundi tokom prvog poluvremena ostavila su otvoreno pitanje da li ga je rastrzanost na više pozicija dovela u stanje da ne može punim intenzitetom da odradi nijednu zadatu ulogu?</p>
      <p><b>Filip Čović</b> je igrama u polufinalu i finalu Jadranske lige prošle sezone kupio poštovanje navijača Zvezde i tu nema spora. Evroligaška lestvica je ipak previsoka za njega i zbog toga najviše pati <b>Braun</b>, a onda <b>Beron </b>i <b>Dženkins</b>.</p>
      <p>U javnosti se posle odličnog početka sezone sve češće pominje ime <b>Alekse Radanova</b>, a iako on nije klasični plejmejker, može da odgovori zadatku. Istina je da je Crvenoj zvezdi potreban novi <b>Kvinsi Miler</b>. Ne prizivaju se povrede drugih prvotimaca, već se traži neko ko će biti vatra za košarkaški barut koji u svom arsenalu ima aktuelni šampion regionalnog takmičenja. Tako će svima biti lakše, a najviše treneru, ma ko to bio u nastavku sezone... <b>Andrija Gavrilović</b> je, uostalom, priznao da je <b>“ekipi potrebna svežina, izmene na poziciji plejmejkera, agresivnost na situacijama pik-en rola, izvor kreacije u napadu...</b>“, ali da odgovornost za prelazni rok neće da preuzme.</p>
      <p>Crvena zvezda i dalje ima dobru bazu, samo su potrebne sitne korekcije. Mogla je lako do pobede nad Realom čak i pored odlične taktičke postavke gostiju u kojoj su potpuno indisponirali <b>Stratosa Perperoglua,</b> generalno loše šuterske večeri (12/31 za dva - 38,7%, 8/21 za tri - 38,1%), činjenice da je, na primer, za uvodnih 15 minuta ubacila 12, a onda u pet minuta do pauze još 15 poena i imala nekoliko perioda bez ikakve reakcije u oba smera. Mogla je, ali je opet tas prevagnuo na stranu koja nije Zvezdina. </p>
      <p>Zato je potrebna kolektivna reakcija...</p>
      <p><b>Piše</b>: <i>Nikola STOJKOVIĆ</i> (<b><a href="https://twitter.com/nikolaS_sN">nikolaS_sN</a></b>)<br/><b>Foto</b>: <i>Star Sport, MN Press</i></p>
      <figure>
        <img src="https://mozzartsport.com/upload/CKEditor/08.11.2019/Milos%CC%8C-Teodosic%CC%81-u-akciji-Humanitarni--tiket-u-podne.jpg"/>
      </figure>
      <p> </p>
    </article>
  </body>
</html>