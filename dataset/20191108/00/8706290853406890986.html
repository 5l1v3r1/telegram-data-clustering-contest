<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/682968/o-netaniachou-zitei-na-afxithei-i-piesi-sto-iran-gia-to-pyriniko-"/>
    <meta property="og:site_name" content="enikos.gr"/>
    <meta property="article:published_time" content="2019-11-08T00:31:00+00:00"/>
    <meta property="og:title" content="Ο Νετανιάχου ζητεί να αυξηθεί η πίεση στο Ιράν για το πυρηνικό του πρόγραμμα"/>
    <meta property="og:description" content="&quot;Ζητώ από τη διεθνή κοινότητα να αφυπνιστεί. Καλώ τις άλλες χώρες να συνταχθούν με τις ΗΠΑ και το Ισραήλ..."/>
  </head>
  <body>
    <article>
      <h1>Ο Νετανιάχου ζητεί να αυξηθεί η πίεση στο Ιράν για το πυρηνικό του πρόγραμμα</h1>
      <address>
        <time datetime="2019-11-08T00:31:00+00:00">08 Nov 2019, 00:31</time>
      </address>
      <p><a href="http://www.enikos.gr/international/681167/netaniachou-to-iran-thelei-na-exapolysei-epithesi-sto-israil-meso">Ο πρωθυπουργός του Ισραήλ Μπενιαμίν Νετανιάχου</a> κάλεσε την Πέμπτη την Ευρώπη να αυξήσει την πίεση επί του Ιράν, σχετικά με την επανάληψη των δραστηριοτήτων του στον εμπλουτισμό ουρανίου και με μια τοποθεσία που το Ισραήλ θεωρεί πως αποτελεί μυστική αποθήκη "πυρηνικών όπλων".</p>
      <p>Το Ιράν επανέλαβε σήμερα δραστηριότητες εμπλουτισμού ουρανίου στο υπόγειο εργοστάσιό του στο Φορντό, σύμφωνα με την απόφασή του να μειώσει περισσότερο τις δεσμεύσεις του όσον αφορά το πυρηνικό του πρόγραμμα.</p>
      <p>Οι δραστηριότητες αυτές είχαν παγώσει βάσει της διεθνούς συμφωνίας για το ιρανικό πυρηνικό πρόγραμμα που υπογράφηκε το 2015, από την οποία αποχώρησαν οι ΗΠΑ το 2018.</p>
      <p>"Ζητώ από τη διεθνή κοινότητα να αφυπνιστεί. Καλώ τις άλλες χώρες να συνταχθούν με τις ΗΠΑ και το Ισραήλ για να αυξήσουν την πίεση επί του Ιράν που συνιστά όχι μόνο κίνδυνο για το Ισραήλ και τη Μέση Ανατολή αλλά για όλο τον κόσμο", δήλωσε <a href="http://www.enikos.gr/international/677453/netaniachou-katadikazoume-tin-tourkiki-eisvoli-se-kourdikes-perio">ο Νετανιάχου </a>σε ανακοίνωση.</p>
      <p>Το 2018, ο Νετανιάχου είχε δηλώσει ότι το Ισραήλ διέθετε "αποδεικτικά στοιχεία", σύμφωνα με τα οποία οι Ιρανοί είχαν διεξάγει μέσα σε αποθήκη στο Τουρκούζ Αμπάντ, προάστιο της Τεχεράνης, αδήλωτες πυρηνικές δραστηριότητες.</p>
      <p>Κατά τη διάρκεια συνεδρίασης σήμερα στη Βιένη, χώρες μέλη της Διεθνούς Υπηρεσίας Ατομικής Ενέργειας (ΙΑΕΑ) εξέτασαν έκθεση αυτού του οργανισμού του ΟΗΕ για μια έρευνα που είναι σε εξέλιξη σχετικά με την τοποθεσία αυτή.</p>
      <p>Σύμφωνα με διπλωματικές πηγές στη Βιένη, η ΙΑΕΑ συνέλεξε δείγματα από την αποθήκη αυτή την περασμένη άνοιξη.</p>
      <p>Αμερικανός αξιωματούχος που ζήτησε να μην κατονομαστεί δήλωσε σήμερα σε δημοσιογράφους ότι αυτό που βρήκε η ΙΑΕΑ "αντιστοιχεί" σε "δραστηριότητες μετατροπής ουρανίου", διερωτώμενος για την προέλευση των σωματιδίων και για τον τόπο όπου αυτά βρίσκονται στο εξής.</p>
      <p>Ευρωπαϊκή διπλωματική πηγή δήλωσε ότι ραδιενεργό υλικό είχε εντοπιστεί σε αυτήν την τοποθεσία, αλλά ότι ίσως είχε αποθηκευτεί, καθ΄οδόν, προς μια άλλη τοποθεσία, νοτίως του Ισπαχάν. "Προσπάθειες καταβάλλονται για να αποσπάσουμε την πρόσβαση σε αυτή τη δεύτερη τοποθεσία", πρόσθεσε η πηγή αυτή.</p>
      <p>"Πριν από σχεδόν έναν χρόνο, αποκάλυψα το (ιρανικό) μυστικό σχέδιο ανάπτυξης πυρηνικών όπλων στο Τουρκούζ Αμπάντ. Η ΙΑΕΑ έστειλε επιθεωρητές επί τόπου. Σήμερα το πρωί διαπιστώθηκε ότι το Ιράν είπε ψέματα για το πυρηνικό του πρόγραμμα", δήλωσε ο Νετανιάχου σε ανακοίνωση. "Σας το λέω: το Ιράν συνεχίζει να ψεύδεται".</p>
      <p>Σύμφωνα με πηγές των ισραηλινών υπηρεσιών ασφαλείας που ζήτησαν να μην κατονομαστούν, η τοποθεσία αυτή είχε χρησιμοποιηθεί για αποθήκευση πυρηνικού υλικού από το 2009 έως το 2018, ημερομηνία κατά την οποία η τοποθεσία φέρεται να απολυμάνθηκε.</p>
      <p>Το υλικό στη συνέχεια, σύμφωνα με τις πηγές αυτές, μεταφέρθηκε σε άλλες τοποθεσίες και το επεξεργασμένο ουράνιο, χωρίς να έχει εμπλουτιστεί αλλού. "Πρόκειται μόνο για το βυθισμένο μέρος του παγόβουνου", δήλωσε αξιωματούχος των ισραηλινών υπηρεσιών πληροφοριών.</p>
      <p>Το Ισραήλ κατηγορεί πολλά χρόνια τώρα το Ιράν ότι επιδιώκει να κατασκευάσει πυρηνικό όπλο, παρά τις επανειλημμένες διαψεύσεις της Τεχεράνης.</p>
      <p>Πηγή; ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682780/se-mia-prospatheia-na-katevnasei-ta-pnevmata-kai-ti-laiki-orgi-o-%0A%20%20%20%20%0A"/>
        <a href="http://www.enikos.gr/international/682548/rosos-presveftis-oi-ipa-na-stamatisoun-tin-epivoli-kyroseon-sto-i%0A%20%20%20%20%0A"/>
        <a href="http://www.enikos.gr/international/682546/steit-ntipartment-megalo-vima-pros-ti-lathos-katefthynsi-kai-pyri%0A%20%20%20%20%0A"/>
        <a href="http://www.enikos.gr/international/682543/to-iran-synechizei-na-emploutizei-me-ouranio-ta-pyrinika-tou-diet%0A%20%20%20%20%0A"/>
        <a href="http://www.enikos.gr/international/681167/netaniachou-to-iran-thelei-na-exapolysei-epithesi-sto-israil-meso%0A%20%20%20%20%0A"/>
        <a href="http://www.enikos.gr/international/680380/i-antzelina-tzoli-tou-iran-mila-mesa-apo-ti-fylaki-eicha-tropopoi%0A%20%20%20%20%0A"/>
        <a href="http://www.enikos.gr/international/680346/oi-dikastikes-arches-tou-iran-akrotiriasan-kai-ta-dyo-cheria-enos%0A%20%20%20%20%0A"/>
        <a href="http://www.enikos.gr/international/678635/chouk-oi-ipa-einai-etoimes-gia-synomilies-aney-oron-me-to-iran%0A%20%20%20%20%0A"/>
        <a href="http://www.enikos.gr/international/678455/oi-ipa-exapelysan-kyvernoepithesi-enantion-tou-iran-ti-apokalypsa%0A%20%20%20%20%0A"/>
      </related>
    </article>
  </body>
</html>