<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697299/%D9%87%D9%85%D8%AA%DB%8C-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%AC%D8%A8%D8%A7%D8%B1%DB%8C-%D8%A7%D8%B2-%D8%B1%D9%85%D8%B2-%D9%BE%D9%88%DB%8C%D8%A7-%D8%AF%D8%B1-%D8%AD%D8%A7%D9%84-%D8%AD%D8%A7%D8%B6%D8%B1-%D9%85%D9%82%D8%AF%D9%88%D8%B1-%D9%86%DB%8C%D8%B3%D8%AA"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="همتی: استفاده اجباری از رمز پویا در حال حاضر مقدور نیست"/>
    <meta property="og:description" content="عبدالناصر همتی رئیس کل بانک مرکزی در یادداشتی در اینستاگرام با بیان اینکه هم اکنون بیش از ۳۰ بانک فعال سازی رمز پویا را شروع کرده‌اند، نوشت: اما به دلیل هوشمند نبودن بسیاری از موبایل‌ها، اجباری‌کردن استفاده از رمز پویا درحال حاضر مقدور نیست."/>
  </head>
  <body>
    <article>
      <h1>همتی: استفاده اجباری از رمز پویا در حال حاضر مقدور نیست</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034585_624.jpg"/>
      </figure>
      <p>عبدالناصر همتی رئیس کل بانک مرکزی در یادداشتی در اینستاگرام با بیان اینکه هم اکنون بیش از ۳۰ بانک فعال سازی رمز پویا را شروع کرده‌اند، نوشت: اما به دلیل هوشمند نبودن بسیاری از موبایل‌ها، اجباری‌کردن استفاده از رمز پویا درحال حاضر مقدور نیست.</p>
      <p>به گزارش ایرنا رئیس کل بانک مرکزی پنجشنبه شب در این یادداشت درخصوص اقدامات انجام گرفته برای مقابله با فیشینگ (Phishing) نکات زیر را تشریح کرد.</p>
      <p>۱- مسئولیت حفاظت از اطلاعات مشتریان به عهده بانک‌ها و هرگونه ضرر و زیان وارده از این ناحیه به مشتریان به عهده آنها است.</p>
      <p>۲- بانک‌ها اطلاع رسانی درخصوص مزایای استفاده از رمز پویا را آغاز کرده اند و در حال حاضر رمز ایستا و رمز پویا توامان فعال هستند و به همین دلیل مشتریان به دلیل راحتی ترجیح می دهند از رمز ایستا استفاده کنند.</p>
      <p>۳- رمز ایستا بایستی به گونه‌ای غیرفعال شود که موجب نگرانی مشتریان در دریافت روزانه بیش از ۱۰ میلیون خدمت نشود و نیز تعدادی از بانک‌ها هنوز به سرویس شاهکار برای انطباق شماره ملی و موبایل مشتریان خود متصل نیستند.</p>
      <p>۴- بانک مرکزی ایران به موازات اقدامات لازم پیشگیرانه با رصد مرتب شبکه‌های اجتماعی و پایش درگاه‌های شبکه پرداخت کشور و نیز تعامل با نهادهایی نظیر دادستانی، پلیس فتا و مرکز ماهر اقدام به مسدودسازی تعداد زیادی سایت‌های جعلی کرده است.</p>
      <p>۵- بیش از ۳۰ بانک فعال سازی رمز پویا را شروع کرده‌اند اما به دلیل هوشمند نبودن خلی از موبایل‌ها اجباری‌کردن استفاده از رمز پویا در حال حاضر مقدور نیست.</p>
      <p>۶- بانک مرکزی یک سیستم متمرکز مبتنی بر پیامک را راه اندازی کرده است، لیکن اتصال کلیه بانک‌ها به آن تا ابتدای دی ماه زمان لازم دارد. بانک مرکزی اطلاع رسانی لازم در این خصوص را به هموطنان عزیز انجام خواهد داد.</p>
    </article>
  </body>
</html>