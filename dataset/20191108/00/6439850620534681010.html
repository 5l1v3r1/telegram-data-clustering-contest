<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459467/%e0%a6%ac%e0%a6%b0%e0%a7%8d%e0%a6%b7%e0%a7%80%e0%a7%9f%e0%a6%be%e0%a6%a8-%e0%a6%b0%e0%a6%be%e0%a6%9c%e0%a6%a8%e0%a7%80%e0%a6%a4%e0%a6%bf%e0%a6%95-%e0%a6%ae%e0%a6%87%e0%a6%a8-%e0%a6%89%e0%a6%a6%e0%a7%8d%e0%a6%a6%e0%a7%80%e0%a6%a8-%e0%a6%96%e0%a6%be%e0%a6%a8"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="বর্ষীয়ান রাজনীতিক মইন উদ্দীন খান বাদল আর নেই"/>
    <meta property="og:description" content="স্টাফ রিপোর্টার ॥ বর্ষীয়ান রাজনীতিক মুক্তিযোদ্ধা ও জাসদ (একাংশ) নেতা মইন উদ্দীন খান বাদল আর নেই। ভারতের একটি হাসপাতালে চিকিৎসাধীন অবস্থায় তিনি ইন্তেকাল করেন (ইন্নালিল্লাহি ... রাজিউন)। ৬৭ বছর বছর বয়সী এই সংসদ সদস্য দীর্ঘদিন হৃদযন্ত্রের জটিলতায়ও ভুগছিলেন। বেঙ্গালুরুতে নারায়ণ ইনস্টিটিউট অব কার্ডিয়াক সায়েন্সেস হাসপাতালে ..."/>
  </head>
  <body>
    <article>
      <h1>বর্ষীয়ান রাজনীতিক মইন উদ্দীন খান বাদল আর নেই</h1>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <figure>
        <img src="http://www.dailyjanakantha.com/files/201911/1573173924_7.png"/>
      </figure>
      <ul>
        <li>শোকের ছায়া ॥ মরদেহ আসছে আজ</li>
      </ul>
      <p>স্টাফ রিপোর্টার ॥ বর্ষীয়ান রাজনীতিক মুক্তিযোদ্ধা ও জাসদ (একাংশ) নেতা মইন উদ্দীন খান বাদল আর নেই। ভারতের একটি হাসপাতালে চিকিৎসাধীন অবস্থায় তিনি ইন্তেকাল করেন (ইন্নালিল্লাহি ... রাজিউন)। ৬৭ বছর বছর বয়সী এই সংসদ সদস্য দীর্ঘদিন হৃদযন্ত্রের জটিলতায়ও ভুগছিলেন। বেঙ্গালুরুতে নারায়ণ ইনস্টিটিউট অব কার্ডিয়াক সায়েন্সেস হাসপাতালে চিকিৎসাধীন অবস্থায় বৃহস্পতিবার ভোর ৫টার দিকে তার মৃত্যু হয় বলে তার ছোট ভাই মনির উদ্দীন খান জানান। আজ শুক্রবার তাঁর মরদেহ দেশে আসার কথা রয়েছে।</p>
      <p>বৃহস্পতিবার সকালে বাদলের মৃত্যুর খবর সারাদেশে ছড়িয়ে যায়। রাজনৈতিক অঙ্গনে নেমে আসে শোকের ছায়া। তাঁর মৃত্যুতে শোক জানিয়েছেন রাষ্ট্রপতি মোঃ আবদুল হামিদ ও প্রধানমন্ত্রী শেখ হাসিনা। এছাড়াও জাতীয় সংসদের স্পীকার ড. শিরীন শারমিন চৌধুরী, আওয়ামী লীগের সাধারণ সম্পাদক ওবায়দুল কাদের, বিরোধী দলের নেতা রওশন এরশাদ, দীর্ঘদিনের রাজনৈতিক সহকর্মী, সতীর্থ, বিভিন্ন রাজনৈতিক দল, সামাজিক, সাংস্কৃতিকসহ পেশাজীবী সংগঠনের পক্ষ থেকে শোক জানানো হয়েছে। সামাজিক যোগাযোগ মাধ্যমে তাকে নিয়ে অনেকে শোক প্রকাশ করে আবেকঘন স্ট্যাটাস দেন। মৃত্যুকালে তিনি স্ত্রী, তিন পুত্র ও এক মেয়ে রেখে গেছেন।</p>
      <p>বছর দুই আগে ব্রেইন স্ট্রোক হওয়ার পর থেকেই অসুস্থ ছিলেন বাংলাদেশ জাসদের কার্যকরী পরিষদের সভাপতি বাদল। ছোট ভাই মনির জানান, দুই সপ্তাহ আগে নিয়মিত চেকআপের জন্য ভারতে গিয়েছিলেন বাদল। সেখানে প্রখ্যাত হৃদরোগ বিশেষজ্ঞ দেবী শেঠীর তত্ত্বাবধানে চিকিৎসাধীন ছিলেন তিনি।</p>
      <p>১৯৫২ সালের ২১ ফেব্রুয়ারি চট্টগ্রাম জেলার বোয়ালখালী উপজেলার সারোয়াতলী গ্রামে জন্মগ্রহণ করেন মইন উদ্দীন খান বাদল। তার বাবা আহমদ উল্লাহ খান ও মা যতুমা খাতুন। ষাটের দশকে ছাত্রলীগের ‘নিউক্লিয়াসে’ যুক্ত বাদল একাত্তরে ভারতে প্রশিক্ষণ নেন এবং পরে যোগ দেন মুক্তিযুদ্ধে। চট্টগ্রাম বন্দরে অস্ত্র বোঝাই জাহাজ সোয়াত থেকে অস্ত্র খালাস প্রতিরোধের অন্যতম নেতৃত্বদাতা ছিলেন তিনি।</p>
      <p>মুক্তিযুদ্ধের পর সমাজতান্ত্রিক রাজনীতিতে সম্পৃক্ত হন বাদল। জাসদ হয়ে বাসদ এবং পরে আবারও জাসদে ফেরেন। এরশাদের সামরিক শাসনের সময় তাকে কারাগারে যেতে হয়।</p>
      <p>২০১৬ সালের ১২ মার্চ হাসানুল হক ইনুর নেতৃত্বাধীন জাসদের জাতীয় কাউন্সিলে আবার দুই ভাগ হয় দলটি। হাসানুল হক ইনু ও শিরীন আখতার নেতৃত্বাধীন অংশটি ইসির স্বীকৃতি পাওয়ার পর শরীফ নুরুল আম্বিয়া ও সাধারণ সম্পাদক নাজমুল হক প্রধান নেতৃত্বাধীন অংশটি বাংলাদেশ জাসদ নামে আলাদা দলের স্বীকৃতি চায়। তবে ইসি তাদের নিবন্ধন দেয়নি। এই অংশের কার্যকরী সভাপতির দায়িত্ব পালন করে আসছিলেন মইন উদ্দীন খান বাদল। মূলত নেতৃত্ব নির্বাচনকে কেন্দ্র করে সর্বশেষ ইনুর জাসদ ছেড়ে আলাদা প্লাটফরম গড়ে তোলেন তিনি।</p>
      <p>চট্টগ্রামের বোয়ালখালী-চান্দগাঁও আসন থেকে ২০০৮ সালে মহাজোটের মনোনয়ন পান শরিক দল জাসদের নেতা বাদল। নৌকা প্রতীকে তার বড় জয়ের মধ্য দিয়ে ওই আসনে বিএনপির দীর্ঘদিনের আধিপত্যের অবসান ঘটে।</p>
      <p>এরপর ২০১৪ এবং ২০১৮ সালে আরও দুই বার তিনি আসনের এমপি নির্বাচিত হয়ে সংসদে যান। জাতীয় গুরুত্বপূর্ণ বিভিন্ন বিষয়ে দৃপ্ত বক্তব্য দেয়া বাদল সমাদৃত ছিলেন একজন দক্ষ পার্লামেন্টারিয়ান। উগ্রসাম্প্রদায়িক মৌলবাদী গোষ্ঠীর বিরুদ্ধে সব সময় সোচ্চার ছিলেন তিনি। কথা বলেছেন সন্ত্রাসবাদের বিরুদ্ধে। এছাড়া দেশের স্বার্থসংশ্লিষ্ট যে কোন বিষয়ে গুরুত্বপূর্ণ ভূমিকা পালন করেছেন জনপ্রিয় এই নেতা। আওয়ামী লীগের নেতৃত্বে ১৪ দল গঠনেও তার ভূমিকা ছিল।</p>
      <p>বর্ণাঢ্য রাজনৈতিক জীবনের অধিকারী বাদলের মরদেহ দেশে আনা এবং দাফনের বিষয়ে সিদ্ধান্ত হলে পরে তা জানিয়ে দেয়া হবে বলে জানিয়েছেন মনির। চট্টগ্রাম ৮ (চাঁদগাও-বোয়ালখালী) আসনের তিনবারের সাংসদ বাদল বর্তমান একাদশ জাতীয় সংসদের ত্রাণ ও দুর্যোগ ব্যবস্থাপনা এবং মুক্তিযুদ্ধ বিষয়ক মন্ত্রণালয় সম্পর্কিত সংসদীয় কমিটির সদস্য ছিলেন।</p>
      <p>রাষ্ট্রপতির শোক</p>
      <p>রাষ্ট্রপতি মোঃ আবদুল হামিদ বিশিষ্ট এই রাজনীতিবিদের মৃত্যুতে গভীর শোক প্রকাশ করেছেন। এক শোকবার্তায় বাদলের মৃত্যুতে শোক ও দুঃখ প্রকাশ করেন। রাষ্ট্রপতি রাজনৈতিক ক্ষেত্রে মইন উদ্দীন খান বাদলের অবদানের কথা স্মরণ করে তার প্রতি শ্রদ্ধা জানান। রাষ্ট্রপতি বলেন, দেশের সংসদীয় গণতন্ত্রের ইতিহাসে তার (বাদল) অবদান স্মরণীয় হয়ে থাকবে। রাষ্ট্রপতি মরহুমের রুহের মাগফেরাত কামনা করেন এবং শোকসন্তপ্ত পরিবারের সদস্যদের প্রতি সমবেদনা জানান। রাষ্ট্রপতি আবদুল হামিদ বলেন, বিভিন্ন স্থায়ী কমিটিতে মইন উদ্দীন খান তার মতামত দিয়ে অত্যন্ত গুরুত্বপূর্ণ ভূমিকা পালন করেছেন।</p>
      <p>প্রধানমন্ত্রীর শোক</p>
      <p>প্রধানমন্ত্রী শেখ হাসিনা বিশিষ্ট রাজনীতিবিদ ও সংসদ সদস্য মইন উদ্দীন খান বাদলের মৃত্যুতে গভীর দুঃখ ও শোক প্রকাশ করেছেন। এক শোকবার্তায় প্রধানমন্ত্রী রাজনীতিতে বাদলের অবদানের কথা স্মরণ করে তার প্রতি শ্রদ্ধা জানান। তিনি বলেন, বাদলের মৃত্যুতে দেশ একজন নিষ্ঠাবান রাজনীতিবিদকে হারালো। শেখ হাসিনা মরহুমের রুহের মাগফেরাত কামনা করেন এবং শোকসন্তপ্ত পরিবারের সদস্যদের প্রতি সমবেদনা জানান।</p>
      <p>বাংলাদেশ জাতীয় সংসদের ডেপুটি স্পীকার মোঃ ফজলে রাব্বী মিয়া এক শোকবার্তায় বলেছেন, মইন উদ্দীন খান বাদলের মৃত্যুতে দেশ একজন নির্ভীক মুক্তিযোদ্ধা, বর্ণাঢ্য রাজনৈতিক ব্যক্তিত্ব ও প্রগতিশীল অভিজ্ঞ পার্লামেন্টারিয়ানকে হারালো।</p>
      <p>আর বিরোধীদলীয় নেতা রওশন এরশাদ তার শোকবার্তায় বলেন, তার মৃত্যুতে জাতি আজ বিনয়ী অসাম্প্রদায়িক চেতনায় সমৃদ্ধ, শিক্ষিত ও ত্যাগী রাজনীতিবিদকে হারালো। রাজনৈতিক অঙ্গনে তার মৃত্যুতে যে শূন্যতা সৃষ্টি হলো তা সহজে পূরণ হবার নয়।</p>
      <p>সংসদ সদস্য মইন উদ্দীন খান বাদলের মৃত্যুতে গভীর শোক ও দুঃখ প্রকাশ করেছেন সড়ক পরিবহন ও সেতুমন্ত্রী এবং বাংলাদেশ আওয়ামী লীগের সাধারণ সম্পাদক ওবায়দুল কাদের এমপি। এক শোকবার্তায় শোকসন্তপ্ত পরিবারের সদস্যদের প্রতি গভীর সমবেদনা জানান এবং তাঁর বিদেহী আত্মার মাগফেরাত কামনা করেন।</p>
      <p>তার মৃত্যুতে শোক প্রকাশ করে জাসদ সভাপতি হাসানুল হক ইনু ও সাধারণ সম্পাদক শিরীন আখতার এক যৌথ শোকবার্তায় বলেন, ষাট দশকে ছাত্রলীগের সদস্য হিসেবে বাঙালী জাতীয়তাবাদী সংগ্রাম-স্বাধীনতা সংগ্রাম-মুক্তিযুদ্ধ এবং স্বাধীন বাংলাদেশে জাসদের সদস্য হিসেবে স্বৈরশাসন-সামরিক শাসন-সাম্প্রদায়িকতা-প্রতিক্রিয়াশীলতার বিরুদ্ধে প্রগতিশীল গণতান্ত্রিক আন্দোলনে মইন উদ্দীন খান বাদলের সাহসী ও বীরত্বপূর্ণ ভূমিকা চিরস্মরণীয় হয়ে থাকবে।</p>
      <p>১৪ দলের শোক</p>
      <p>মইন উদ্দীন খান বাদলের মৃত্যুতে কেন্দ্রীয় ১৪ দল বৃহস্পতিবার গভীর শোক ও দুঃখ প্রকাশ করেছে। এক শোক বিবৃতিতে ১৪ দলের মুখপাত্র ও আওয়ামী লীগের সভাপতিম-লীর সদস্য মোহাম্মদ নাসিম মরহুমের রুহের মাগফেরাত কামনা এবং তার শোকসন্তপ্ত পরিবার-পরিজনের প্রতি সমবেদনা জানান। শোক বার্তায় তিনি বলেন, বাদলের মৃত্যুতে দেশ একজন অসাম্প্রদায়িক চেতনায় সমৃদ্ধ দেশপ্রেমিক রাজনীতিককে হারালো। তিনি গণতান্ত্রিক আন্দোলন-সংগ্রামে অসামান্য অবদানের জন্য চিরস্মরণীয় হয়ে থাকবেন।</p>
      <p>জাসদের শোক</p>
      <p>জাতীয় সমাজতান্ত্রিক দল-জাসদ সভাপতি হাসানুল হক ইনু ও সাধারণ সম্পাদক শিরীন আখতার এক শোকবার্তায় বাজাসদের কার্যকরী সভাপতি মইন উদ্দীন খান বাদল এমপির মৃত্যুতে গভীর শোক প্রকাশ করেছেন এবং তার শোকসন্তপ্ত পরিবার-স্বজনদের প্রতি আন্তরিক সমবেদনা জ্ঞাপন করেছেন। তারা বলেন, ষাট দশকে ছাত্রলীগের সদস্য হিসেবে বাঙালী জাতীয়তাবাদী সংগ্রাম-স্বাধীনতা সংগ্রাম-মুক্তিযুদ্ধ এবং স্বাধীন বাংলাদেশে জাসদের সদস্য হিসেবে স্বৈরশাসন-সামরিক শাসন-সাম্প্রদায়িকতা-প্রতিক্রিয়া-শীলতার বিরুদ্ধে প্রগতিশীল গণতান্ত্রিক আন্দোলনে মইন উদ্দীন খান বাদলের সাহসী ও বীরত্বপূর্ণ ভূমিকা চিরস্মরণীয় হয়ে থাকবে।</p>
      <p>মইন উদ্দীন খান বাদলের মৃত্যুতে গভীর শোক ও দুঃখ প্রকাশ করেছেন জাতীয় পার্টির চেয়ারম্যান এবং বিরোধীদলীয় উপনেতা গোলাম মোহাম্মদ কাদের এমপি ও জাপা মহাসচিব ও বিরোধীদলীয় চিফ হুইপ মসিউর রহমান রাঙ্গা এমপি।</p>
      <p>মইন উদ্দীন খান বাদলের মৃত্যুতে রেলপথমন্ত্রী মোঃ নূরুল ইসলাম সুজন গভীর শোক ও দুঃখ প্রকাশ করেছেন। রেলপথ মন্ত্রী এক শোকবার্তায় মরহুমের বিদেহী আত্মার মাগফেরাত কামনা করেন এবং শোকসন্তপ্ত পরিবারের প্রতি গভীর সমবেদনা জানান। সম্মিলিত সামাজিক আন্দোলনের সভাপতি জিয়াউদ্দিন তারেক আলী ও সাধারণ সম্পাদক সালেহ আহমেদ এক শোক বিবৃতিতে বলেন, মইন উদ্দীন খান বাদলের মৃত্যুতে আমরা গভীর শোকাহত। শোক জানিয়েছেন শান্তি পরিষদের সভাপতি মোজাফ্ফর হোসেন পল্টু। এক শোক বিবৃতিতে বলেন, প্রয়াত নেতা মইন উদ্দীন খান বাদল শান্তি পরিষদের ঘনিষ্ঠ সুহৃদ ছিলেন, সন্ত্রাস, জঙ্গীবাদবিরোধী সংগ্রামে তাঁর অসামান্য অবদান রয়েছে। তিনি প্রয়াত নেতার পরিবার ও দলের নেতাকর্মীদের প্রতি গভীর সমবেদনা জানান।</p>
      <p>জাসদের কার্যকরী সভাপতি মইন উদ্দীন খান বাদলের মৃত্যুতে গভীর শোক জানিয়েছেন কমিউনিস্ট পার্টির (সিপিবি) কেন্দ্রীয় কমিটির সভাপতি মুজাহিদুল ইসলাম সেলিম ও সাধারণ সম্পাদক মোহাম্মদ শাহ আলম। নেতৃবৃন্দ এক বিবৃতিতে বলেন, তাঁর মৃত্যুতে জাতি হারিয়েছে একজন দেশপ্রেমিক বীর মুক্তিযোদ্ধাকে। তাঁরা শ্রদ্ধার সঙ্গে এরশাদ স্বৈরাচারবিরোধী আন্দোলনে মইন উদ্দীন খান বাদলের ভূমিকা স্মরণ করেন।</p>
      <p>স্বপ্ন ছিল অনেক</p>
      <p>চট্টগ্রামের বোয়ালখালী থেকে নির্বাচিত এই সংসদ সদস্যের একটি আক্ষেপ ছিল প্রায় শতবর্ষ প্রাচীন জরাজীর্ণ কালুরঘাট সেতুর স্থলে একটি নতুন সেতু করতে না পারার। স্থানীয় সংসদ সদস্য হিসেবে এজন্য তিনি বিব্রতবোধ করতেন। জাতীয় সংসদে তিনি কালুরঘাটে সড়ক কাম রেলসেতু নির্মাণের দাবিটি বারবার তুলে ধরেছেন। সর্বশেষ বলেছিলেন, ২০১৯ সালের ডিসেম্বরের মধ্যে কালুরঘাট সেতুর একটি সুরাহা না হলে তিনি সংসদ সদস্য পদত্যাগ করবেন। তাঁর স্বপ্নের সেই সেতু কোন একদিন হবে কিন্তু তা তিনি দেখে যেতে পারলেন না।</p>
      <p>নির্বাচনী এলাকা চান্দগাঁও-বোয়ালখালীকে ঘিরে ছিল বাদলের অনেক স্বপ্ন। উপজেলাকে আধুনিক মডেল উপজেলা করার প্রতিশ্রুতি ছিল তাঁর। পৌর এলাকার ফায়ার সার্ভিস স্টেশনের পাশে একটি কারিগরি বিদ্যালয় করার ঘোষণা দেন তিনি। এছাড়া বিগত দিনের স্বপ্ন অপূরণ থাকার কথা পুনর্ব্যক্ত করেছিলেন তিনি। এছাড়াও শুরু থেকে বোয়ালখালী উপজেলার পাহাড়ে অবস্থিত তিন ধর্মাবলম্বীদের তীর্থস্থান ঘিরে পর্যটন কেন্দ্র ও কমপ্লেক্স গড়ার স্বপ্ন দেখেছেন তিনি। এ স্বপ্নের কথাগুলো বিভিন্ন সভা সমাবেশে বারবার বলেছিলেন বর্ষীয়ান এ রাজনীতিবিদ।</p>
      <p>মরদেহ আসবে আজ</p>
      <p>চট্টগ্রাম-৮ আসনের সংসদ সদস্য মইন উদ্দীন খান বাদলের মরদেহ দেশে আসবে আজ শুক্রবার। বিষয়টি নিশ্চিত করেছেন তাঁর ছোট ভাই মনির উদ্দিন আহমদ খান। বাদলের গ্রামের বাড়ি সারোয়াতলীর খান মহলে সুনসান নীরবতা। খান মহলের সামনে চলছে শেষবারের মতো প্রিয়মুখ বাদলকে শ্রদ্ধার সঙ্গে বিদায় জানানোর প্রস্তুতি। খান মহলে কান্নায় ভেঙ্গে পড়েছেন তাঁর ভাই বোন স্বজনরা। মইন উদ্দীন খান বাদলের বাবা আহমদ উল্লাহ খান ও মা যতুমা খাতুন। ৫ ভাই ও ৩ বোনের মাঝে বাদল তৃতীয়।</p>
      <p>সংসদ সদস্য বাদলের ভাই মনির উদ্দিন খান জানান, বাংলাদেশ-ভারত-পাকিস্তান পিপলস ত্রিদেশীয় কমিটির সেক্রেটারি জেনারেল হিসেবে কমিটি সভায় যোগ দিতে তিনি গত ১৮ অক্টোবর কলকাতা যান। এরপর ২৫ অক্টোবর বেঙ্গালুরুর নারায়ণা হৃদয়ালয়ে চেকআপ করাতে যান। সেখানে তাঁর এনজিওগ্রাম করা হয়। পরে তিনি দ্বিতীয়বারের মতো ব্রেন স্টোক করেন এবং তাঁর নিউমোনিয়া ধরা পড়ে। তখনই তাকে আইসিইউতে রাখা হয়েছিল।</p>
      <p>দাফন হবে বোয়ালখালীতে</p>
      <p>মইন উদ্দীন খান বাদলের নামাজে জানাজা কবে হবে তা নির্ভর করছে ভারত থেকে মরদেহ দেশে এসে পৌঁছানোর ওপর। দেশে জাতীয় সংসদের দক্ষিণ প্লাজায় একটি, চট্টগ্রাম মহানগরীতে একটি ও নিজ জন্মস্থান বোয়ালখালীতে একটি নামাজে জানাজা হতে পারে। এরই মধ্যে বাড়ির পাশের পারিবারিক কবরস্থানে শায়িত পিতা-মাতার পাশেই দাফনের প্রস্তুতি নেয়া হচ্ছে জানিয়ে ভাই বলেন, মরদেহ দেশে পৌঁছলেই জানাজার সময় নির্ধারণ করা হবে।</p>
      <p>চট্টগ্রামে শোকের ছায়া</p>
      <p>মইন উদ্দীন খান বাদলের মৃত্যুতে চট্টগ্রাম নগরী ও তাঁর নিজ নির্বাচনী এলাকায় শোকের ছায়া নেমে আসে। বাংলাদেশ আওয়ামী লীগের প্রেসিডিয়াম সদস্য ইঞ্জিনিয়ার মোশাররফ হোসেন, তথ্যমন্ত্রী ড. হাছান মাহমুদ, ভূমিমন্ত্রী সাইফুজ্জামান চৌধুরী জাবেদ, শিক্ষা উপমন্ত্রী মহিবুল হাসান চৌধুরী নওফেল, মহানগর আওয়ামী লীগের ভারপ্রাপ্ত সভাপতি মাহতাব উদ্দিন চৌধুরী, সাধারণ সম্পাদক মেয়র আ জ ম নাছির উদ্দিন, চট্টগ্রাম উত্তর জেলা আওয়ামী লীগ সভাপতি এবিএম ফজলে করিম চৌধুরী, সাধারণ সম্পাদক এম এ সালাম, চট্টগ্রাম দক্ষিণ জেলা আওয়ামী লীগ সভাপতি মোছলেম উদ্দিন আহমদ, সাধারণ সম্পাদক মফিজুর রহমান, সংসদ সদস্য ডাঃ আফসারুল আমীন, এম এ লতিফ, জাতীয় সংসদের হুইপ সামশুল হক চৌধুরী, চট্টগ্রাম চেম্বার সভাপতি মাহাবুবুল আলম, চট্টগ্রাম বিশ^বিদ্যালয়ের উপাচার্য ড. শিরীন আখতার, চট্টগ্রাম উন্নয়ন কর্তৃপক্ষের চেয়ারম্যান জহিরুল আলম দোভাষ, চট্টগ্রাম প্রেসক্লাব সভাপতি আলী আব্বাস, সাধারণ সম্পাদক চৌধুরী, চট্টগ্রাম সাংবাদিক ইউনিয়ন সভাপতি নাজিমুদ্দীন শ্যামল ও সাধারণ সম্পাদক হাসান ফেরদৌস এবং বিভিন্ন রাজনৈতিক দল ও অঙ্গ সংগঠনের নেতৃবৃন্দ মইন উদ্দীন খান বাদলের মৃত্যুতে ও তাঁর পরিবারের সদস্যদের প্রতি সমবেদনা জ্ঞাপন করেছেন।</p>
    </article>
  </body>
</html>