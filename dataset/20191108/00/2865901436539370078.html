<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341988/sport:/title:pet-minuta-za-osam-meseci-i-strmoglav-pad-cene-andrija-zivkovic-za-sedmocifreno-obestecenje"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Pet minuta za osam meseci i strmoglav pad cene: Andrija Živković za sedmocifreno obeštećenje"/>
    <meta property="og:description" content="Iz Lisabona ide i Mile Svilar"/>
  </head>
  <body>
    <article>
      <h1>Pet minuta za osam meseci i strmoglav pad cene: Andrija Živković za sedmocifreno obeštećenje</h1>
      <h2>Iz Lisabona ide i Mile Svilar</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>Svojevremeno je to bila prava mala srpska zajednica na Lužu. Za Benfiku su igrala osmorica Srba: Stefan <b>Mitrović, Miralem Sulejmani, Lazar </b>i <b>Filip Marković, Ljubomir Fejsa, Nemanja Matić</b> i <b>Filip Đuričić</b>. I samo od transera <b>Markovića</b> i<b> Matića</b> cela se priča višestruko isplatila portugalskom velikanu, da ne pominjemo koliko se i <b>Fejsa</b> “ugradio“ u silne trofeje unete u vitrinu. Cela ta generacija odavno je stvar istorije, trenutno u Lisabonu zastavu Srbije brane samo <b>Andrija Živković</b> i <b>Mile Svilar</b> – iako još čekamo da vidimo da li će on braniti za Orlove ili Belgiju – a po svemu sudeći od januara neće biti nijednog.</p>
      <p>Ugledna <i>A Bola</i> piše da su dvojica Srba na listi od tri fudbalera koji će ovog januara izvesno napustiti Benfiku. Doduše, u <b>Živkovićevom</b> slučaju pisali su to već više puta, ali nikako nisu uspeli da pronađu pravog klupca. Svojevremeno su se pominjali čak i neki premijerligaši i obeštećenje od 35.000.000 evra. Letos je aktuelna bila Nica koja je nudila svega oko 10.000.000 evra, ali je, kako su tad pisali portugalski mediji, <b>Živkovićev</b> otac <b>Jovica</b> stopirao transfer.</p>
      <p>Međutim, sada bi mogao da se predomisli. Ili možda čak i morao. Meseci na klupi su značajno uticali na kvalitet <b>Živkovićeve</b> igre. Videli smo smo to još na Evropskom U21 prvenstvu u Italiji i San Marinu u junu. Sve do tog turnira<b> Andrija</b> je dominirao u konkurenciji vršnjaka, na tri utakmice u Trstu nije baš odskočio, najblaže rečeno. Bilo je i razumljivo jer je u period od marta pa do kontinentalnog šampionata odigrao samo pet minuta. Ispostavilo se da je to bio samo uvod u agoniju. Ove sezone ni minut na terenu za sada već 23-godišnjeg igrača.</p>
      <p>Kad izuzmemo reprezentativne utakmice za mlađe selekcije dolazimo do toga da je <b>Živković</b> za osam meseci odigrao samo PET minuta za Benfiku?! Nije tako trebalo da bude. Ali tako je kako je, pa su i u Lisabonu rešili da konačno prekinu mučenje. I sopstveno i <b>Živkovićevo</b>.</p>
      <p>Sad je, piše <i>A Bola</i>, jedini cilj izvući 6.300.000 evra koliko je Benfika uložila u <b>Živkovića</b>, iako je on stigao nakon što mu je istekao ugovor sa Partizanom. Međutim, otac <b>Jovica</b> je tražio bonus za potpis i dobio ga je. Pride se izborio i za rastući ugovor. Jasno je zašto Orlovi žele rastanak i zašto ni ne razmišljaju o posebnoj zaradi. Pitanje je samo šta o tome misle <b>Živkovići</b>, mada bi posle svega i oni morali da shvate da im ostanak u Lisabonu neće doneti ništa dobro, bar ne dugoročno. A iako se ranije pisalo da <b>Živkovićev</b> ugovor traje do 2021, Portugalci sada tvrde da on ističe tek 2023. <i>A Bola</i> tvrdi da ni sam igrač ne želi da se dalje zadržava na Lužu i da je samo pitanje ko će od zainteresovanih kupaca da se javi,</p>
      <p>Uz <b>Živkovića</b> iz kluba će i <b>Svilar</b>, ni za njega nema mesta u timu, kao i <b>Kajo Lukas</b> za kojeg je Benfika izdvojila 4.100.000 evra kamo bi od Al Aina iz UAE otkupila 75 odsto ugovora brazilskog krilnog igrača.</p>
      <figure>
        <img src="https://mozzartsport.com/upload/CKEditor/08.11.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
      <p>(FOTO: Reuters)</p>
    </article>
  </body>
</html>