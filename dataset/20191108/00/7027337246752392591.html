<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697374/%D8%AA%D8%AE%D8%B1%DB%8C%D8%A8-%D8%A8%DB%8C%D8%B4-%D8%A7%D8%B2-1500-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%AF%D8%B1-%D8%B2%D9%85%DB%8C%D9%86-%D9%84%D8%B1%D8%B2%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="تخریب بیش از 1500 واحد مسکونی در زمین لرزه آذربایجان شرقی"/>
    <meta property="og:description" content="مدیرکل مدیریت بحران استانداری آذربایجان شرقی گفت: بیش از ۱۵۰۰ واحد مسکونی در زمین لرزه آذربایجان شرقی بین ۱۰ تا ۱۰۰ درصد تخریب شدند."/>
  </head>
  <body>
    <article>
      <h1>تخریب بیش از 1500 واحد مسکونی در زمین لرزه آذربایجان شرقی</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034762_925.jpg"/>
      </figure>
      <p>مدیرکل مدیریت بحران استانداری آذربایجان شرقی گفت: بیش از ۱۵۰۰ واحد مسکونی در زمین لرزه آذربایجان شرقی بین ۱۰ تا ۱۰۰ درصد تخریب شدند.</p>
      <p>محمد باقر هنربر در گفت‌وگویی در شبکه سهند با بیان این مطلب اظهار کرد: میزان تخریب را بلافاصله پس از ارزیابی به هلال احمر اعلام کردیم تا اقدامات لازم را در زمینه تامین چادر، پتو و اقلام گرمایشی انجام دهند.</p>
      <p>وی به حضور مسئولان کشوری در مناطق زلزله زده استان اشاره کرد و گفت: معاون بازسازی سازمان مدیریت بحران کشور و معاون بنیاد مسکن در منطقه حضور دارند و رییس سازمان امداد و نجات هم لحظاتی بعد به منطقه می‌آید و هم اکنون در حال بازدید برای امداد رسانی هر چه بهتر به هم استانی‌ها هستیم.</p>
      <p>وی با اشاره به راه‌های کمک به زلزله زدگان گفت: طبق تاکید استاندار آذربایجان شرقی کمک‌های نقدی به زلزله زدگان فقط از طریق شماره حساب ۹۹۹۹۹ هلال احمر که از تمامی درگاه‌ها قابل پرداخت است، انجام می‌شود.</p>
      <p>مدیرکل مدیریت بحران استانداری آذربایجان شرقی ادامه داد: هم استانی‌ها اقلامی مثل چادر، پتو، مواد شوینده و بهداشتی، خرما، پوشاک و نیازهای اولیه نیز را از طریق معاونت داوطلبان جمعیت هلال احمر در خیابان حافظ به دست زلزله زدگان برسانند.</p>
      <p>وی خاطر نشان کرد: با توجه به افزایش واحدهای مسکونی تخریب شده، بیش از ۷۰ درصد اسکان اضطراری زلزله زدگان انجام شده و مابقی نیز در حال انجام است.</p>
      <p>وی متذکر شد: نیروهای عملیاتی، امدادی، نظامی و انتظامی در حال انجام وظیفه هستند و از هم استانی‌ها خواهش می‌کنیم تا راهبندان ایجاد نکنند.</p>
      <p>هنربر در پایان یادآور شد: همچنین از هم استانی‌ها و مردم مناطق زلزله زده خواهشمندیم تا اخبار را از طریق مصاحبه‌های مسئولان، خبرگزاری‌های رسمی و صدا سیما دنبال کرده و به شایعات توجه نکنند.</p>
    </article>
  </body>
</html>