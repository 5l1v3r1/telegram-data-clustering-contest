<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/svatomartinska-vina-jsou-mimoradne-k-dostani-uz-ode-dneska/1818565?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T00:11:00+00:00"/>
    <meta property="og:title" content="Svatomartinská vína jsou mimořádně k dostání už ode dneška"/>
    <meta property="og:description" content="Brno - Vinaři i obchody mohou ode dneška prodávat vína, která pro letošní rok získala známku Svatomartinské. Je to poprvé za 15 let, kdy tuto značku vlastní a propaguje Vinařský fond, kdy je prodej povolen dříve než na svátek svatého Martina, tedy 11. listopadu."/>
  </head>
  <body>
    <article>
      <h1>Svatomartinská vína jsou mimořádně k dostání už ode dneška</h1>
      <address><time datetime="2019-11-08T00:11:00+00:00">08 Nov 2019, 00:11</time> by <a rel="author" href="http://www.ctk.cz/" target="_blank">ČTK</a></address>
      <p>Brno - Vinaři i obchody mohou ode dneška prodávat vína, která pro letošní rok získala známku Svatomartinské. Je to poprvé za 15 let, kdy tuto značku vlastní a propaguje Vinařský fond, kdy je prodej povolen dříve než na svátek svatého Martina, tedy 11. listopadu.</p>
      <p>"Hlavní oslavy svátku svatého Martina budou ale samozřejmě i nadále 11. listopadu na desítkách míst celé republiky. Zahájení prodeje už od pátku je tak pouze možností pro obchodníky, z hlediska spotřebitelů a principů obnovené tradice se ale nic nemění," uvedl ředitel Vinařského fondu Jaroslav Machovec.</p>
      <p>Dřívější prodej má umožnit naplánování martinských slavností na termín co nejblíže k tomuto svátku. Hlavní Svatomartinský košt se jako každoročně koná v Brně na svatého Martina na náměstí Svobody. Začne 11. listopadu v 10:30, v 11:00 si lidé symbolicky připijí prvním letošním vínem. K ochutnání bude stovka vín přibližně od sta vinařů.</p>
      <p>Značka Svatomartinské byla registrovaná v roce 1995. Od roku 2005 je jejím vlastníkem Vinařský fond, který ochrannou známku každoročně propůjčuje vinařům. Letos fond popatnácté organizuje propagaci vín pod jednotným logem, svatomartinská vína jsou označená na etiketě známým symbolem svatého Martina na koni.</p>
    </article>
  </body>
</html>