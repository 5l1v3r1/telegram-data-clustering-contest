<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/markets/articles/0,7340,L-3773323,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="וול סטריט ננעלה בשיא; טבע זינקה ב-9.8%"/>
    <meta property="og:description" content="חברת התרופות הודיעה על יציאה לגיוס פרטי של 1.5 מיליארד דולר; בשוק הסחורות: הזהב ירד השבוע ב-3.2% - הירידה השבועית החדה זה שנתיים. הנפט טיפס השבוע ב-1.9%. מניית דיסני טיפסה ב-3.8%, מניית גאפ צללה ב-7.6%. סנטימנט הצרכנים של אוניברסיטת מישיגן עלה, טראמפ הכחיש שהסכים להקלה במכסים על סין"/>
  </head>
  <body>
    <article>
      <h1>וול סטריט ננעלה בשיא; טבע זינקה ב-9.8%</h1>
      <h2>חברת התרופות הודיעה על יציאה לגיוס פרטי של 1.5 מיליארד דולר; בשוק הסחורות: הזהב ירד השבוע ב-3.2% - הירידה השבועית החדה זה שנתיים. הנפט טיפס השבוע ב-1.9%. מניית דיסני טיפסה ב-3.8%, מניית גאפ צללה ב-7.6%. סנטימנט הצרכנים של אוניברסיטת מישיגן עלה, טראמפ הכחיש שהסכים להקלה במכסים על סין</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">שירות כלכליסט</a></address>
      <p><b>דיווח שוטף מהשווקים המובילים בעולם: העדכונים החשובים, המניות הבולטות, אגרות החוב, ועדכוני האנליסטים</b> <a href="https://www.calcalist.co.il/markets/articles/javascript:var%20x=txt_link(%22stock%22,%2211111032%22,%22%22,%22%22)">ניקיי</a> <a href="https://www.calcalist.co.il/stocks/home/0,7340,L-3961-11111200,00.html?quote=%D7%A9%D7%A0%D7%92%D7%97%D7%90%D7%99">שנגחאי</a> <a href="https://www.calcalist.co.il/stocks/home/0,7340,L-3961-11111033,00.html?quote=%D7%94%D7%90%D7%A0%D7%92%20%D7%A1%D7%A0%D7%92">האנג סנג</a> <a href="https://www.calcalist.co.il/stocks/home/0,7340,L-3961-11111030,00.html?quote=DAX%2030">דאקס</a> <a href="https://www.calcalist.co.il/stocks/home/0,7340,L-3961-11111036,00.html?quote=CAC%2040">קאק</a> <a href="https://www.calcalist.co.il/stocks/home/0,7340,L-3961-11111031,00.html?quote=FTSE%20100">פוטסי</a> <a href="https://www.calcalist.co.il/stocks/home/0,7340,L-3961-11111024,00.html?quote=%D7%93%D7%90%D7%95%20%D7%92'%D7%95%D7%A0%D7%A1">דאו ג'ונס</a> <a href="https://www.calcalist.co.il/stocks/home/0,7340,L-3961-11111028,00.html?quote=%D7%A0%D7%90%D7%A1%D7%93">נאסד"ק</a> <a href="https://www.calcalist.co.il/stocks/home/0,7340,L-3961-11111026,00.html?quote=S&amp;P%20500">S&amp;P 500</a></p>
      <p>
        <a href="https://t.me/calcalistcapitalmarkets">הצטרפו לעדכונים שוטפים בערוץ הטלגרם של מדור שוק ההון ב"כלכליסט"</a>
      </p>
      <p><b>23:00 -</b> המסחר בבורסות ניו יורק ננעל הערב (ו') בעליות שערים, למרות אי הוודאות בנוגע למגעי הסחר בין סין וארה"ב ולאחר שברוב שעות המסחר הוא התנהל במגמה מעורבת: מדד דאו ג'ונס ננעל סביב רמות הפתיחה, מדד S&amp;P 500 הוסיף לערכו 0.3% וננעל בשיא, ומדד נאסד"ק התחזק ב-0.5% וננעל גם הוא בשיא. בסיכום שבועי מדד S&amp;P 500 עלה ב-0.9%, דאו ג'ונס התחזק ב-1.2% ונאסד"ק טיפס ב-1.1%.מניית טבע זינקה בשיעור של 9.8% לאחר שהודיעה על יציאה לגיוס פרטי של 1.5 מיליארד דולר (ראו דיווח מוקדם יותר). ברקע למסחר הערב, הודעתו של נשיא ארה"ב כי הוא עדיין לא הסכים לבטל חלק מן המכסים שהוטלו על סין כחלק מהשלב הראשון של הסכם הסחר. סנטימנט הצרכנים של אוניברסיטת מישיגן עלה החודש לקריאה של 95.7 נקודות מרמה של 95.5 נקודות בחודש שעבר. מניית דיסני עלה ב-3.8%, מניית גאפ צללה ב-7.6%.</p>
      <p><b>21:40 -</b> החוזים על הנפט מסוג WTI למסירה בדצמבר עלו היום (ו') ב-0.2% ומחיר חבית נקבע על 57.24 דולר. בסיכום שבועי טיפס מחיר הנפט בשיעור של 1.9%.</p>
      <p><b>21:35 -</b> נשיא ארה"ב דונלד טראמפ אמר היום (ו') כי הוא <a href="https://www.calcalist.co.il/world/articles/0,7340,L-3773337,00.html">לא הסכים להקל במכסים על סחורות סיניות</a> - אמירה שדיכאה את התקוות להסכם סחר קרוב בין שתי המעצמות. "לא הסכמתי לשום דבר", אמר הנשיא לכתבים בטרם עזב את הבית הלבן בדרכו לג'ורג'יה. "סין היתה מעוניינת בהקלה חלקית, לא הקלה מוחלטת כי הם יודעים שאת זה אני לא אעשה", אמר הנשיא. הבית הלבן סרב להתייחס לדבריו. דובר שר המסחר הסיני אמר אתמול (ה') שצוותי המשא ומתן מושינגטון ובייג'ינג "הסכימו להסיר את המכסים הנוספים ששתי המעצמות הטילו האחת על השנייה בשלבים שונים של מלחמת הסחר לאחר שהתקדמו במגעים לקראת הסכם" - כך לפי CNBC. הדובר לא ציין כמה מהמכסים שהטילו המעצמות יבוטלו.</p>
      <p><b>20:40 -</b> מחיר הזהב רשם ירידה שבועית של 3.2% - החדה ביותר זה שנתיים. היום ירד מחירה של אונקיית זהב ב-0.2% ומחירה נקבע על 1,462.9 דולר.</p>
      <p><b>19:35 -</b> בורסות אירופה ננעלו בירידות שערים היום. מדד פוטסי הבריטי איבד 0.6% מערכו, מדד דאקס הגרמני נחלש ב-0.5%. מדד קאק הצרפתי ננעל סביב רמות הפתיחה. מניות בולטות במסחר בוול סטריט - מניית טבע מזנקת בשיעור של 7%, מניית דיסני קופצת ב-3.6%. בטריטוריה האדומה - מנייית גאפ צוללת ב-6.7%. בוול סטריט נרשם מסחר תנודתי כאשר בשעה זו דאו ג'ונס נחלש ב-0.2%.</p>
      <figure>
        <img src="https://images1.calcalist.co.il/PicServer3/2018/06/05/822379/313938024_1-6_l.jpg"/>
        <figcaption>בורסת לונדון <br/>צילום: בלומברג</figcaption>
      </figure>
      <p>לפי <a href="https://www.calcalist.co.il/markets/articles/0,7340,L-3773335,00.html">דו"ח המיליארדרים ל-2019</a> שפורסם היום על ידי UBS/PwC, ההון של המיליארדרים התכווץ ב-4.3% בשנה האחרונה, שהם 388 מיליארד דולר - לרמה של 8.5 טריליון דולר. "מפץ המיליארדרים של חמש השנים האחרונות עבר כעת תיקון טבעי", אמר ג'וזף סטדלר (Josef stadler), שעומד בראש חטיבת ההון הגלובלית של UBS, בהצהרה. "הדולר החזק, בשילוב התגברות אי הוודאות בשוקי ההון וסביבה גיאו-פוליטית מאתגרת, יצרו את התנאים להתכווצות הזו".</p>
      <p><b>19:00 -</b> מנכ"ל פיז'ו אמר היום על המיזוג עם פיאט-קרייזלר כי "<a href="https://www.calcalist.co.il/markets/articles/0,7340,L-3773334,00.html">המותגים יישמרו</a>". לדברי קרלוס טברס, מנכ"ל PSA, החברות ימשיכו להחזיק בכל מותגי הרכב שלהן. המיזוג, שעוד נמצא בשלבי מו"מ התחלתיים, צפוי ליצור את יצרנית הרכב הרביעית בגודלה בעולם. "אין ספק שזוהי עסקה טובה מאוד עבור שני הצדדים. זה מצב שבו שני הצדדים מרוויחים", אמר טברס</p>
      <p> </p>
      <p><b>17:55 -</b> מניית <a href="https://www.calcalist.co.il/stocks/home/0,7340,L-3959-70010699,00.html?quote=%D7%98%D7%91%D7%A2%20(US)">טבע</a> מזנקת בשיעור של יותר מ-5% בשעה זו בוול סטריט לאחר שחברת התרופות הודיעה הערב על <a href="https://www.calcalist.co.il/markets/articles/0,7340,L-3773338,00.html">יציאה לגיוס פרטי של 1.5 מיליארד דולר</a> באג"ח שיהיו נקובות ביורו ובדולר. טבע מעריכה כי היא עשויה לרשום את האג"ח החדשות למסחר בעתיד. גיוס החוב הנוכחי אמור לפתור את עומס הפרעונות שמצפה לטבע ב-2021, אז היא צריכה לפרוע יותר מ-4 מיליארד דולר. ב-2020 היא צריכה לשלם כ-2 מיליארד דולר וכיום יש לה בקופה 1.2 מיליארד דולר. מדובר בחוב שנותר מרכישת אקטביס תמורת קרוב ל-40 מיליאר דולר. הגיוס, שישמש לרכישת האג"ח הקיימות, מוסיף ודאות לגבי יכולתה של טבע לעמוד בלוח הסילוקין של החוב. אתמול רשמה המניה קפיצה חדה עם <a href="https://www.calcalist.co.il/markets/articles/0,7340,L-3773178,00.html">פרסום התוצאות הרבעוניות</a> והערכה אופטימית של המנכ"ל קאר שולץ על כך שהרווחיות של החברה עשויה להשתפר ב-2020</p>
      <figure>
        <img src="https://images1.calcalist.co.il/PicServer3/2019/05/12/905158/1NL.jpg"/>
        <figcaption>מטה טבע <br/>צילום: EPA</figcaption>
      </figure>
      <p>מה דעתך על מניית טבע (US):</p>
      <figure>
        <img src="https://www.calcalist.co.il/Images/I-Invest/StockQuote/StocksButtonOne.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonTwo.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonThree.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFour.gif"/>
      </figure>
      <figure>
        <img src="https://www.calcalist.co.il/Images/I-Invest/StockQuote/StocksButtonFive.gif"/>
      </figure>
      <ul>
        <li> </li>
        <li> </li>
        <li> </li>
        <li> </li>
        <li> </li>
      </ul>
      <table bordered="">
        <tr>
          <td valign="top"/>
          <td valign="top">קנייה חזקה</td>
          <td valign="top"/>
          <td valign="top">קנייה</td>
          <td valign="top"/>
          <td valign="top">המתן</td>
          <td valign="top"/>
          <td valign="top">מכירה</td>
          <td valign="top"/>
          <td valign="top">מכירה חזקה</td>
        </tr>
      </table>
      <p>מה חושבים הגולשים ?</p>
      <table bordered="">
        <tr>
          <td> </td>
          <td> </td>
          <td> </td>
        </tr>
      </table>
      <table bordered="">
        <tr>
          <td align="right">38%</td>
          <td>6%</td>
          <td align="left">56%</td>
        </tr>
      </table>
      <p>
        <a href="https://www.calcalist.co.il/stocks/home/0,7340,L-3959-70010699,00.html?quote=%D7%98%D7%91%D7%A2">לדף מניית טבע (US)</a>
      </p>
      <figure>
        <img src="https://www.calcalist.co.il/images/arrow_nadlan.gif"/>
      </figure>
      <p><b>16:35 -</b> המסחר בבורסות ניו יורק נפתח היום (ו') במגמה מעורבת, כאשר בשעה זו המדדים דאו ג'ונס ונאסד"ק נחלשים קלות, ואילו מדד S&amp;P 500 מתחזק בכ-0.3%. מניית דיסני מזנקת ב-5% ומניית גאפ צוללת ב-5% (ראו דיווחים קודמים).</p>
      <p><b>16:00 -</b> הבורסות בניו יורק צפויות לפתוח את יום המסחר בירידות קלות לאחר רמות השיא שנרשמו בימים האחרונים, כך מאותתים החוזים העתידיים על המדדים המובילים. החוזים על נאסד"ק נחלשים ב-0.2%, החוזים על S&amp;P 500 יורדים ב-0.1% והחוזים על דאו ג'ונס שומרים על יציבות.</p>
      <p>אתמול ננעלו המדדים המובילים בשיא כל הזמנים על רקע דיווחים מעודדים בגזרת מלחמת הסחר בין סין לארה"ב: לפי דיווחים, שתי הכלכלות הגדולות בעולם הסכימו להסיר מכסים קיימים שהטילו בעבר זו על זו. תשואת אג"ח ארה"ב ל-10 שנים מטפסת ב-2.5 נקודות בסיס לרמה של 1.947%. אתמול זינקה התשואה על האיגרת ביותר מ-15 נקודות בסיס, העלייה החדה ביותר שלה ביום אחד מאז 2016.</p>
      <p>
        <b>בולטות בטרום המסחר לאחר הדוחות:</b>
      </p>
      <p>מדיסון סקוור גארדן Madison Square Garden מטפסת ב-3.7% לאחר שדיווחה על העמקת ההפסד ברבעון השלישי הפיסקלי, בעקבות ירידה מפתיעה בהכנסות. החברה שמחזיקה בין היתר בהיכל הספורט והבידור בעיר ניו יורק סיכמה את שלושת החודשים עד ספטמבר עם הפסד נקי של 80 מיליון דולר או 3.36 למניה, לעומת הפסד של 32.2 מיליון דולר או 1.36 דולר למניה ברבעון המקביל ב-2018. ההפסד התרחב בעקבות עלויות העסקה גבוהות יותר והוצאות נוספות שקשורות ליוזמה MSG Sphere. ההכנסות ירדו ל-214.8 מיליון דולר מ-218 מיליון דולר ברבעון המקביל.</p>
      <p>אנליסטים בשוק חזו ל-MSG הפסד נקי של 2.31 דולר למניה והכנסות של 227.4 מיליון דולר. המנכ"ל ג'יימס דולן אמר עם פרסום הדוחות "אנו מצפים ש-2020 הפיסקלית תהיה שנה מכוננת, עם התקדמותנו במהלך הפיצול והתוכניות הנוספות בנוגע ל-MSG Sphere". דולן הוסיף כי "אנחנו מאמינים לחלוטין שההפרדה בין עסקי הספורט והבידור שלנו תוכל להבליט בצורה טובה יותר את הערך הייחודי של הנכסים והמותגים שלנו".</p>
      <p>בוקינג מטפסת ב-5.3% אחרי שחברת התיירות המקוונת פרסמה אמש את דוחותיה לרבעון השלישי. הרווח הנקי הסתכם ב-45.36 דולר למניה, מעל תחזית האנליסטים לרווח של 44.5 דולר למניה. ההכנסות הסתכמו ב-5.04 מיליארד דולר, לעומת 4.85 מיליארד אשתקד - ומעט מתחת לתחזיות האנליסטים שעמדו על 5.08 מיליארד דולר.</p>
      <p>דרופבוקס (Dropbox) מטפסת ב-2% לאחר שעלתה על צפי האנליסטים: מפעילת אתר שירותי הענן דיווחה אתמול על הכנסות של 428.2 מיליון דולר ורווח נקי של 13 סנט למניה, בזמן שבשוק ציפו להכנסות של 423.48 מיליון דולר ורווח נקי של 11 סנט למניה. החברה ציינה כי היא נהנית מהאפליקציה החדשה שלה לדסקטופ, שהושקה בספטמבר, כמו גם מתוצאות טובות בתוכנת השיתוף Dropbox Spaces.</p>
      <p>מחירי הנפט רושמים ירידות אחרי שאתמול נסחרו בעליות משמעותיות. הנפט מסוג WTI יורד ב-1.1% ונסחר תמורת 56.5 דולר לחבית, הנפט מסוג ברנט נחלש ב-1.2% לרמה של 61.5 דולר לחבית.</p>
      <p><b>14:00</b> - החוזים בוול סטריט שומרים על יציבות. מניית גאפ צונחת ב-8% במסחר המוקדם - חברת הביגוד הודיעה אמש לאחר סיום המסחר בוול סטריט כי הנשיא והמנכ"ל ארט פק יעזוב את החברה. בנוסף היא חתכה את תחזית הרווח השנתית שלה. מניית גאפ צנחה בכ-10% במסחר המאוחר בוול סטריט.</p>
      <p>מניית <a href="https://www.calcalist.co.il/stocks/home/0,7340,L-3959-50200029,00.html?quote=WALT%20DISNEY">דיסני</a>מזנקת ב-5% בטרום לאחר שהציגה אתמול את הדוחות לרבעון השלישי ועקפה את התחזיות. ענקית הבידור רשמה רווח נקי של 1.05 מיליארד דולר או 1.07 דולר למניה, לעומת 2.32 מיליארד דולר, 1.55 דולר למניה, ברבעון המקביל. ההכנסות זינקו ב-34% ל-19.1 מיליארד דולר. האנליסטים ציפו לרווח נקי של 94 סנט למניה והכנסות של 19.2 מיליארד דולר. בין היתר תרמו לעלייה במכירות זינוק של 52% בהכנסות מסטודיו הבידור שעמדו על 3.3 מיליארד דולר, וקפיצה של 22% בהכנסות מחטיבת רשתות המדיה של דיסני, שכוללת את ESPN, שהסתכמו ב-6.5 מיליארד דולר</p>
      <p>ארה"ב לא תטיל מכסים על מכוניות אירופאיות בשבוע הבא, כך אמר הנשיא היוצא של הנציבות האירופית ז'אן קלוד יונקר. לנשיא ארה"ב דונלד טראמפ יש עד ה-13 בנובמבר להחליט האם להטיל מכסים חדשים על יצרניות רכב אירופאיות, וזאת לאחר שטען במאי שהיבוא האמריקני של מכוניות אירופאיות מהווה איום על הביטחון הלאומי של ארה"ב.</p>
      <p> </p>
      <p><b>12:30</b> - מגזר הבנקים מוביל את הירידות בבורסות באירופה. מניית קרדיט אגריקול מאבדת 3% בבורסה בפריז; הבנק הצרפתי פרסם אמנם תחזית שעקפה את צפי האנליסטים, אך פספס את התחזית לגבי ההכנסות בצרפת. </p>
      <p>יצרנית הרכב האיטלקית פיאט קרייזלר תוכל "לנצל הזדמנויות גדולות" בזכות <a href="https://www.calcalist.co.il/world/articles/0,7340,L-3772883,00.html">המיזוג </a>עם קונגלומרט PSA שמחזיק בבעלות על פז'ו, כך אמר היום יו"ר פיאט קרייזלר ג'ון אלקן. שתי יצרניות הרכב מתכננות לאחד כוחות במיזוג מניות 50-50 כדי ליצור את יצרנית הרכב הרביעית בגודלה בעולם. עם זאת, בתשובה לשאלה בנוגע למיזוג הצפוי, אמר אלקן שיכול לעבור זמן רב בין ההודעה על המיזוג למימושו.</p>
      <figure>
        <img src="https://images1.calcalist.co.il/PicServer2/20122005/235909/post7310879_L.jpg"/>
        <figcaption>קרדיט אגריקול <br/>צילום: בלומברג</figcaption>
      </figure>
      <p><b>10:45</b> - המסחר בבורסות באירופה מתנהל בירידות קלות. דאקס בפרנקפורט, קאק בפריז ופוטסי בלונדון - מאבדים כ-0.3%.</p>
      <p>הבורסות באסיה ננעלו במגמה מעורבת. שנגחאי איבדה 0.5%, הונג קונג - 0.7%.</p>
      <p><b>10:30</b> - היצוא של גרמניה, בניכוי גורמים עונתיים, עלה ב-1.5% בספטמבר לעומת אוגוסט, והסתכם ב-114.2 מיליארד יורו, בעוד היבוא גדל ב-1.3% ל-93 מיליארד יורו - כך לפי לשכת הסטטיסטיקה במדינה. הכלכלנים ציפו לעלייה של 0.5% ביצוא. לפיכך, העודף המסחרי של גרמניה גדל מ-16.4 מיליארד יורו באוגוסט ל-21.4 מיליארד בספטמבר, לעומת תחזית האנליסטים שעמדה על 18.3 מיליארד.</p>
      <p><b>09:45</b> - סוכנות דירוג האשראי מודי'ס <a href="https://www.calcalist.co.il/world/articles/0,7340,L-3773327,00.html">הורידה את התחזית לכלכלת הודו </a>מ"יציב" ל"שלילי", וזאת לדבריה בעקבות הסיכונים הגוברים לכך שיעור הצמיחה שלה יישאר "נמוך מבעבר". מודי'ס מסרה כי השינוי משקף בחלקו את הירידה ביעילות הממשלה ומדיניותה בטיפול ב"חולשות המוסדיות והכלכליות" שהובילו לעלייה ברמות הגבוהות גם כך של חוב המדינה.</p>
      <figure>
        <img src="https://images1.calcalist.co.il/PicServer3/2018/01/23/789491/1NL.jpg"/>
        <figcaption>ראש ממשלת הודו נרנדרה מודי <br/>צילום: רויטרס</figcaption>
      </figure>
      <p>  </p>
      <p><b>08:30</b>  -המסחר בבורסות באסיה מתנהל הבוקר במגמה מעורבת. מדד ניקיי בטוקיו עלה ב-0.3%, הבורסה בשנגחאי יורדת ב-0.3%, והונג קונג מאבדת 0.6%.</p>
      <p>אמש <a href="https://www.calcalist.co.il/markets/articles/0,7340,L-3773193,00.html">ננעלו הבורסות בוול סטריט בעליות</a>, בעקבות דיווחים שלפיהם ארה"ב וסין סיכמו על הסרת המכסים שהטילו זו על זו. עם זאת לפי "וול סטריט ג'ורנל", בכירים בבית הלבן מתנגדים למהלך.</p>
      <p>לשכת הסטטיסטיקה של סין פרסמה הבוקר כי היצוא מהמדינה ירד ב-0.9% באוקטובר, בהשוואה לחודש המקביל אשתקד, לעומת ירידה של 3.2% בספטמבר. האנליסטים ציפו לירידה של 3.1%. היבוא צנח ב-6.4%, לעומת ירידה של 8.5% בספטמבר ובהשוואה לתחזיות לירידה של 8.6%. העודף המסחרי של סין עמד על 42.81 מיליארד דולר באוקטובר, לעומת 39.65 מיליארד דולר בספטמבר, ובהשוואה לתחזיות לעודף של 42.6 מיליארד דולר.</p>
      <p>מניות בולטות בטוקיו: סופטבנק עלתה ב-2.8%, טויוטה הוסיפה 2.2% לערכה, רקוטן איבדה 4.4%.</p>
      <figure>
        <img src="https://images1.calcalist.co.il/PicServer3/2016/11/24/667611/1.jpg"/>
        <figcaption>בורסת שנגחאי <br/>צילום: בלומברג</figcaption>
      </figure>
    </article>
  </body>
</html>