<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740514"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T00:30:00+00:00"/>
    <meta property="og:title" content="ความสัมพันธ์ในที่ทำงาน"/>
    <meta property="og:description" content="ความรักในสถานที่ทำงานถือเป็นเรื่องปกติที่เกิดขึ้นได้ เพราะความใกล้ชิดสนิทสนมนำมาสู่ความรู้สึกผูกพันจนกลายเป็นความรักขึ้นมาในที่สุด แต่ความรักนี้กำลังจะถูกจัดระเบียบให้เข้มงวดยิ่งขึ้นในสหรัฐอเมริกา"/>
  </head>
  <body>
    <article>
      <h1>ความสัมพันธ์ในที่ทำงาน</h1>
      <address>
        <time datetime="2019-11-08T00:30:00+00:00">08 Nov 2019, 00:30</time>
      </address>
      <p>
        <b>ความรักในสถานที่ทำงานถือเป็นเรื่องปกติที่เกิดขึ้นได้ เพราะความใกล้ชิดสนิทสนมนำมาสู่ความรู้สึกผูกพันจนกลายเป็นความรักขึ้นมาในที่สุด แต่ความรักนี้กำลังจะถูกจัดระเบียบให้เข้มงวดยิ่งขึ้นในสหรัฐอเมริกา</b>
      </p>
      <p>        <br/>     ความรักในสถานที่ทำงานถือเป็นเรื่องปกติที่เกิดขึ้นได้ เพราะความใกล้ชิดสนิทสนมนำมาสู่ความรู้สึกผูกพันจนกลายเป็นความรักขึ้นมาในที่สุด แต่ความรักนี้กำลังจะถูกจัดระเบียบให้เข้มงวดยิ่งขึ้นในสหรัฐอเมริกาเพราะกระแสการรณรงค์ของขบวนการ #MeToo เพราะมันคือการแสดงพลังต่อต้านการคุกคามทางเพศ<br/>    <br/>      หลายองค์กรหรือบริษัทโดยเฉพาะบริษัทที่มีขนาดใหญ่ ได้มีระเบียบปฏิบัติสำหรับลูกจ้างหรือพนักงานในเรื่องนี้มาหลายปีแล้ว ซึ่งก็ยังมีอีกหลายบริษัทหรือองค์กรที่เห็นชอบนำไปปรับใช้ด้วยเมื่อไม่นานมานี้<br/>        <br/>     ยกตัวอย่างกรณีของบริษัทแฟรนไชส์อาหารจานด่วนชื่อดัง “แมคโดนัลด์” ระบุว่า ลูกจ้างหรือพนักงานซึ่งมีความสัมพันธ์โดยตรงหรือทางอ้อมกับคนอื่น ๆ ในบริษัทหรือองค์กร เป็นข้อห้ามเด็ดขาด มิให้กระทำทั้งการคบหารวมไปถึงการมีความสัมพันธ์ฉันชู้สาว แปลความง่าย ๆ ก็ห้ามกิ๊กกันในที่ทำงานระหว่างพนักงานทุกคนในบริษัท<br/>        <br/>      เพราะซีอีโอหรือประธานเจ้าหน้าที่บริหารของแมคโดนัลด์คือนายสตีฟ อีสเตอร์บรูค ถูกกล่าวหาว่ากระทำผิดระเบียบปฏิบัติมาตรฐานด้านธุรกิจภายในบริษัทแมคโดนัลด์ จึงถูกปลดออกจากตำแหน่งเมื่อวันอาทิตย์ที่ 3 พ.ย.ที่ผ่านมา หลังแสดงออกถึงการใช้วิจารณญาณที่ไม่ถูกต้องในการคบหาและมีความสัมพันธ์กับพนักงานในบริษัทแม้จะเป็นความยินยอมพร้อมใจด้วยกันทั้งสองฝ่ายก็ตาม ถือเป็นผู้บริหารระดับสูงคนล่าสุดที่ต้องลาออกหรือไม่ก็ปลดออกจากตำแหน่งเพราะระเบียบปฏิบัติที่เกี่ยวข้องกับความสัมพันธ์<br/>        <br/>     ก่อนหน้านี้นายไบรอัน ดันน์ ก็ได้ลาออกจากตำแหน่งซีอีโอของบริษัทผู้จำหน่ายเครื่องไฟฟ้า เบสต์บายในปี 2555 หลังถูกเปิดเผยว่า เขามีความสัมพันธ์ส่วนตัวใกล้ชิดกับผู้ใต้บังคับบัญชาซึ่งเป็นหญิงวัย 29 ปี ตามมาด้วย นายไบรอัน ครซานิช ซีอีโอของบริษัทเซมิคอนดักเตอร์ อินเทล ก็เพิ่งลาออกไปเมื่อปีที่แล้ว ฐานละเมิดกฎบริษัทห้ามไปมีความสัมพันธ์กับผู้อื่นโดยเฉพาะคู่แข่ง<br/>        <br/>     รายชื่อผู้กระทำผิดเหล่านี้ยังมีต่อไปและก็ไม่ได้จำกัดเฉพาะบอร์ดบริหารหรือเฉพาะผู้ชายเท่านั้น เพราะมีชื่อของแคที่ ฮิลล์ สมาชิกสภาผู้แทนราษฎรจากรัฐแคลิฟอร์เนียสังกัดพรรคเดโมแครต เพิ่งจะลาออกไปเมื่อสัปดาห์ที่แล้วหลังยอมรับว่ามีความสัมพันธ์กับทีมงานคนหนึ่งในคณะทำงานหาเสียงของเธอเอง<br/>       <br/>     ข้อมูลจากสมาคมบริหารจัดการทรัพยากรมนุษย์ (เอสเอชอาร์เอ็ม) ระบุว่า ร้อยละ 42 ของลูกจ้างหรือพนักงานในสหรัฐอเมริกานั้น เป็นลูกจ้างของบริษัทหรือองค์กรที่ได้กำหนดนโยบายเป็นลายลักษณ์อักษรหรือด้วยวาจาก็ตาม ระบุชัดเรื่องความสัมพันธ์ในสถานที่ทำงาน ส่วนเป้าหมายที่ออกนโยบายเช่นนี้ก็เพื่อป้องกันการล่วงละเมิดทางเพศเป็นสำคัญและเพื่อไม่ให้เกิดความลำเอียงหรือผลประโยชน์ขัดแย้งตามมา<br/>      <br/>      จูลี่ มัวร์ ทนายความฝ่ายแรงงาน บอกว่านโยบายนี้ได้นำมาใช้เพื่อให้คำนึงถึงศีลธรรมอันดีกันมากขึ้น เพราะตั้งแต่มีการเคลื่อนไหว #MeToo อันเนื่องจากการล่วงละเมิดทางเพศกันอย่างต่อเนื่องในหลากหลายวงการเช่นในวงการภาพยนตร์ฮอลลีวูดอย่างกรณีของผู้อำนวยการสร้าง ฮาร์วีย์ ไวน์สตีน และขยายลุกลามไปจนถึงในต่างประเทศก็มี การเคลื่อนไหวของ #MeToo ช่วยตรวจสอบเรื่องความสัมพันธ์ในที่ทำงาน ไม่ว่าจะยินยอมพร้อมใจ ความสัมพันธ์ส่วนตัวหรือไม่ก็ตาม เหล่านี้คือพื้นฐานที่นำไปสู่การล่วงละเมิดทางเพศ โดยเฉพาะอย่างยิ่งเมื่อเป็นความสัมพันธ์ระหว่างผู้บังคับบัญชากับผู้ใต้บังคับบัญชา และซีอีโอคือบุคคลผู้ทรงอำนาจที่สุดในบริษัทหรือองค์กร<br/>      <br/>       จอห์นนี เทย์เลอร์ นายกสมาคมเอสเอชอาร์เอ็มกล่าวว่า เมื่อมีอำนาจเข้ามาเกี่ยวข้อง ใครบ้างจะไม่น้อมรับความสัมพันธ์ เพราะอย่างที่ทราบคือคุณที่มีอำนาจในมือ เขาอาจให้คุณให้โทษเราได้  ขณะที่บางคนอาจคิดว่าจะยอมรับจริง ๆ ดีหรือไม่ เพราะถ้าไม่ คนที่เป็นผู้ใต้บังคับบัญชาอาจมองไปได้ว่า เป็นการล่วงละเมิดทางเพศ อย่างไรก็ตาม ความสัมพันธ์ฉันชู้สาวมีอยู่เสมอในที่ทำงาน<br/>    <br/>       จากการสำรวจของสมาคมเอสเอชอาร์เอ็ม พบว่า หนึ่งในสามของคนอเมริกันที่บรรลุนิติภาวะแล้วยอมรับว่าเคยมีความสัมพันธ์ในสถานที่ทำงานหรือเคยเกี่ยวข้องด้วยอย่างน้อยสักครั้งหนึ่ง เพราะคนที่ทำงานที่เดียวกันอย่างน้อยก็ได้ใช้เวลาอยู่ด้วยกันมากในสถานที่ทำงาน จึงไม่แปลกเลยที่จะมีความสัมพันธ์ในที่ทำงานเกิดขึ้น ซึ่งมันก็ดูมีเหตุผลเหมือนกันที่จะไปห้ามเรื่องนี้ ในทางกลับกัน ลูกจ้างหรือพนักงานควรกล้าที่จะเปิดเผยเรื่องความสัมพันธ์ เพราะนี่คือหนทางที่มีประสิทธิภาพที่สุดในอันที่จะกำจัดหรือควบคุมการมีอคติ แก้แค้นและข้อกล่าวอ้างการล่วงละเมิดทางเพศ.<br/><br/>........................................<br/>เลนซ์ซูม</p>
    </article>
  </body>
</html>