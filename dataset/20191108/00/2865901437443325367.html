<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/fudbal/vesti/bomber-in-serbo-ako-ima-pravde-kaljari-ce-u-evropu/341940"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="BOMBER IN SERBO: Ako ima pravde, Kaljari će u Evropu"/>
    <meta property="og:description" content="Juve pobeđuje ružno, šta li će biti kad počne da igra lepo? Problemi Intera protiv velikih klubova Liga Evrope demonstrira da se bez VAR-a ne može"/>
  </head>
  <body>
    <article>
      <h1>BOMBER IN SERBO: Ako ima pravde, Kaljari će u Evropu</h1>
      <h2>Juve pobeđuje ružno, šta li će biti kad počne da igra lepo? Problemi Intera protiv velikih klubova Liga Evrope demonstrira da se bez VAR-a ne može</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>(Od dopisnika MOZZART Sporta iz Rima)</p>
      <p>
        <b>Proteklih dana smo slušali malobrojne</b>
        <b>,</b>
        <b> ali bučne pojedince kojima se ne sviđa VAR, iz ovih ili onih razloga, počev od Garija Linekera do trenera i funkcionera nekih timova. </b>
        <b>О</b>
        <b>no što se dogodilo Romi, na mečevima Lige Evrope - na kojima se ne upotrebljava tehnologija - protiv Borusije Menhengladbah, pokazuje da VAR nije samo neophodan, već je spas za fudbal, njegovu regularnost i kredibilnost. Pojedine sudijske greške ne mogu više da se tolerišu, a arbitri u celoj Evropi su toliko loši da čak ni VAR ne može da amortizuje štetu koju prave i ispravi sve propuste, previde, pogrešne procene. </b>
      </p>
      <p>Škotski sudija <b>Kolum</b> ima ozbiljne probleme sa vidom kad je od lica <b>Smolinga</b> video ruku i dosudio najstrožu kaznu za Borusiju u poslednjem minut sudijske nadoknade omogućivši Nemcima da izbegnu poraz u Rimu. U Mehengladbahu, pomoćnik arbitra <b>Hila Mancana</b> je pokazao da ima poprilično velike smetnje s očima ili pažnjom: ne videti da je lopta bila u autu pola metra kada je <b>Vent</b> akrobatskim potezom lansirao kontranapad iz koga je <b>Facio</b> postigao autogol, propust je koji sebi ne bi smeo da dozvoli ni pomoćni sudija u amaterskim ligama, kamoli u takmičenju kao što je Liga Evrope. Zahvaljujući makroskopskim greškama sudija, Roma je umesto četiri, uzela samo bod u dvomeču sa Nemcima i dovela u pitanje plasman u nokaut fazu drugog po važnosti evrospkog takmičenja. Na meču Lacija sa Seltikom, arbitri nisu videli igranje rukom <b>Žulijena</b> i penal kao vrata, po novim pravilima, 15 minuta pre kraja meča. Nije rečeno da bi Lacio pretvorio jedanaesterac u gol, ali…</p>
      <p>Taman kad se pomislilo da su rimski klubovi izašli na autostradu uspeha u ovoj sezoni, stigli su hladni tuševi u Ligi Evrope. Roma i Lacio, kao da su sijamski blizanci ove jeseni. Od četvrtog kola postižu identične rezultate u Seriji A, a juče su na identičan način izgubili mečeve od Seltika i Borusije Mehengladbah i doveli pod veliki upitnik prezimljavanje u Evropi.</p>
      <p>Ne znamo da li će prethodna nedelja, na kraju ove sezone, rezultirati kao prekretnica u hodu rimskih klubova ka Ligi šampiona, ali ostaje činjenica da su Roma i Lacio posle najlošije odigranih utakmica u ovoj sezoni, protiv Sampdorije i Atalante, digli glavu i zabeležili po tri pobede i uknjižili maksimalnih devet bodova.</p>
      <p><b>Fonseka</b> i <b>Inzagi</b> su na različite načine došli do istog cilja. Portugalac je u nevolji pronašao najbolja rešenja. Povreda <b>Kristantea</b> na „Marasiju“ ga je primorala da baci u vatru <b>Pastorea</b> i promeni formacijsku postavku transformišući <b>Đanluku</b> <b>Mančinija</b> u svog <b>Marsela Desaija</b>, imitirajući dobitničku ideju <b>Fabija Kapela</b> u Milanu pre više od četvrt veka. Italijanski stručnjak je posle serije eksperimenata i forsiranja rotacija u prvenstvu napravio korak u nazad i oslonio se na senatore i najtalentovanije igrače.</p>
      <figure>
        <img src="https://mozzartsport.com/upload/CKEditor/06.11.2019./2018-09-29T150218Z_552212776_RC1202B1C9F0_RTRMADP_3_SOCCER-ITALY-ROM-LAZ.JPG"/>
      </figure>
      <p>Međutim, kad spomenusmo <b>Kapela</b>, <b>Fabio</b> kaže da je udeo trenera u uspehu jednog tima 20 odsto i verovatno je u pravu. Fonsekin inteligentan potez sa Mančinijem ne bi mnogo vredeo da <b>Smoling</b> ne igra u životnoj formi, da se <b>Veretu</b> nije transformisao u <b>Radžu Najngolana</b> iz najboljih dana, da <b>Pastore</b> nije uskrsnuo i da se <b>Zaniolo</b> nije raspucao.</p>
      <p>I <b>Inzagijev</b> preporod ne bi uspeo da <b>Luis Alberto</b> nije ušao u odličnu formu, već ima sedam asistencija na svom kontu, da se <b>Imobile</b> nije razgoropadio, pošto je na 13 golova u Seriji A, dok je i <b>Korea</b>, gle čuda, počeo da trese mreže. Jedino <b>Sergej</b> <b>Milinković</b> <b>Savić</b> nedostaje na prozivci, ali ima vremena, protiv Seltika je srpski vezista pokazao da nije zaboravio da igra fudbal na visokom nivou.</p>
      <p>Bilo je timova koji su osvajali prvenstva i evropske kupove pobeđujući 1:0, Juve bi mogao da postane prvi koji je stigao do trofeja beležeći fiksni rezultat 2:1. Takva pobeda protiv Lokomotive u Moskvi je sedma tim rezultatom u ovoj sezoni. To što je Stara dama jedini klub u Evropi koji još nije osetio gorčinu poraza nije spaslo <b>Mauricija Sarija</b> kritika. Juve pobeđuje, ali ne igra dobro, a tek je daleko od partija koje su <b>Andrea Anjeli</b> i armija navijača očekivali. Gotovo pa da se budi nostalgija za <b>Alegrijem</b>. <b>Sarijev</b> Juve ne igra bolje od <b>Alegrijevog</b> a pritom dopušta mnogo više šansi protivničkim timovima nego što je to bio slučaj kada je <b>Maks</b> sedeo na klupi.</p>
      <p>Naravno, možemo i da kažemo: šta će se dogoditi kada Juve počne da igra dobro, ako pružajući ovakve partije izlazi kao pobednik? Dosadašnji deo sezone je pokazao da <b>De Liht</b>, <b>Demiral</b> i <b>Rugani</b> nisu ni blizu nivoa koji zahteva nošenje dresa Bjankonera. Srećom po <b>Sarija,</b> <b>Bonuči</b> igra u životnoj formi. I na poziciji desnog beka Juvea duva promaja. <b>Kvadrado</b> je jedino adekvantno rešenje, <b>Danilo</b> i <b>De Šiljo</b> mogu da odigraju samo epizodne uloge. Na sredini terena imamo konstantu <b>Pjanića</b>. <b>Kedira</b> i <b>Matuidi</b> su prošli igrački zenit, ali su i dalje bolja rešenja od alternativa u <b>Rabiou</b>, <b>Bentankuru</b> i <b>Džanu</b>. <b>Bernardeski</b> i <b>Remzi</b> nisu udedljivi u ulozi ofanzivnog plejmejkera i zato će <b>Daglas Kosta</b> dobiti šansu da igra iza napadačkog tandema.</p>
      <p>Tačno je da je počeo zalazak karijere <b>Kristijana Ronalda</b>, ali on bi mogao poprilično dugo da traje i da bude krcat blistavim epizodama Portugalca koje će nastaviti da pune naslovne stranice i minute na sportskim kanalima. Pozitivna okolnost za <b>Sarija</b> je odličan odnos i prilagođavanje Dibale i Iguaina na štefetu koju toskanski stručnjak koristi od starta sezone. Dva Argentinca, barem tako sad izgleda, ne pate od permanentne rotacije: kad zatreba, odgovaraju iz mesta i jedan i drugi.</p>
      <p>Ne žurite sa otpisivanjem Napolija. Ako bismo gledali samo igru, stvorene šanse, udarce u okvir gola, neznajući konačne rezultate, niko ne bi rekao da je Napoli u krizi. Tim <b>Karla Ančelotija</b> je zaslužio pobede protiv Atalante i Salcburga a remizirao je, protiv Rome je izgubio, a po izglednim prilikama trebalo je barem da uzme bod.</p>
      <p>Mnogo više od Napolija bi trebalo da bude zabrinut Inter. Nerazuri ne igraju dobro već duže vreme. Protiv Parme su ozbiljno rizikovali da izgube na „San Siru“. Bolonja i Breša ne bi ništa ukrali da su remizirali sa <b>Konteovim</b> timom umesto što su ostali praznih šaka.</p>
      <p>Sve utakmice protiv velikih timova Inter je izgubio, protiv Barselone i Borusije Dortmund na gotovo istovetan način: odlično prvo poluvreme i onda fizički i psihološki krah u drugom. Konte se žali na oskudno iskustvo igrača na međunarodnoj sceni, opaska da ne može da se osloni u Ligi šampiona na <b>Barelu</b> i <b>Sensija</b>, koji su došli iz Kaljarija i Sasuola je samo donekle ispravna. <b>Hakimi</b> nema mnogo veće iskustvo od dvojice Italijana, pa je praktično radio šta je hteo po desnom boku tokom cele utakmice. Problem Intera je što ne samo da nema <b>Pirla</b>, nego nema ni igrača koji bi bio pola <b>Pirla</b>. Dok <b>Brozović</b> bude bio metronom igre Intera Nerazuri neće pripadati kremu evropskog fudbala i to nije problem <b>Brozovića</b> već onih koji veruju da je Marcelo sposoban da igra u toj ulozi.</p>
      <figure>
        <img src="https://mozzartsport.com/upload/CKEditor/06.11.2019./2019-09-25T210758Z_1225556608_RC1410D09280_RTRMADP_3_SOCCER-ITALY-NAP-CAG-REPORT.JPG"/>
      </figure>
      <p>Pobeda Kaljarija u Bergamu nad Atalantom 2:0, 75. rođendan <b>Điđija Rive</b>, zvanog Grmljavina i sezona u kojoj tim sa Sardinije obeležava stogodišnjicu postojanja i pola veka od prvog i jedinog Skudeta, dovoljni su razlozi da odvjimo prostor u ovoj kolumni za tim <b>Rolanda Marana</b>.</p>
      <p>Ambiciozni predsednik <b>Tomazo Đulini</b> stavio je <b>Maranu</b> kompetitivan tim. Istini za volju, Đulini je imao sreću u nesreći da su se dva najvrednija igrača Kaljarija, golman <b>Kranjo</b> i centarfor <b>Pavoleti</b>, povredili na startu sezone, kada je prelazni rok bio još uvek u toku. To je omogućilo vlasniku da reaguje i u poslednjem momentu dovede golmana Rome <b>Olsena</b> i napadača Fjorentine <b>Čolita Simeonea</b>. Prethodno je <b>Đulini</b> formirao vezni red dostojan svakog poštovanja dovodeći talentovane i perspektivne igrače poput <b>Nandeza</b> i <b>Roga</b> i vraćajući na Sardiniju <b>Najngolana</b>. Njima treba dodati još jednu nadu italijanskog fudbala, <b>Luku Pelegrinija</b> koga je posle Rome i Juventus pozajmio Kaljariju.</p>
      <p>Gledajući meč u Bergamu sticao se utisak da je Kaljari u suštini Atalanta od prošle godine. Naravno, nepromišljenost <b>Iličića</b> je pomogla Kaljariju da stigne do pobede, ali ne treba zaboraviti da su Sardi već imali prednost 1:0 kada je Slovenac isključen zbog šutiranja <b>Likojanisa</b>. Kaljari je poziciju na tabeli apsolutno legitimizovao pobedom ne samo nad Atalantom u Bergamu već i trijumfom nad Napolijem, takođe u gostima, a otkinuo je i bod Romi na Olimpiku. U sudaru sa tri direktna konkurenta za mesto u Ligi šampiona, Kaljari je uzeo sedam od mogućih devet bodova i to na gostovanjima. Od vremena <b>Rive</b> i <b>Manlija Skopinja</b>, Kaljari nije bio ovako visoko na tabeli u Seriji A. Bilo bi neke kosmičke pravde da u godini jubileja Sardinija ponovo izroni na fudbalskoj mapi Evrope.</p>
      <p>
        <b>ITALIJA 1 - 12. KOLO:</b>
      </p>
      <p>
        <b>Petak</b>
      </p>
      <p>
        <b>
          <a href="https://www.mozzartbet.com/sr#/match/4506499">20.45: (2,70) Sasuolo  (3,30)  Bolonja (2,60) </a>
        </b>
      </p>
      <p>
        <b>Subota</b>
      </p>
      <p>
        <b>
          <a href="https://www.mozzartbet.com/sr#/match/4506478">15.00:  (2,70) Breša  (3,25)  Torino (2,65) </a>
          <br/>
          <a href="https://www.mozzartbet.com/sr#/match/4506566">18.00:  (1,33) Inter  (5,20)  Verona (9,00) </a>
          <br/>
          <a href="https://www.mozzartbet.com/sr#/match/4506447">20.45:  (1,35) Napoli  (5,30)  Đenova (8,00) </a>
        </b>
      </p>
      <p>
        <b>Nedelja</b>
      </p>
      <p><b><a href="https://www.mozzartbet.com/sr#/match/4506510">12.30:  (2,75) Kaljari  (3,25)  Fjorentina (2,60) </a><br/><a href="https://www.mozzartbet.com/sr#/match/4506433">15.00:  (1,25) Lacio  (6,50)  Leće (10,00) </a></b><br/><a href="https://www.mozzartbet.com/sr#/match/4506490"><b>15.00:  (2,20) Udineze  (3,20)  SPAL (3,50) </b></a><br/><a href="https://www.mozzartbet.com/sr#/match/4506466"><b>15.00:  (4,00) Sampdorija  (3,60)  Atalanta (1,90) </b></a><br/><b><a href="https://www.mozzartbet.com/sr#/match/4506420">18.00:  (4,00) Parma  (3,60)  Roma (1,90) </a><br/><a href="https://www.mozzartbet.com/sr#/match/4506576">20.45:  (1,45) Juventus  (4,30)  Milan (7,75)</a></b> </p>
      <p><b>NAPOMENA</b>: Kvote su podložne promenama</p>
      <figure>
        <img src="https://mozzartsport.com/upload/CKEditor/08.11.2019/sdasdsadsadsadsadasdsadasdas.JPG"/>
      </figure>
      <p><b>PIŠU</b>: Roberto Pruco „Bomber“ i <b><a href="https://twitter.com/Zeljko73">Željko Pantelić</a></b></p>
      <p><b>FOTO</b>: <i>Reuters</i></p>
      <figure>
        <img src="https://mozzartsport.com/upload/CKEditor/08.11.2019/Akcija-Srce-za-decu-za-porodilis%CC%8Cta-u-Kraljevu-i-C%CC%8Cac%CC%8Cku-V2.jpg"/>
      </figure>
      <p> </p>
    </article>
  </body>
</html>