<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773330,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="ז'אן קלוד יונקר: &quot;טראמפ לא יטיל מכסים על מכוניות אירופאיות&quot;"/>
    <meta property="og:description" content="נשיא ארה&quot;ב אמור לקבל החלטה בנושא בשבוע הבא; יונקר, הנשיא היוצא של הנציבות האירופית: &quot;טראמפ יעשה קצת רעש, אך לא יטיל מכסים על מכוניות&quot;"/>
  </head>
  <body>
    <article>
      <h1>ז'אן קלוד יונקר: "טראמפ לא יטיל מכסים על מכוניות אירופאיות"</h1>
      <h2>נשיא ארה"ב אמור לקבל החלטה בנושא בשבוע הבא; יונקר, הנשיא היוצא של הנציבות האירופית: "טראמפ יעשה קצת רעש, אך לא יטיל מכסים על מכוניות"</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">שירות כלכליסט</a></address>
      <p>ארה"ב לא תטיל מכסים על מכוניות אירופאיות בשבוע הבא, כך אמר הנשיא היוצא של הנציבות האירופית ז'אן קלוד יונקר.</p>
      <p>לנשיא ארה"ב דונלד טראמפ יש עד 13 בנובמבר להחליט האם להטיל מכסים חדשים על יצרניות רכב אירופאיות, וזאת לאחר שבמאי האחרון טען שהיבוא האמריקאי של מכוניות אירופאיות מהווה איום על הביטחון הלאומי של ארה"ב.</p>
      <p>בראיון לעיתון הגרמני "זודדויטשה צייטונג", אמר יונקר, שעומד בראש הזרוע המבצעת של האיחוד האירופי, שטראמפ לא יטיל את המכסים החדשים. "טראמפ יעשה קצת רעש, אך לא יטיל מכסים על מכוניות", אמר יונקר לעיתון הגרמני.</p>
      <p>יחסי הסחר בין ארה"ב והאיחוד האירופי היו מתוחים מאז שטראמפ נכנס לתפקידו והפסיק את המו"מ על עסקת סחר עם אירופה שקיים הממשל הקודם.</p>
      <figure>
        <img src="https://images1.calcalist.co.il/PicServer3/2017/02/12/702695/1NL.jpg"/>
        <figcaption>ז'אן קלוד יונקר <br/>צילום: בלומברג</figcaption>
      </figure>
      <p>בנוסף, נשיא ארה"ב הודיע בשנה שעברה על הטלת מכסים על אלומיניום ופלדה שמקורם באירופה. האיחוד הגיב על כך חודשים מספר מאוחר יותר עם מכסים משלו על סחורות אמריקניות בשווי 2.8 מיליארד יורו.</p>
      <p>בחודש שעבר הודיעה ארה"ב על מכסים שיוטלו על מוצרים אירופים בשווי 7.5 מיליארד דולר. ההחלטה הזאת היתה קשורה לסכסוך בארגון הסחר העולמי בנוגע לסובסידיות הניתנות לחברות תעופה.</p>
      <p>עם זאת, CNBC דיווחה שנציבת הסחר האירופית, ססיליה מלמסטרום, ונציג הסחר האמריקאי, רוברט לייטיזר, קיימו בחודש שעבר שיחת טלפון בנוגע לסחר טרנס-אטלנטי - הראשונה מאז סבב המכסים האחרון שהטילה ארה"ב על אירופה.</p>
      <p>שר המסחר האמריקאי ווילבור רוס אמר ל"פיינשל טיימס" בחודש שעבר שהשיחות החדשות עם אירופה יוכלו להוות חלופה להטלת מכסים חדשים על מכוניות בנובמבר.</p>
    </article>
  </body>
</html>