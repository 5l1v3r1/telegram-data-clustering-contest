<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/asvel-sokirao-cska-pred-duel-sa-zvezdom/342013"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Asvel šokirao CSKA pred duel sa Zvezdom!"/>
    <meta property="og:description" content="Džordan Tejlor trojkom u smiraj utakmice zapalio dvoranu Astrobal, Majk Džejms promašio šut za pobedu"/>
  </head>
  <body>
    <article>
      <h1>Asvel šokirao CSKA pred duel sa Zvezdom!</h1>
      <h2>Džordan Tejlor trojkom u smiraj utakmice zapalio dvoranu Astrobal, Majk Džejms promašio šut za pobedu</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>
        <b>Iznenađenje! I to prvoklasno! Asvel je zatvorio sedmo kolo Evrolige šokantnom pobedom nad moskovskim CSKA i to posle strašne završnice u kojoj su deblje živce i veću hladnokrvnost pokazali izabranici Zvezdana Mitrovića - 67:66!</b>
      </p>
      <p>Kakva utakmica, kakva završnica i kakva trojka Džordana Tejlora za preokret u poslednjim trenucima i pobedu kojoj se malo ko nadao. Moskovljani su pali zbog svojih grešaka u napadačkoj fazi i loših odluka. Previše ispuštenih otvorenih šuteva sa distance (5/21 za tri) i izgubljenih lopti (14) što nije po standardima timova koje vodi <b>Dimitris Itudis</b>, dok je dvorana <i>Astrobal</i> videla Asvel koji na individualni kvalitet dobija jedan od najmoćnijih timova Evrope!</p>
      <p>Na minut i po pre kraja CSKA je posle dva pogotka <b>Janisa Strelnijeksa</b> s penala vodio s 66:62, ali je sve brzo palo u vodu. Odlični Letonac <b>Rihards Lomaž</b> nastavio je drži visok nivo igre i smirenosti, pa je vezanim pogocima sa crte potpuno istopio zaostatak da bi posle loše odluke <b>Majka Džejmsa</b> da akciju završava u poslednjim sekundama i to nonšalantnim pokušajem iz dvokoraka usledila je kazna u liku <b>Džordana Tejlora</b>. Bio je hladan kao druga strana jastuka, raspalio sa distance i pogodio u situaciji kada čuvara nije bilo oko njega... Astrobal je eksplodirao od radosti. Brz tajm-aut tražio je <b>Itudis</b> i pokušao da smisli akciju za pobedu, ali je šut za pobedu ispustio <b>Džejms</b>...</p>
      <p><b>Lomaž</b> je predvodio pobednički sastav s 15 poena (7/7 za jedan), dok je <b>Tejlor</b> imao 14 poena i sedam asistencija. <b>Tonje Džekiri</b> je ubeležio osam poena i čak 14 skokova! <b>Džejms</b> je predvodio CSKA sa 14 poena (6/13 za dva, 0/3 za tri), uz pet skokova i četiri asistencija. <b>Strelnijeks</b> je imao 11, a <b>Kajl Hajns</b> i <b>Johanes Vojtman</b> po 10 poena.</p>
      <p>Na vrhu tabele sada ostaju samo Olimpija i Barselona sa po jednim porazom, dok CSKA sada ima dve pobede manje...</p>
      <p>
        <b>EVROLIGA - 7. KOLO</b>
      </p>
      <p><b>Četvrtak</b><br/>Zenit - Himki 73:87<br/>/Holins 25 - Buker 20/</p>
      <p>Crvena zvezda - Real Madrid 60:75<br/>/Beron 17 - Ljulj 16/</p>
      <p>Olimpijakos - Efes 67:86<br/>/Pol 15, Milutinov 10 - Micić 27/</p>
      <p>Makabi - Alba 104:78<br/>/Dibartolomeo 19 - Siva 14/</p>
      <p>Olimpija Milano - Baskonija 81:74<br/>/Dela Vale 15, Micov 12 - Stauskas 15/</p>
      <p>
        <b>Petak</b>
      </p>
      <p>Fenerbahče - Bajern 90:82<br/>/Vilijams 19 - Monro 19/</p>
      <p>Žalgiris - Barselona 86:93<br/>/Grigonis 14 - Higins 27/<a href="https://www.mozzartbet.com/sr#/match/4499059"> </a></p>
      <p>Panatinaikos - Valensija 91:80<br/>/Tomas19 - Lojd 27/</p>
      <p>Asvel - CSKA Moskva 67:66<br/>/Lomaž 15 - Džejms 14/</p>
      <figure>
        <img src="https://mozzartsport.com/upload/CKEditor/07.11.2019/asveltabela.jpg"/>
      </figure>
      <p>
        <b>Foto</b>
        <i>: Shutterstock</i>
      </p>
    </article>
  </body>
</html>