<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-tis-hazari-dispute-lawyers-strike-in-uttar-pradesh-today-2838028.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T00:25:49+00:00"/>
    <meta property="og:title" content="तीस हजारी विवाद : उत्तर प्रदेश में आज वकीलों की हड़ताल"/>
    <meta property="og:description" content="दिल्ली की तीस हजारी कोर्ट में वकीलों पर लाठीचार्ज के विरोध में बार कौंसिल ऑफ उप्र प्रयागराज के आह्वान पर प्रदेशभर के अधिवक्ता शुक्रवार को हड़ताल पर रहेंगे। लाठीचार्ज में घायल वकीलों को 10 लाख रुपये..."/>
  </head>
  <body>
    <article>
      <h1>तीस हजारी विवाद : उत्तर प्रदेश में आज वकीलों की हड़ताल</h1>
      <address><time datetime="2019-11-08T00:25:49+00:00">08 Nov 2019, 00:25</time> by <a rel="author">विधि संवाददाता, मेरठ।</a></address>
      <p>दिल्ली की तीस हजारी कोर्ट में वकीलों पर लाठीचार्ज के विरोध में बार कौंसिल ऑफ उप्र प्रयागराज के आह्वान पर प्रदेशभर के अधिवक्ता शुक्रवार को हड़ताल पर रहेंगे। लाठीचार्ज में घायल वकीलों को 10 लाख रुपये मुआवजा, दोषी पुलिसकर्मियों पर तीन माह में जांच पूरी कर दंड देने की मांग प्रमुख रूप से शामिल है। प्रदेशभर में वकीलों की हत्या और हमले पर भी बार कौंसिल ने रोष जताया है। सभी जिलों और तहसीलों में वकील प्रदर्शन करते हुए डीएम-एसडीएम के जरिये मुख्यमंत्री को ज्ञापन भेजेंगे और विरोध दिवस मनाएंगे।</p>
      <p>मेरठ बार एसोसिएशन के महामंत्री नरेशदत्त शर्मा ने बताया कि बार कौंसिल ऑफ उप्र ने मेरठ में मुकेश शर्मा, कानपुर में सत्येंद्र सिंह सिसौदिया, एटा में नूतन यादव की हत्या पर रोष जताया। दो नवंबर को तीस हजारी कोर्ट दिल्ली में वकीलों को पीटने की भी निंदा की गई है। इस संबंध में मेरठ सहित यूपी के सभी जिलों में शुक्रवार को वकील हड़ताल पर रहेंगे और सात सूत्रीय ज्ञापन देंगे। मेरठ बार अध्यक्ष मांगेराम एवं प्रबंध समिति की बैठक शुक्रवार को हुई। इसमें हड़ताल को सफल बनाने की रूपरेखा तैयार की गई।</p>
    </article>
  </body>
</html>