<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697389/%D9%86%D9%85%D8%A7%DB%8C%D9%86%D8%AF%D9%87-%D8%B4%DB%8C%D8%B1%D8%A7%D8%B2-%D8%A7%D8%B5%D9%84%D8%A7%D8%AD%E2%80%8C%D8%B7%D9%84%D8%A8%D8%A7%D9%86-%DA%AF%D8%B2%D8%A7%D8%B1%D8%B4-%D8%AF%D8%B3%D8%AA%D8%A7%D9%88%D8%B1%D8%AF%D9%87%D8%A7%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D9%85%D8%B1%D8%AF%D9%85-%D8%A7%D8%B1%D8%A7%D8%A6%D9%87-%D9%83%D9%86%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="نماینده شیراز: اصلاح‌طلبان گزارش دستاوردهای خود را به مردم ارائه كنند"/>
    <meta property="og:description" content="نماینده شیراز گفت: اعتقاد دارم که اصلا‌ح‌طلبان باید شفاف و قاطع و بدون ائتلاف با گروه‌های دیگر سیاسی وارد صحنه انتخابات یازدهمین دوره مجلس شورای اسلامی بشوند و به هیچ عنوان از شکست در این رقابت ترس نداشته باشند و به نوعی ترس از شکست دلیلی برای ائتلاف‌های ناهمگون نشود."/>
  </head>
  <body>
    <article>
      <h1>نماینده شیراز: اصلاح‌طلبان گزارش دستاوردهای خود را به مردم ارائه كنند</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034790_889.jpg"/>
      </figure>
      <p>نماینده شیراز گفت: اعتقاد دارم که اصلا‌ح‌طلبان باید شفاف و قاطع و بدون ائتلاف با گروه‌های دیگر سیاسی وارد صحنه انتخابات یازدهمین دوره مجلس شورای اسلامی بشوند و به هیچ عنوان از شکست در این رقابت ترس نداشته باشند و به نوعی ترس از شکست دلیلی برای ائتلاف‌های ناهمگون نشود.</p>
      <p>مسعود رضایی در گفتگو با سايت روزنو در خصوص اینکه ائتلاف اصلاح‌طلبان با اعتدال‌گرایان در مجلس یازدهم رقم خواهد خورد؟ گفت: اصلاح‌طلبان تجربه خوبی را در این خصوص در سال 94 پشت سر نگذاشتند و نتایج حاصل از آن ائتلاف خیلی زود بر همگان روشن شد. به اعتقاد من هر فردی که می‌خواهد به عرصه انتخابات ورود پیدا کند و خود را در این رقابت سیاسی محک بزند باید صریح و شفاف باشد، زیرا زمانی که این رویکرد در پیش گرفته می‌شود توقعات مردم و افرادی که به آن کاندیدا رای دادند هم بر اساس صحبت‌ها، روش و منش فرد پیروز شکل می‌گیرد.</p>
      <p>وی افزود: ائتلاف اصلاح‌طلبان و اعتدال‌گرایان تا حد زیادی مردم را سردرگم کرد چون دیدیم که تعداد زیادی از کاندیداها که در انتخابات موفق شدند به اسم اصلاح‌طلب وارد مجلس شدند ولی در عمل به‌صورت یکدست برنامه‌ریزی و هدف‌گذاری نکردند، حال این اتفاق می‌تواند روزی هم گریبان اصولگرایان را بگیرد.</p>
      <p>عضو فراکسیون امید مجلس تصریح کرد: اعتقاد دارم که اصلا‌ح‌طلبان باید شفاف و قاطع و بدون ائتلاف با گروه‌های دیگر سیاسی وارد صحنه انتخابات یازدهمین دوره مجلس شورای اسلامی بشوند و به هیچ عنوان از شکست در این رقابت ترس نداشته باشند و به نوعی ترس از شکست دلیلی برای ائتلاف‌های ناهمگون نشود.</p>
      <p>رضایی اظهار داشت: اگر پس از پایان انتخابات مجلس دهم، اصلاح‌طلبان واقعی برای مردم شناخته شده بودند هیچگاه شاهد انتظارات بیش از حد هواداران آن‌ها نبودیم. امروز توقعات از فراکسیون امید بسیار بالاست در حالی که برخی افرادی که با لیست امید به مجلس راه پیدا کردند اصلاً عضو این فراکسیون نشدند ولی بسیاری از مردم همه آن‌ها را اصلاح‌طلب می‌دانند و انتظارات خود را بر این اساس تنظیم کردند.</p>
      <p>این نماینده شیراز عنوان کرد: من ائتلاف پس از انتخابات را بیشتر می‌پسندم، یعنی همه گروه‌های سیاسی با تابلوی خود وارد انتخابات شوند، اما پس از شکل‌گیری مجلس بر سر موضوعات مختلف با یکدیگر ائتلاف کنند تا هدف‌ها سریع‌تر به نتیجه برسد.</p>
      <p>وی در پایان و در خصوص اینکه اصلاح‌طلبان چه رویکردی را در پیش بگیرند تا سرمایه اجتماعی آن‌ها دوباره احیا شوند؟ گفت: اصلاح‌طلبان باید صریح و شفاف با مردم صحبت کنند و گزارش دستاوردهای خود را به آن‌ها اطلاع دهند. از طرفی باید به مردم بگویند که در چه زمینه‌هایی ناکام ماندند و دلایل این ناکامی‌ها چه بوده است. هرچند تاکنون در این زمینه تاخیر شده ولی معتقدم اگر این مسائل درست اطلاع‌رسانی شود احتمال اینکه دوباره با استقبال مردم روبرو شوند زیاد است.</p>
    </article>
  </body>
</html>