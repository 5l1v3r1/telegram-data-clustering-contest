<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pravda-kr.com.ua/najsvizhishe/16639-na-kirovogradshchini-bilshe-ne-buduvatimut-silski-ambulatoriji.html"/>
    <meta property="og:site_name" content="Кировоградская правда"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="На Кіровоградщині більше не будуватимуть сільські амбулаторії"/>
    <meta property="og:description" content="Зводити нові сільські амбулаторії в Україні, зокрема й у Кіровоградській області, більше не будуть. Але там, де будівництво вже розпочали – завершать. Про це заявила міністр охорони здоров’я Зоряна Скалецька, пише CBN.– Нас цікавить у першу чергу доступ до первинної допомоги, а не будівництво чи будівлі як такі. Якщо у віддаленому населеному пункті проживають 400 осіб, ми повинні бути готові запропонувати інші шляхи надання первинної медичної допомоги. Це вирішуватимемо з місцевою владою. Але там, де було розпочате будівництво, де були виділені кошти — ми закінчимо його, – сказала Зоряна Скалецька.Голова Національної служби здоров’я України Олег Петренко додав, що в пріоритеті програма медичних гарантій для всіх видів медичної допомоги.– Був період, коли сільська медицина була пріоритетною й існувала програма, яка стосувалася розбудови сільських амбулаторій. Зараз у пріоритеті програма медичних гарантій для всіх видів медичної допомоги. Сільська медицина в фокусі інтересів місцевої влади. Саме вони повинні вирішити…"/>
  </head>
  <body>
    <article>
      <h1>На Кіровоградщині більше не будуватимуть сільські амбулаторії</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">Наталка Маринець</a></address>
      <p><i>Зводити нові сільські амбулаторії в Україні, зокрема й у Кіровоградській області, більше не будуть. Але там, де будівництво вже розпочали – завершать. Про це заявила міністр охорони здоров’я Зоряна Скалецька, </i><a href="https://cbn.com.ua/2019/11/08/pro-novi-silski-ambulatoriyi-na-kirovogradshhyni-mozhna-zabuty-dlya-natssluzhby-zdorov-ya-tse-ne-priorytet/"><i>пише </i></a><i>CBN.</i><br/><br/>– Нас цікавить у першу чергу доступ до первинної допомоги, а не будівництво чи будівлі як такі. Якщо у віддаленому населеному пункті проживають 400 осіб, ми повинні бути готові запропонувати інші шляхи надання первинної медичної допомоги. Це вирішуватимемо з місцевою владою. Але там, де було розпочате будівництво, де були виділені кошти — ми закінчимо його, – сказала Зоряна Скалецька.<br/><br/>Голова Національної служби здоров’я України Олег Петренко додав, що в пріоритеті програма медичних гарантій для всіх видів медичної допомоги.<br/><br/>– Був період, коли сільська медицина була пріоритетною й існувала програма, яка стосувалася розбудови сільських амбулаторій. Зараз у пріоритеті програма медичних гарантій для всіх видів медичної допомоги. Сільська медицина в фокусі інтересів місцевої влади. Саме вони повинні вирішити, як сформувати належну мережу, – сказав Олег Петренко.<br/><br/><a href="https://www.pravda-kr.com.ua/najsvizhishe/15279-na-kirovogradshchini-buduvati-silski-ambulatoriji-drugoji-chergi-rozpochnut-za-pivtora-misyatsya.html">Нагадаємо</a>, Кіровоградщина першою в Україні завершила проект із будівництва сільських амбулаторій у рамках ініціативи п’ятого президента України Петра Порошенка «Сільська медицина». Область збудувала 18 нових амбулаторій.</p>
      <p><a href="https://www.pravda-kr.com.ua/najsvizhishe/15279-na-kirovogradshchini-buduvati-silski-ambulatoriji-drugoji-chergi-rozpochnut-za-pivtora-misyatsya.html">Наразі </a>триває друга черга будівництва сільських амбулаторій, у рамках якої будують ще чотири медзаклади.</p>
    </article>
  </body>
</html>