<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/ostali-sportovi/vesti/serbian-battle-championship-25-revenge/341963"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Serbian Battle Championship 25 - Revenge!"/>
    <meta property="og:description" content="MMA bitke u noći šampiona u Spensu 7. decembra"/>
  </head>
  <body>
    <article>
      <h1>Serbian Battle Championship 25 - Revenge!</h1>
      <h2>MMA bitke u noći šampiona u Spensu 7. decembra</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p>Velika dvorana novosadskog Spensa 7. decembra biće dom najvećem internacionalnom MMA spektaklu koji smo imali priliku da vidimo u našoj zemlji i regionu prethodnih godina.</p>
      <p>Prava noć šampiona, sa renomiranim učesnicima iz svih krajeva sveta, održaće se pod patronatom jedne od najcenjenijih evropskih MMA organizacija - Serbian Battle Championship (SBC). To će biti 25. SBC priredba koja obećava istorijski sportski događaj o kojem će se dugo pričati.  "SBC 25 - Revenge!" donosi veliki broj internacionalnih MMA zvezda. Najavljeno je čak pet borbi za prestižne SBC šamponske pojaseve, koji su se pokazali kao najbolja preporuka i najbrža ulaznica za najveće svetske MMA pozornice - UFC, Bellator, PFL, itd.</p>
      <p>Glavna borba večeri biće revanš za pojas SBC šampiona u poluteškoj kategoriji, između dve legende aktuelnog šampiona, koji je nastupao na svim velikim svetskim turnirima, iz Brazila, <b>Majkla "Big Rig" Falkaa</b>, i izazivača, hrvatskog borca sa najviše UFC nastupa iza sebe, <b>Igora "The Duke" Pokrajca</b>.</p>
      <p>Pojas u lakoj kategoriji, do 70 kilograma, braniće jedna od najvećih svetskih nada, predstavnik legendarne brazilske Chute Boxe akademije, <b>Žekson "Tortora" Lureiro</b>, protiv domaćeg borca, iskusnog i renomiranog ratnika kojeg podržava MOZZART, <b>Slobodana "Limp" Maksimovića</b>. Vlasnik šampionskog pojasa u velter kategoriji, Bugarin <b>Vladislav Kančev</b>, po prvi put će braniti titulu u Novom Sadu i to protiv neporaženog profesionalca iz Brazila, <b>Maksa Denera Viere</b>.</p>
      <figure>
        <img src="https://mozzartsport.com/upload/CKEditor/03.02.2019/untitled%20folder/MMA-noc-sampiona-Spens-dec-2019.jpg"/>
      </figure>
      <p>Pored ovih pet šampionskih duela videćemo još veliki broj borbi u koima će stasavati novi šampioni i internacionalne MMA zvezde. Jedan od najvećih domaćih potencijala, neporaženi talenat novosadskog Family Fight Teama, <b>Predrag Bogdanović</b>, imaće ispit karijere protiv renomiranog brazilskog borca, majstora parterne borbe, <b>Laerte "Midnight" Silve</b>. Ruski ratnik sa adresom u Srbiji, <b>Kiril Tropinin</b>, odmeriće snage u SBC heksagonu sa jednim od najtalentovanijih brazilskih boraca nove generacije, <b>Lukason Ananijasom</b>. Beskompromisni borac iz Beograda, <b>Nenad Avramović</b>, imaće najveći test dosadašnje karijere protiv iskusnog borca najvišeg svetskog renomea, predstavnika legendarnog American Top Teama, iz Sjedinjenih Američkih Država, <b>Marsela"Mela" Alfaje</b>.  Svima poznato ime domaće MMA scene, <b>Nemanja Uverić</b>, vraća se u borilište protiv iskusnog ratnika iz Brazila, <b>Žan Felipea Presetesa Dos Santosa</b>. Bivši SBC šampion u lakoj kategoriji, iz FFT-a, <b>Nemanja "Sledgehammer" Kovač</b>, ukrstiće rukavice sa renomiranim brazilskim protivnikom <b>Antonijom "Negom" Paulom</b>. Jedna od najvećih MMA nada iz Hrvatske, beskompromisni <b>Mario Žgela</b> boriće se protiv čuvenog borca iz Brazila, <b>Živaga "Žibe" Franciska</b>.</p>
      <p>
        <i>(Foto: SBC)</i>
      </p>
    </article>
  </body>
</html>