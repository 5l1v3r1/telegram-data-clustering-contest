<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/38a373dd9f32386e/sua-bilantul-deceselor-asociate-utilizarii-tigaretelor-electronice-a-urcat-la-39-de-victime.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="SUA: Bilanţul deceselor asociate utilizării ţigaretelor electronice a urcat la 39 de victime"/>
    <meta property="og:description" content="Bilanţul deceselor în urma unei misterioase afecţiuni pulmonare asociate cu utilizarea ţigaretelor electronice (practică denumită"/>
  </head>
  <body>
    <article>
      <h1>SUA: Bilanţul deceselor asociate utilizării ţigaretelor electronice a urcat la 39 de victime</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">Jurnal.md</a></address>
      <p>
        <b>Bilanţul deceselor în urma unei misterioase afecţiuni pulmonare asociate cu utilizarea ţigaretelor electronice (practică denumită "vaping") a urcat la 39 de victime în Statele Unite, a anunţat joi Centrul pentru Controlul şi Prevenirea Bolilor din această ţară (CDC), potrivit DPA.</b>
      </p>
      <p>Agenţia americană din domeniul sănătăţii, care a colectat date referitoare la această afecţiune pulmonară din 49 de state americane din totalul de 50, a precizat că în acest moment au fost identificate 2.051 de cazuri pe teritoriul SUA, cu aproape 200 mai multe decât în urmă cu o săptămână.</p>
      <p>Cele 39 de decese au fost confirmate în 24 de state, media de vârstă a pacienţilor decedaţi fiind de 53 de ani, cuprinzând persoane de la 17 la 75 de ani.</p>
      <p>Potrivit informaţiilor din rapoartele anterioare, cea mai mare parte dintre cei afectaţi de această boală sunt "tineri, bărbaţi albi" cu vârsta medie de 24 de ani.</p>
      <p>Deşi nu se cunoaşte cu exactitate cauza leziunilor pulmonare, CDC a precizat că în toate aceste cazuri pacienţii au utilizat ţigarete electronice.</p>
      <p>Cei mai mulţi dinte cei care s-au îmbolnăvit au declarat că au folosit produse pe bază de THC (tetrahidrocanabinol), principala substanţă psihoactivă din canabis, "în special cele obţinute din comerţul stradal".</p>
      <p>Până în acest moment, nu există date referitoare la cazuri similare identificate în Europa.</p>
    </article>
  </body>
</html>