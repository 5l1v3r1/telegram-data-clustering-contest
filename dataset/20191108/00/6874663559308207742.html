<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/world/articles/0,7340,L-3773337,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="טראמפ מכחיש: לא הסכמתי להקל במכסים על סחורות סיניות"/>
    <meta property="og:description" content="אתמול אמר דוברו של שר המסחר הסיני שארה&quot;ב הסכימה להסיר חלק מהמכסים. היום, אחרי שבוע של אופטימיות בקשר למו&quot;מ על הסכם סחר, הכחיש נשיא ארה&quot;ב את הדברים: &quot;לא הסכמתי לכלום&quot;"/>
  </head>
  <body>
    <article>
      <h1>טראמפ מכחיש: לא הסכמתי להקל במכסים על סחורות סיניות</h1>
      <h2>אתמול אמר דוברו של שר המסחר הסיני שארה"ב הסכימה להסיר חלק מהמכסים. היום, אחרי שבוע של אופטימיות בקשר למו"מ על הסכם סחר, הכחיש נשיא ארה"ב את הדברים: "לא הסכמתי לכלום"</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">שירות כלכליסט</a></address>
      <p>נשיא ארה"ב דונלד טראמפ אמר היום (ו') כי הוא לא הסכים להקל במכסים על סחורות סיניות - אמירה שדיכאה את התקוות להסכם סחר קרוב בין שתי המעצמות. "לא הסכמתי לשום דבר", אמר הנשיא לכתבים בטרם עזב את הבית הלבן בדרכו לג'ורג'יה. "סין היתה מעוניינת בהקלה חלקית, לא הקלה מוחלטת כי הם יודעים שאת זה אני לא אעשה", אמר הנשיא. הבית הלבן סרב להתייחס לדבריו.</p>
      <p>דובר שר המסחר הסיני אמר אתמול (ה') שצוותי המשא ומתן מושינגטון ובייג'ינג "הסכימו להסיר את המכסים הנוספים ששתי המעצמות הטילו האחת על השנייה בשלבים שונים של מלחמת הסחר לאחר שהתקדמו במגעים לקראת הסכם" - כך לפי CNBC. הדובר לא ציין כמה מהמכסים שהטילו המעצמות יבוטלו.</p>
      <p>ממשל טראמפ הטיל מכסים על סחורות סיניות בשווי של יותר מ-500 מיליארד דולר עד כה, בעוד שסין הטילה מכסים על סחורות אמריקאיות בשווי של 110 מיליארד דולר. כחלק מהמאמצים להגיע להסכם, סין דחקה בארה"ב להסיר את המכסים שבכוחם להסב נזק כבד לכלכלה העולמית.</p>
      <figure>
        <img src="https://images1.calcalist.co.il/PicServer3/2019/10/27/942878/3L.jpg"/>
        <figcaption>טראמפ <br/>צילום: Reuters</figcaption>
      </figure>
      <p>אתמול בערב עלו ספקות בנוגע לדברי שר המסחר הסיני לפיהם ארה"ב הסכימה להסיר חלק מהמכסים. כמה פקידי ויועצי ממשל בארה"ב התנגדו לצעד כזה, בדאגה שהוא עלול להחליש את כוחה של ארה"ב בהמשך המגעים. בחמישי בערב, יועץ הסחר של טראמפ פטר נבארו הכחיש את הדיווחים ואמר לרשת פוקס ביזנס ש"האדם היחידי שיכול לקבל (החלטה כזו להקל במכסים) הוא דונלד טראמפ".</p>
      <p>טראמפ ונשיא סין שי ג'ינפינג תכננו לחתום על השלב הראשון של עסקת הסחר בכנס לשיתוף פעולה כלכלי באסיה-פסיפיק בצ'ילה בהמשך החודש, לפני שהנשיא ביטל את האירוע בגלל הפגנות שנערכו במדינה. היום אמר טראמפ כי הוא ועמיתו הסיני יחתמו על השלב הראשון בעסקה בארה"ב. בעבר הציע הנשיא ששני הצדדים ייפגשו לשם כך באייווה</p>
    </article>
  </body>
</html>