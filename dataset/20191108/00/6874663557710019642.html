<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/local/articles/0,7340,L-3773331,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="מתפוזים ועד הגדלת היצוא: האמת מאחורי ההתרברבות של בנימין ויאיר נתניהו"/>
    <meta property="og:description" content="ראש הממשלה התהדר אתמול כי הקפיץ את היצוא הישראלי לשיא של כל הזמנים; יום לפני כן, בנו אמר כי לפני שנתניהו מונה לראש ממשלה, לא היה פה שום דבר &quot;חוץ מייצוא תפוזים&quot;; האמת, מה לעשות, שונה לחלוטין"/>
  </head>
  <body>
    <article>
      <h1>מתפוזים ועד הגדלת היצוא: האמת מאחורי ההתרברבות של בנימין ויאיר נתניהו</h1>
      <h2>ראש הממשלה התהדר אתמול כי הקפיץ את היצוא הישראלי לשיא של כל הזמנים; יום לפני כן, בנו אמר כי לפני שנתניהו מונה לראש ממשלה, לא היה פה שום דבר "חוץ מייצוא תפוזים"; האמת, מה לעשות, שונה לחלוטין</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">אדריאן פילוט</a></address>
      <p>נדמה שאין דבר האהוב יותר על ראש הממשלה בנימין נתניהו מאשר להרעיף על עצמו מחמאות, ולייחס לעצמו דברים (חיוביים כמובן) - גם כשהקשר שלו אליהם רופף במקרה הטוב או לא קיים במקרה הרע. </p>
      <p>דוגמה לכך היא הציוץ של נתניהו מאתמול. "היצוא הישראלי ב-1995 עמד על 27.5 מיליארד דולר (כולל תפוזים). היצוא הישראלי השנה עומד על 110 מיליארד דולר - שיא של כל הזמנים. זו תוצאה של כלכלת השוק החופשי שהנהגתי בתמיכתכם. תודה לכם!", כתב ראש הממשלה בטוויטר.</p>
      <figure>
        <iframe data-src="https://twitter.com/netanyahu/status/1192521225945399306?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <ul>
        <li>
          <a href="http://www.facebook.com/?sk=inbox&amp;action=read&amp;tid=hZE5slSITBd3rOK36ywWyg#!/pages/Calcalist/110954272269869">בואו להתעדכן ולהגיב בפייסבוק של כלכליסט</a>
        </li>
      </ul>
      <p> </p>
      <p>לפני שבוחנים את המספרים, צריך לציין את האמת הפשוטה: נתניהו לוקח לעצמו קרדיט על פיתוח כלכלת ישראל לתקופה של 23 שנה, כאשר 10 שנים מהן (בין 1999 ל-2009)- הוא לא הנהיג את המדינה; בחלק מהשנים האלה היה באופוזיציה, ובחלק אחר - מחוץ לחיים הפוליטיים.</p>
      <p>ולמספרים עצמם: אכן, ב-1995 יצוא הסחורות והשירותים שי ישראל עמד על 27.5 מיליארד דולר, וב-2018 הוא הסתכם בכ-109 מיליארד דולר. אלא שהנתונים לא צריכים להפתיע איש: שיעור היצוא כאחוז מהתוצר עמד ב-1995 על 27.5%, וב-2018 - על 28.4%. כלומר, היחס נותר די קבוע על פני שני עשורים. במלים אחרות - משקל היצוא מסך כלכלת ישראל לא השתנה.</p>
      <figure>
        <img src="https://images1.calcalist.co.il/PicServer3/2019/09/10/933730/8_l.jpg"/>
        <figcaption>בנימין נתניהו <br/>צילום: מוטי קמחי</figcaption>
      </figure>
      <p>אבל נתניהו האב לא לבד. בראיון שהעניק שלשום בניו יורק לרב והסופר האמריקאי שמואל בוטח, אמר בנו יאיר כי "אחד הדברים המדהימים שאבא שלי עשה, שאני כל כך גאה בהם, שהוא לקח מדינה, בשנות התשעים, שמלבד האיום הקיומי שהיא היתה בו, היתה במצב כלכלי נורא, כלכלה בסטייל סובייטי, סוציאליסטית ופרימיטיבית, בלי יצוא חוץ מתפוזים או משהו כזה שהפכה אותה למבודדת בעולם".</p>
      <p>לא ברור אם מה שעומד מאחורי האמירה השקרית של יאיר נתניהו הוא בורות טהורה או שמדובר בתעמולה זולה לקרא מערכת בחירות שלישיות ברציפות, שאביו מקדם במרץ ועלולה לפגוע קשות בכלכלה הישראלית. בכל מקרה - מדובר באמירה לא נכונה.</p>
      <p>ראשית ההייטק הישראלי היה קיים, חי ובועט עוד בתקופה שבה בנג'מין ניתאי לא תכנן להפוך לראש הממשלה. חברות כמו טבע, אמדוקס, רד-בינת, אינטל ישראל, אינדיגו, אורבוטק, צ'ק פוינט, אלביט, ספיינס, מג'יק, נייס ואחרות, היו כאן, ואף ביצעו אקזיטים, רכישות ומיזוגים - לפני שנתניהו עלה לשלטון.</p>
      <figure>
        <img src="https://images1.calcalist.co.il/PicServer3/2017/01/16/696367/YE1583276_l.jpg"/>
        <figcaption>יאיר נתניהו <br/>צילום: קובי גדעון לע"מ</figcaption>
      </figure>
      <p>מטבע הדברים, בשנות ה-90 בהן נתניהו נכנס לזירה הפוליטית, תעשיית ההייטק התפתחה מאוד על רקע הזינוק של רשת האינטרנט - התפתחות שאינה קשורה לנתניהו כלל וכלל.</p>
      <p>התרומה הגדולה של נתניהו היתה כשר האוצר ב-2003 - בתחום הכלכלה הציבורית, אז הוא טיפל בגירעון והפחית את ההוצאות הממשלה תוך הנעת הכלכלה אחרי תקופה של מיתון.</p>
      <p>הלוואי שנתניהו של היום היה מאמץ את אותם עקרונות ומפגין את אותו אומץ שהיה לו כשר האוצר ההוא. אבל מנתניהו של 2003 לא נותר דבר.</p>
    </article>
  </body>
</html>