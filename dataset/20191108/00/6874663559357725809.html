<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.calcalist.co.il/internet/articles/0,7340,L-3773312,00.html"/>
    <meta property="og:site_name" content="כלכליסט - www.calcalist.co.il"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="הטריקים החדשים של האייפון: מה השתנה ב-iOS 13"/>
    <meta property="og:description" content="צילום מבוסס בינה מלאכותית, טעינה חכמה של הטלפון, סריקת מסמכים ישירות מאפליקציית הקבצים, חיפוש קולי בכל מקום ואפילו שליטה באייפד ובאייפון באמצעות עכבר; חידושים שימושיים במערכת ההפעלה"/>
  </head>
  <body>
    <article>
      <h1>הטריקים החדשים של האייפון: מה השתנה ב-iOS 13</h1>
      <h2>צילום מבוסס בינה מלאכותית, טעינה חכמה של הטלפון, סריקת מסמכים ישירות מאפליקציית הקבצים, חיפוש קולי בכל מקום ואפילו שליטה באייפד ובאייפון באמצעות עכבר; חידושים שימושיים במערכת ההפעלה</h2>
      <address><time datetime="2019-11-08T00:00:00+00:00">08 Nov 2019</time> by <a rel="author">רפאל קאהאן</a></address>
      <p>אפל השיקה את גרסה 13 של מערכת ההפעלה שלה לפני כחודשיים וכבר הספיקה להשיק לה חמישה תיקונים ועדכונים שונים. התיקונים נדרשו משום של-iOS 13 יש הרבה מאוד חידושים וכלים, טריקים ותוספות. אספנו עבורכם חמישה חידושים חביבים ושימושיים, שמקבילים לחידושים באנדרואיד ובחלק מהמקרים אף טובים מהם.</p>
      <p>
        <b>1. מצלמת Deep Fusion</b>
      </p>
      <p>חוץ מהשם שמזכיר את תחנת הכוח המונעת בזבל של דוק בראון מ"בחזרה לעתיד", מדובר במערכת צילום חדשה שפעולתה מוסתרת מעיני המשתמש. היא פועלת על מכשירים שמצוידים בשבב ה-A13 ביוניק שמבצע חישובי בינה מלאכותית באופן מהיר. ניתן להשוות את הפעולה של המנגנון לשלל מצבי ה-AI במכשירי הפרימיום של וואווי, סמסונג או שיאומי. אלה מסייעים לזהות את האובייקט ולכוון את המצלמה באופן אופטימלי בהתאם לכל מצב צילום.</p>
      <figure>
        <img src="https://images1.calcalist.co.il/PicServer3/2019/11/07/946043/3.jpg"/>
        <figcaption>צילום פיוז'ן <br/>צילום: iOS13</figcaption>
      </figure>
      <p>המנגנון של אפל קצת יותר משוכלל; הוא פועל באופן אוטומטי, בנוסף ואינו מופעל כל הזמן, אלא רק במצבים בהם המצלמה מזהה שהיא זקוקה לחישובים שלו. למשל במצב צילום באור יום מלא עם בהירות טובה - רוב הסיכויים שהפיוז'ן לא יופעל. אך בצילומי פנים, בתאורה נמוכה או בלילה, הוא יחליק את התמונה ויגביר את הפירוט והטווח הדינמי של הצבעים מבלי להגביר את הרעש הדיגיטלי הנלווה.</p>
      <p>
        <b>טעינת סוללה ממוטבת</b>
      </p>
      <p>טעינת סוללות סמארטפונים במשך הלילה והשארת המטען מחובר עשויה בטווח הארוך להזיק לאורך חיי הסוללה. מכיוון שאפל אובססיבית לכך שתוכלו להוציא את המירב מהכוח שזמין בסוללה היא מאוד מעוניינת לשמור אותה במצב טוב. ב-iOS 13 היא מספקת מנגנון שיודע לעצור את טעינת הסוללה כאשר הסוללה מלאה ב-80% ולאחר מכן היא משלימה את הטעינה ל-100% זמן קצר לפני שהשעון המעורר שלכם מצלצל. כמובן כדי שזה יעבוד אתם צריכים להגדיר אותו. כדי להפעיל את המצב הזה, היכנסו להגדרות -&gt; סוללה -&gt; בריאות הסוללה -&gt; טעינת סוללה ממוטבת.</p>
      <figure>
        <img src="https://images1.calcalist.co.il/PicServer3/2019/11/07/946045/5.jpg"/>
        <figcaption>צילום: iOS13</figcaption>
      </figure>
      <p>
        <b>סריקת מסמכים באפליקציית הקבצים</b>
      </p>
      <p>אפל שדרגה את אפליקציית הקבצים והיא כוללת יותר אפשרויות, והשימושית ביותר היא סריקת מסמכים. זו תחסוך לכם את השימוש באפליקציה חיצונית שאינן תמיד אמינות או מאובטחות כראוי. הפעלת התכונה קלה למדי אך לא בולטת לעין: היכנסו לאפליקציה -&gt; עיון -&gt; הקליקו על כפתור שלוש הנקודות -&gt; סרוק מסמכים.</p>
      <figure>
        <img src="https://images1.calcalist.co.il/PicServer3/2019/11/07/946044/4.jpg"/>
        <figcaption>צילום: iOS13</figcaption>
      </figure>
      <p>
        <b>חיפוש קולי</b>
      </p>
      <p>ניתן לבצע חיפוש על ידי אמירה של מילות החיפוש במקום הקלדה שלהן. בכל מקום בו ישנה תיבת חיפוש אתם גם אמורים לראות ציור של מיקרופון שהקלקה עליו תאפשר לכם לדקלם את החיפוש. לאפל לקח קצת זמן להוסיף אותה וזה מוזר שזו תכונה שלא היתה קיימת עד עכשיו למרות סירי. אך כעת היא כאן וטוב שכך, לפעמים זה יותר נוח לומר את המילים מאשר להקליד אותן.</p>
      <figure>
        <img src="https://images1.calcalist.co.il/PicServer3/2019/11/07/946046/6_l.jpg"/>
        <figcaption>צילום: iOS13</figcaption>
      </figure>
      <p>
        <b>שליטה באייפון (ובאייפד) בעזרת עכבר</b>
      </p>
      <p>עוד תכונה שלקח לאפל שנים להביא לאייפון ולאייפד, אם כי באופן מוזר מעט: כעת ניתן לחבר עכבר בלוטות' ולהשתמש בו לשליטה בממשק. זה יישום מעט מוזר של התכונה; אין כאן סמן עכבר במובן המסורתי - הוא דומה יותר לעיגול. בנוסף הוא מנסה בעיקר לחקות את האצבע שלכם.</p>
      <p>ניתן גם להגדיר קיצורי דרך לפקודות מסוימות כמו "חזרה אחורה למסך הבית" כדי להקל על הניווט. כדי להפעיל את התכונה, היכנסו להגדרות -&gt; נגישות -&gt; מגע -&gt; AssistiveTouch; לאחר ההפעלה תוכלו להוסיף עכבר תחת מכשירי הצבעה -&gt; מכשירים.</p>
      <figure>
        <img src="https://images1.calcalist.co.il/PicServer3/2019/11/07/946042/2.jpg"/>
        <figcaption>צילום: iOS13</figcaption>
      </figure>
    </article>
  </body>
</html>