<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/lassemblea-de-madrid-demana-illegalitzar-els-partits-independentistes/noticia/2961781/"/>
    <meta property="og:site_name" content="CCMA"/>
    <meta property="article:published_time" content="2019-11-08T00:05:00+00:00"/>
    <meta property="og:title" content="L'Assemblea de Madrid demana il·legalitzar els partits independentistes"/>
    <meta property="og:description" content="Amb els vots de PP, Cs i Vox, el parlament madrileny també ha demanat que la UE inclogui els CDR en el llistat d'organitzacions criminals i terroristes"/>
  </head>
  <body>
    <article>
      <h1>L'Assemblea de Madrid demana il·legalitzar els partits independentistes</h1>
      <h2>Amb els vots de PP, Cs i Vox, el parlament madrileny també ha demanat que la UE inclogui els CDR en el llistat d'organitzacions criminals i terroristes</h2>
      <address><time datetime="2019-11-08T00:05:00+00:00">08 Nov 2019, 00:05</time> by <a rel="author">Redacció 324</a></address>
      <p>El ple de l'Assemblea de Madrid ha aprovat, <b>amb els vots de PP, Cs i Vox</b>, una proposició no de llei que insta el govern espanyol a il·legalitzar els partits independentistes "que atempten contra la unitat d'Espanya":</p>
      <p> </p>
      <blockquote>"Il·legalització immediata d'aquells partits separatistes que atemptin contra la unitat de la nació amb els instruments legals al seu abast o procedint a les reformes que ho habilitin"</blockquote>
      <p> </p>
      <p>La proposició no de llei l'ha presentat Vox i <b>tant el PP com Ciutadans hi han presentat esmenes que la formació d'extrema dreta ha rebutjat</b>. La viceconsellera de Justícia, la popular Yolanda Ibarrola, ha dit que la proposta de Vox té "un caire electoralista".</p>
      <p>Malgrat les crítiques, però, el PP i Cs han acabat donant-hi suport. El <b>PSOE, Unides Podem i Més Madrid hi han votat en contra</b>.</p>
      <p> </p>
      <figure>
        <img src="https://www.ccma.cat/multimedia/jpg/5/5/1573168237455.jpg"/>
      </figure>
      <p> </p>
      <p>
        <b>Volen incloure els CDR en la llista d'organitzacions terroristes</b>
      </p>
      <p>La proposició no de llei, que no té caràcter vinculant, també demana que es demani a la Unió Europea que inscrigui els <b><a href="https://www.ccma.cat/324/cdr/tema/cdr/">Comitès de Defensa de la República</a></b> (CDR) a la <b>llista d'organitzacions criminals i terroristes</b>. A més, també es demana la suspensió immediata de qualsevol pagament o subvenció que pugui estar rebent.</p>
      <p> </p>
      <p>
        <b>Torrent: "Les conviccions nacionals per davant de la democràcia"</b>
      </p>
      <p>El president del Parlament, <b>Roger Torrent</b>, ha recordat <a href="https://www.ccma.cat/324/el-constitucional-adverteix-torrent-de-les-consequencies-penals-de-desobeir-lo/noticia/2954211/">la prohibició de debatre sobre l'autodeterminació</a> a la cambra catalana i ho ha comparat amb la decisió de l'Assemblea de Madrid.</p>
      <p> </p>
      <figure>
        <iframe data-src="https://twitter.com/rogertorrent/status/1192525933388992514?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p> </p>
    </article>
  </body>
</html>