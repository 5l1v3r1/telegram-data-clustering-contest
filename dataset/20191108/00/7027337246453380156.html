<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.asriran.com/fa/news/697361/%D8%A7%D9%88%D8%B1%DA%98%D8%A7%D9%86%D8%B3-28-%D9%85%D8%B5%D8%AF%D9%88%D9%85-%D8%B2%D9%84%D8%B2%D9%84%D9%87-%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86-%D8%B4%D8%B1%D9%82%DB%8C-%D8%AF%D8%B1-%D8%A8%DB%8C%D9%85%D8%A7%D8%B1%D8%B3%D8%AA%D8%A7%D9%86-%D8%A8%D8%B3%D8%AA%D8%B1%DB%8C-%D9%87%D8%B3%D8%AA%D9%86%D8%AF"/>
    <meta property="og:site_name" content="عصر ايران"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="اورژانس: 28 مصدوم زلزله آذربایجان شرقی در بیمارستان بستری هستند"/>
    <meta property="og:description" content="رئیس سازمان اورژانس کشور از مراجعه ٥٣٠ مصدوم زلزله اخیر استان آذربایجان شرقی به مراکز درمانی و بیمارستانی در شهرستان های میانه و سراب خبر داد و گفت: تا کنون ٢٨ مصدوم زلزله آذربایجان شرقی در بیمارستان بستری هستند."/>
  </head>
  <body>
    <article>
      <h1>اورژانس: 28 مصدوم زلزله آذربایجان شرقی در بیمارستان بستری هستند</h1>
      <address><time datetime="2019-11-08T00:00:00+00:00">08 Nov 2019</time> by <a rel="author">عصر ايران</a></address>
      <figure>
        <img src="https://cdn.asriran.com/files/fa/news/1398/8/17/1034748_482.jpg"/>
      </figure>
      <p>رئیس سازمان اورژانس کشور از مراجعه ٥٣٠ مصدوم زلزله اخیر استان آذربایجان شرقی به مراکز درمانی و بیمارستانی در شهرستان های میانه و سراب خبر داد و گفت: تا کنون ٢٨ مصدوم زلزله آذربایجان شرقی در بیمارستان بستری هستند.</p>
      <p>پیرحسین کولیوند در گفت و گو با ایرنا، آخرین وضعیت حادثه دیدگان از زلزله ۵.۹ ریشتری حوالی ترک در استان آذربایجان شرقی را تشریح کرد و افزود: مصدومین این زلزله بدون اینکه عارضه دار شوند از سوی نیروهای امدادرسان به مراکز درمانی و بیمارستانی منتقل و تحت مراقبت درمانی قرار گرفتند.</p>
      <p>وی از انتقال ٢ مصدوم این زلزله با بالگرد اورژانس هوایی به بیمارستان های تبریز خبر داد و گفت: در زمان حاضر جای هیچگونه نگرانی در مناطق زلزله زده وجود ندارد و وضعیت بهداشتی و درمانی به صورت پایدار است.<br/>رئیس سازمان اورژانس کشور اضافه کرد: در زمان حاضر پرسنل بهداشت محیط و متخصصین بیماری های واگیردار در منطقه زلزله زده برای پیشگیری از شیوع بیماری های احتمالی حضور دارند.</p>
      <p>به گزارش ایرنا، بامداد امروز زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که تا کنون حدود ۷۰ پس لرزه داشته است.</p>
      <p>مرکز لرزه‌نگاری دانشگاه تهران اعلام کرد: این زلزله در عمق ۸ کیلومتری زمین به وقوع پیوست.</p>
      <p>شدت این زمین لرزه به حدی بود که استان‌های آذربایجان غربی، گیلان، ‌ زنجان و اردبیل را نیز لرزاند.</p>
      <p>تاکنون ۶ نفر بر اثر این زمین لرزه جان خود را از دست داده اند و بیش از ۳۰۰ نفر مصدوم شده اند که ۲۲ نفر از مصدومان بستری و مابقی به صورت سرپایی مداوا شدند.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>