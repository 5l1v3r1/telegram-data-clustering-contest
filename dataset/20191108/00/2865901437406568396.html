<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/news/341950/sport:/title:uefa-koeficijenti-da-se-vracamo-polako-u-realnost-sve-izvesnije-da-cemo-od-leta-2021-biti-bez-predstavnika-u-ligi-evrope"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="UEFA KOEFICIJENTI: Da se vraćamo polako u realnost - sve izvesnije da ćemo od leta 2021. biti bez predstavnika u Ligi Evrope"/>
    <meta property="og:description" content="Srbija gubi korak, Škoti veliki favoriti za dva mesta u Ligi šampiona..."/>
  </head>
  <body>
    <article>
      <h1>UEFA KOEFICIJENTI: Da se vraćamo polako u realnost - sve izvesnije da ćemo od leta 2021. biti bez predstavnika u Ligi Evrope</h1>
      <h2>Srbija gubi korak, Škoti veliki favoriti za dva mesta u Ligi šampiona...</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p><b>Još jedna evropska runda i dupli poraz domaćeg fudbala. Kao pre dve nedelje, Crvena zvezda i Partizan doživeli su neuspehe protiv Totenhema (0:4) i Mančester Junajteda (0:3), što je dovelo do pada Srbije za dve pozicije na UEFA rang listi nacionalnih šampionata</b>. </p>
      <p>Večiti rivali više od mesec dana nisu ništa ubacili u "zajedničku kasu", srpski koeficijent sada već podugo stagnira (24,750), pa hteli mi to da priznamo ili ne šanse su nam sve manje u žestokoj borbi za tu famoznu 15. poziciju koja će u sezoni 2021/22. doneti dva mesta u Ligi šampiona. </p>
      <p><b><a href="https://www.mozzartsport.com/fudbal/vesti/reforma-evrokupova-zvezda-partizan-srbija-uefa-koeficijenti-liga-evrope-2-i-sta-nas-ceka-od-2021/337300">Podsetimo, od leta 2021. kreće i treće evropsko takmičenje pod nazivom UEFA konferens liga, ili Konferencijska liga (Liga Evrope 2), slede i nemale reforme kada je u pitanju Liga Evrope <i>(nacije ispod 15. mesta neće imati predstavnika u tom takmičenju, osim eliminisanog iz Lige šampiona)</i></a></b>, tako da je od izuzetnog značaja dospeti u društvo TOP 15, kako bismo zadržali dobre pozicije u toj raspodeli snaga <i>(ili bolje reći odvajanju žita od kukolja)</i> koja neminovno čeka evropski klupski fudbal. Nažalost, posle odličnih trendova tokom septembra i početkom oktobra <i>(pobeda Zvezde nad Olimpijakosom, remi Partizana sa Alkmarom i trijumf u Kazahstanu)</i> očito je po sredini kriza rezultata. </p>
      <p>Sve to dovelo je do toga da nas u sredu uveče preskoče prvo Hrvati <i>(zahvaljujući bodu Dinama protiv Šahtjora)</i>, odnosno da sinoć isto učine i Škoti. Srbija trenutno drži 19. poziciju, međutim s ozbiljnom tendencijom novog pada...</p>
      <figure>
        <img src="https://mozzartsport.com/upload/CKEditor/19.10.2018/untitled%20folder/untitled%20folder/tab12.png"/>
      </figure>
      <p>Crvena zvezda i Partizan ništa nam nisu doneli iz dvomeča sa Englezima, ali čak i da jesu pokupili neke "mrvice" <i>(recimo po remi) </i>situacija po naš nacionalni koeficijent ne bi bila mnogo veselija, jer - pazite sad: NIJEDAN klub <i>(osim Olimpijakosa)</i> iz rivalskih zemalja nije poražen?! I ne samo da nisu poraženi, nego je tu bilo i velikih pobeda. </p>
      <p>Podsećanja radi, u najužem krugu favorita za 15. mestu, pored Srbije, nalaze se Kiprani, Grci, Škoti, Hrvati i Švajcarci. </p>
      <p>I upravo je sinoć došlo do smene na poziciji 15. Usled novog poraza Olimpijakosa u Minhenu i trijumfa APOEL-a nad Karabagom <i>(posle preokreta, golom u 88. minutu)</i>, Kiprani trenutno imaju dva mesta u Ligi šampiona u džepu <i>(razume se, od sezone 2021/22)</i>, međutim apsolutni pobednici 4. runde u Ligi Evrope jesu Škoti. Uoči ovog kola oni su bili 19, a sada su 16! Sve zahvaljujući velikim pobedama Seltika i Rendžersa. Policajci su na svom stadionu tukli Porto (2:0), dok je njihov najveći rival napravio iznenađenje i posle veleobrta, golom u 95. minutu, slomio Lacio u Rimu.</p>
      <p>Od te dve pobede Škoti su inkasirali ceo bod (1,000), došli na 0,125 od 15. pozicije i samim tim postali novi prvi favorit za "sveti gral". Da pojasnimo koliko su ustvari blizu: jedan remi<i> (u slučaju zemalja koje osvojeno dele sa četiri)</i> donosi 0,250 bodova. Dakle, jedna nerešena igra Seltika ili Rendžersa u narednoj rundi <i>(uz poraz Apoela)</i>, značio bi skok Škotske preko Kipra.</p>
      <p>Najveći adut Škota jesu dva kluba, naspram jednog predstavnika Kipra, plus Seltik koji je već osigurao evropsko proleće, a to znači još najamnje četiri meča u Ligi Evrope. Na sve to i Rendžeri imaju dobru šansu da prođu u drugu fazu...</p>
      <p>Grčka (17), Hrvatska (18) i Srbija (19) "<i>sabijene</i>" su u svega 0,550. Heleni tonu sa svakim porazom Olimpijakosa i gotovo da su otpisani iz ove trke. Pirejski crveno-beli čak i kada nešto uzmu to se slabo oseti na ukupan koeficijent, jer zarađeno se deli na pet <i>(sa toliko klubova Grci su započeli evropsku sezonu)</i>.</p>
      <p>Hrvati su u prednosti u odnosu na Srbiju pošto je Dinamo nadomak overe evropskog proleća. Naš adut jesu dva preostala tima. A suštinski svi gledamo u leđa Škotima koje će biti teško dostići.</p>
      <p>S pobedom Bazela (protiv Hetafea) i remijima Jang Bojsa (sa Fajenordom), odnosno Lugana (sa Malmeom), Švajcarci su sinoć uzeli 0,800 bodova. Srbija im trenutno beži 1,150. Deluje kao poprilična razlika, pogotovo što Sajdžije učinak dele sa pet, ali sva tri kluba su im u igri za prolaz dalje. S velikim šansama da Jang Bojs i Bazel već u narednom kolu osiguiraju eliminacionu fazu, odnosno najamanje još četiri utakmice.</p>
      <hr/>
      <p>
        <b>
          <i>Ispod pogledajte raspored preostalih utakmica klubova iz zemalja koje su u konkurenciji za 15. mesto. Ispod svakog je ukalkulisan maksimalan broj bodova koje do kraja grupne faze neka država može da osvoji, a u zagradi, kraj imena zemlje, broj s kojim se učinak deli. </i>
        </b>
      </p>
      <p>
        <b>
          <i>Pre toga, da još jednom podsetimo i kako se nacionalni koeficijent računa.</i>
        </b>
      </p>
      <p>
        <b>
          <i>Osvojeni bodovi klubova sabiraju se i dele s brojem predstavnika. Pobede u Ligi šampiona i Ligi Evrope vrede po dva koeficijentna boda, remiji jedan. U kvalifikacijama se za pobedu ili remi dobijalo duplo manje bodova. Za sam plasman u Ligu šampiona dobijaju se četiri bonus boda.</i>
        </b>
      </p>
      <hr/>
      <p><b>KIPAR (4)</b><br/><b>APOEL</b><i>(Didelanž, Sevilja)</i> - ima šanse za evropsko proleće</p>
      <p><i>Maksimalan broj bodova</i>: <b>1,000 </b></p>
      <p><b>ŠKOTSKA (4)</b><br/><b>SELTIK </b><i>(Ren, Kluž)</i> - obezbeđeno evropsko proleća<br/><b>RENDŽERS </b><i>(Fajenord, Jang Bojs)</i> - ima šanse za evropsko proleće</p>
      <p><i>Maksimalan broj bodova</i>: <b>2,000</b></p>
      <p><b>GRČKA (5)</b><br/><b>OLIMPIJAKOS </b><i>(Totenhem, Crvena zvezda)</i> - ima šanse za evropsko proleće</p>
      <p><i>Maksimalan broj bodova</i>: <b>0,800</b></p>
      <p><b>HRVATSKA (4)</b><br/><b>DINAMO ZAGREB</b> <i>(Atalanta, Mančester Siti)</i> - ima šanse za evropsko proleće</p>
      <p><i>Maksimalan broj bodova</i>: <b>1,000</b></p>
      <p><b>SRBIJA (4)</b><br/><b>CRVENA ZVEZDA</b> <i>(Bajern, Olimpijakos)</i> - ima šanse za evropsko proleće<br/><b>PARTIZAN </b><i>(AZ Alkmar, Astana)</i> - ima šanse za evropsko proleće</p>
      <p><i>Maksimalan broj bodova</i>: <b>2,000</b></p>
      <p><b>ŠVAJCARSKA (5)</b><br/><b>LUGANO </b><i>(Kopenhagen, Dinamo Kijev)</i> - ima šanse za evropsko proleće<br/><b>BAZEL </b><i>(Krasnodar, Trabzon)</i> - ima šanse za evropsko proleće<br/><b>JANG BOJS </b><i>(Porto, Rendžers)</i> - ima šanse za evropsko proleće</p>
      <p><i>Maksimalan broj bodova</i>: <b>2,400</b></p>
    </article>
  </body>
</html>