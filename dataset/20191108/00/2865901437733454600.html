<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mozzartsport.com/kosarka/vesti/son-kilpatrik-se-preko-tvitera-nudi-partizanu/341999"/>
    <meta property="og:site_name" content="MozzartSport"/>
    <meta property="article:published_time" content="2019-11-08T00:00:00+00:00"/>
    <meta property="og:title" content="Šon Kilpatrik se preko Tvitera nudi Partizanu"/>
    <meta property="og:description" content="Pominje se još od leta..."/>
  </head>
  <body>
    <article>
      <h1>Šon Kilpatrik se preko Tvitera nudi Partizanu</h1>
      <h2>Pominje se još od leta...</h2>
      <address>
        <time datetime="2019-11-08T00:00:00+00:00">08 Nov 2019</time>
      </address>
      <p><b>Džejms Bel </b>je trebalo da bude pazl koji nedostaje, ali kako nije prošao lekarske preglede Partizan je morao da nastavi potragu za bekom koji garantuje koševe. Koliko je daleko odmakao u potrazi nije nam poznato, ali <b>Šon Kilpatrik</b> je spreman!</p>
      <p>Šalu na stranu, nekadašnji igrač NBA ligaša kakvi su Minesota, Denver, Bruklin, Milvoki, LA Klipers i Čikago na Tviteru se javno ponudio crno-belima nakon što su navijači samo pokušali da ga namame sa već tradicionalnim “<b>Come to Partizan</b>“ (<i>Dođi u Partizan, engl</i>).</p>
      <p>Istini za volju, sličan odgovor je <b>Kilpatrik</b> imao i na vapaje navijača Panatinaikosa u kojem je i imao poslednji angažman.<br/>“<b>Voleo bih, videćemo</b>“, napisao je na apel iz Atine.</p>
      <p>A što se tiče poziva jednog Partizanovog navijača nešto konkretnije...<br/>“<b>Voljan sam da se to ostvari</b>“, odgovorio je <b>Kilpatrik</b>.</p>
      <p>Ostaje nam da vidimo šta o svemu misle u Partizanu. Kvalitet ima, to nije nimalo sporno, pa baš zato zbunjuje to što je već novembar, a 29-godišnji bek nema klub. Tek da podsetimo, u sezoni 2017/2018 je  tokom kratkotrajnog boravka u Čikagu – odigrao je svega devet utakmica - u proseku ubacivao 15,4 poena po meču. U sezoni 2016/2017, njegovoj najboljoj u NBA ligi, odigrao je čak 70 utakmica za Bruklin i u proseku ubacivao 13,1 poen uz četiri skoka i 2,2 asistencije po meču.</p>
      <p>Dakle, kvalitet nije sporan. Za ostalo ne možemo da garantujemo.</p>
      <figure>
        <iframe src="https://www.youtube.com/embed/xKtTbTxgwcc" width="425" height="349" data-service="Youtube" scrolling="no"/>
      </figure>
      <p>(FOTO: Reuters)</p>
    </article>
  </body>
</html>