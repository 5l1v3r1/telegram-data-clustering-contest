<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33002/samsung-galaxy-fold-recensione"/>
    <meta property="og:site_name" content="DDay.it"/>
    <meta property="article:published_time" content="2019-11-08T00:45:00+00:00"/>
    <meta property="og:title" content="Samsung Galaxy Fold, recensione. Coraggioso e innovativo, ma comprarlo è un azzardo"/>
    <meta property="og:description" content="Dopo il primo lancio disastroso il Galaxy Fold è tornato sul mercato dopo l'estate. Già disponibile in alcuni paesi europei, arriverà a breve anche in Italia. Lo abbiamo provato"/>
  </head>
  <body>
    <article>
      <h1>Samsung Galaxy Fold, recensione. Coraggioso e innovativo, ma comprarlo è un azzardo</h1>
      <h2>Dopo il primo lancio disastroso il Galaxy Fold è tornato sul mercato dopo l'estate. Già disponibile in alcuni paesi europei, arriverà a breve anche in Italia. Lo abbiamo provato</h2>
      <address><time datetime="2019-11-08T00:45:00+00:00">08 Nov 2019, 00:45</time> by <a rel="author">Roberto Pezzali</a></address>
      <p>Solo un folle oggi comprerebbe il Galaxy Fold, eppure nei Paesi dove è disponibile e Samsung lo sta già vendendo le richieste sono altissime. Galaxy Fold stravolge il concetto di mobilità: non è uno smartphone pieghevole, non è un tablet, <b>è un prodotto che può fare sia da smartphone che da tablet</b>, questo grazie allo schermo OLED flessibile da 7.3” che si piega a metà.</p>
      <p>Quella che abbiamo tra le mani è la seconda versione del Galaxy Fold, il modello “rinforzato” che Samsung ha preparato dopo il primo disastroso lancio. Ma è presto per dire buona la seconda, perché per il modo in cui è costruito, e per il principio su cui si basa, <b>il Samsung Galaxy Fold resta e resterà un prodotto delicato</b>. Delicatissimo, tanto che quando lo si toglie dalla lussuosa confezione l’utente scoprirà prima i vantaggi della polizza Care+ che Samsung ha dedicato a questo prodotto e poi verrà istruito su cosa fare e su cosa non fare.</p>
      <p>La stessa cosa che viene fatta quando ci si collega all’account Samsung la prima volta, e compare a schermo un lungo elenco di avvertenze che spiegano come trattare il Galaxy Fold. La sintesi è “<b>con i guanti</b>”, perché per il suo elevato contenuto tecnologico il Fold costa parecchio, tre volte quanto serve per comprare oggi un ottimo Galaxy S10 che di questo Galaxy Fold è un po’ il papà, e il rapporto prezzo-robustezza non depone a suo favore. <b>In Italia, infatti, servono 2.050 euro. Sarà possibile preordinarlo dal 13 novembre.</b></p>
      <p>Cosa cambia nel possedere un Galaxy Fold rispetto ad uno smartphone tradizionale? I compromessi da accettare sono tanti, da un peso decisamente superiore alla media, siamo oltre i 250 grammi, allo spessore che <b>è pari a quello di due telefoni sovrapposti</b>. Certo, è più stretto, ma resta pur sempre un prodotto che non può stare nella tasca posteriore dei pantaloni né nel taschino interno di una giacca. È troppo pesante, e la giacca pendendo da una parte e fa difetto. Accettando un po’ di fastidio e un ingombro superiore alla media <b>si può tenere nella tasca davanti dei jeans, oppure</b>, per chi ha la fortuna di usarla, nella borsetta, ma altre soluzioni non ce ne sono. </p>
      <figure>
        <img src="https://cdn.dday.it/system/uploads/picture/image/58531/content_big__DSC3366.jpg"/>
      </figure>
      <p>Avere un Fold vuole anche dire però avere uno schermo che in tasca intero non ci starebbe, ha una diagonale da tablet, e soprattutto <b>poter sfoggiare un qualcosa che oggi in pochi hanno visto dal vivo</b>, forse ne hanno sentito parlare. Il Galaxy Fold attira gli sguardi, attira domande, viene guardato con un misto di stupore e desiderio quando lo si apre davanti a qualcuno che ignorava fino a quel momento l’esistenza di schermi flessibili. L’OLED da 7.3” che si spalanca davanti agli occhi seguendo la linea centrale è la vera star della scena. </p>
      <h4>La videorecensione del Galaxy Fold</h4>
      <figure>
        <iframe src="https://www.youtube.com/embed/x-5PPhDwL1E" width="640" height="360" data-service="Youtube" scrolling="no"/>
      </figure>
      <hr/>
      <h4>La piega c’è, ma dopo un po’ di giorni il cervello la cancella</h4>
      <p>La prima cosa che si materializza davanti ai nostri occhi quando apriamo con due mani il Fold è la piega. La scelta fatta da Samsung di usare uno sfondo nero aiuta, ma <b>la piccola onda che percorre verticalmente l’OLED plastico del Galaxy Fold non sfugge alla sensazione tattile.</b> Sotto il polpastrello si sente, ma non è però così fastidioso. Non ci si può fare nulla, è uno schermo in plastica e la curva, anche se non è una piega netta, genera un piccolo solco su quello che non potrà mai essere uno schermo totalmente liscio. Fortunatamente è una cosa che scompare dopo un po’, perché la nostra testa la cancella “virtualmente”. La piega rimane, la vedono tutti non appena porgiamo lo smartphone per far provare a chi non l'ha mai visto la sensazione di "apri &amp; chiudi", ma per noi che lo usiamo abitualmente è un qualcosa che non si nota più.</p>
      <figure>
        <img src="https://cdn.dday.it/system/uploads/picture/image/58527/content_big__DSC3377.jpg"/>
      </figure>
      <p>È più fastidioso, paradossalmente, il notch asimmetrico per le fotocamere frontali ricavato nell’angolo in alto a destra: <b>avremmo preferito una cornice magari più spessa, soprattutto ai lati, con le fotocamere montate in verticale</b>. Una soluzione che avrebbe anche aiutato a stringere un po’ lo schermo, e la cosa non ci sarebbe affatto dispiaciuta perché come vedremo il rapporto di aspetto troppo quadrato è il difetto più grande del Fold in termini di usabilità. Il notch viene gestito in modo egregio dall’interfaccia di sistema, ma ci sono applicazioni e giochi parte dell’immagine viene tagliata, vedi “All of Duty Obile”.</p>
      <figure>
        <img src="https://cdn.dday.it/system/uploads/picture/image/58523/content_big__DSC3396.jpg"/>
      </figure>
      <p>Lo schermo OLED ha una buonissima risoluzione, e anche una notevole luminosità, tuttavia ci sono alcuni aspetti che potrebbero dar fastidio se un utente è abituato agli ottimi schermi di un Note 10 o di un S10: la frequenza di refresh non è elevatissima <b>e quando scorriamo rapidamente una pagina il blur è evidente</b>. Come è evidente una deformazione diagonale di linee e immagini durante gli scrolling, dovuta alla lentezza dell’oled plastico nel disegnare e gestire le singole linee. Assomiglia un po’ al rolling shutter delle macchine fotografiche, e si nota perché il display è molto ampio. Qui sotto una foto con un tempo di posa ridottissimo: l'immagine viene costruita a zone seguendo strisce verticali e questo porta a quella sensazione di deformazione durante lo scorrimento veloce.</p>
      <figure>
        <img src="https://cdn.dday.it/system/uploads/picture/image/58522/content_big__DSC3407.jpg"/>
      </figure>
      <p>Da aperto il Galaxy Fold deve essere usato con due mani, sia per la navigazione sia per la digitazione: è un tablet a tutti gli effetti, impensabile utilizzarlo con una sola mano. Anche per una questione di sicurezza, meglio tenerlo ben saldo.</p>
      <p>Ci sono persone che sognano uno smartphone ancora più grande di quelli in vendita oggi, e soprattutto con uno schermo più ampio: questo Galaxy Fold guarda proprio a loro. I 6.5” degli smartphone di oggi sembrano tanti, ma non sono affatto paragonabili ai 7.3” del Galaxy Fold, che ha uno schermo quasi quadrato. <b>L’area visualizzata in molti casi dal pieghevole Samsung è decisamente più ampia</b>. Lo schermo quasi quadrato non è sempre un bene, anzi: in molte situazioni rappresenta il vero limite. Le applicazioni più diffuse, infatti, sono pensate per schermi molto più stretti.</p>
      <figure>
        <img src="https://cdn.dday.it/system/uploads/picture/image/58536/content_big__DSC3346.jpg"/>
      </figure>
      <h4>Il vero limite è la proporzione dello schermo</h4>
      <p>Negli scorsi anni il formato usato per la mobilità, iPad a parte, era il 16:9, un formato perfetto perché permetteva di vedere i video a schermo intero e riusciva ad avere un buon compromesso tra larghezza e altezza. Poi, scherzi del marketing, tutti hanno iniziato a giocare con le proporzioni: 18:9, 19:9, 20:9 fino al 21:9, schermi sempre più stretti e sempre più alti per poter sparare diagonali maggiori, generazione dopo generazione. Chi sviluppa applicazioni tiene ovviamente conto di questo, e fatta eccezione per quelle app dove lo schermo viene gestito in modalità full, come Google Maps o come un videogioco, <b>quasi sempre ci troviamo davanti a applicazioni dove l’interfaccia è sviluppata su una lista di elementi allineati in verticale</b>. Le timeline di Facebook, Instagram, le chat, i siti, il 90% delle applicazioni usate oggi è pensato per una fruizione verticale. Il Galaxy Fold, con il suo schermo quasi quadrato, in questo contesto è una voce fuori dal coro e la stonatura si sente.</p>
      <figure>
        <img src="https://cdn.dday.it/system/uploads/picture/image/58535/content_big__DSC3348.jpg"/>
      </figure>
      <p>Se apriamo Whatsapp, ma anche il nostro stesso sito, viene richiamata la versione “mobile”: sullo schermo del Galaxy Fold si vedono la metà delle informazioni che si vedono sullo schermo più piccolo di un Galaxy Note 10. Tutto è ovviamente più grande, ma ci sono meno informazioni. E lo stesso vale per Instagram, per Facebook, per ogni applicazione che si sviluppa in verticale: <b>il carattere è più grande ma ci sono meno elementi visibili</b>. Questo rende più piacevole la lettura di un articolo, o di un pdf, ma è evidente che il Fold ha bisogno di app pensate apposta per lui, che possano distribuire gli elementi su più colonne per sfruttare meglio la larghezza. C’è sempre il multitasking, ma così si perde il vantaggio di avere uno schermo più grande. </p>
      <figure>
        <img src="https://cdn.dday.it/system/uploads/picture/image/58526/content_big__DSC3383.jpg"/>
      </figure>
      <p>Il formato particolare di schermo è penalizzante anche nel caso di video, tutti in 16:0 o addirittura in 2:1 se girati in digitale, vedi il 90% dei contenuti di Netflix: due ampie porzioni sono sprecate. Proprio per questo motivo avremmo preferito la fotocamera in verticale, con uno schermo più rettangolare e magari con un piccolo grip nella parte destra simile a quello del Mate X di Huawei. Era più gestibile, non ci sarebbe stato il notch e con una cornice più larga ai fianchi, anche di qualche millimetro, si sarebbe potuto afferrare il prodotto con una mano sola senza toccare lo schermo.</p>
      <figure>
        <img src="https://cdn.dday.it/system/uploads/picture/image/58534/content_big__DSC3354.jpg"/>
      </figure>
      <p>Cosa succede se pieghiamo uno schermo quadrato in 2? <b>Il risultato è uno schermo sottile e lungo</b> come il piccolo schermo frontale, uno schermo che nasce come display di servizio ma che a seconda di come un utente usa il Fold può anche diventare lo schermo principale. Uno schermo piccolo, tanto, sia nelle dimensioni del carattere sia nella larghezza. Qui l’effetto che si ottiene con le varie applicazioni è l’opposto: la “viewport” è talmente stretta che i siti responsive vanno oltre quella che è una dimensione classica degli smartphone, e in molti casi non vengono impaginati al meglio. An che le app, seppur fruibili, sono piccolissime. Per non parlare della tastiera che richiede una precisione assoluta, alla quale ormai non siamo più abituati: schermi così piccoli appartengono al passato. </p>
      <p>Il vero nodo da sciogliere, se l’obiettivo è fare un prodotto ambivalente, sta proprio nella ricerca della dimensione perfetta degli schermi: lo schermo piccolo deve essere fruibile, e una volta aperto deve risultare uno schermo non troppo quadrato. </p>
      <h4>Lo smartphone è davvero un prodotto eccellente</h4>
      <p>In questa recensione abbiamo tralasciato quello che è lo smartphone, ci siamo concentrati più sul concetto perché ci sembrava più corretto, essendo questa la vera novità. I materiali che compongono il Galaxy Fold sono di ottima qualità se non consideriamo l'incognita schermo, e se l’estetica è vincolata al fattore di forma particolare sotto la scocca c’è il miglior hardware che Samsung poteva mettere. Ci troviamo davanti ad un Galaxy S10+ ben carrozzato, quindi 12 GB di RAM e 512 GB di storage, con la differenza del processore Snapdragon 855 usato al posto dell’Exynos di Samsung degli S10 europei. La versione italiana, a differenza di quella venduta in altri paesi, non sarà 5G ma avrà connettività LTE con slot SIM e eSim integrata.</p>
      <figure>
        <img src="https://cdn.dday.it/system/uploads/picture/image/58529/content_big__DSC3367.jpg"/>
      </figure>
      <p>Lo smartphone è velocissimo, non scalda, e nonostante la batteria sia da 4300 mAh divisa sui due lati <b>dura davvero tanto,</b> sempre che non lo si usi tutto il giorno con lo schermo da 7.3" aperto. Oltre al processore Snapdragon, che fa guadagnare al Fold un buon 20% di autonomia, crediamo che parte dell’ottima resa a livello di autonomia di questo prodotto sia legata al tipo di utilizzo: lo schermo più usato durante il giorno si rivelerà essere quello frontale, perché non sempre si hanno le mani libere per passare allo schermo flessibile.</p>
      <p>Ottima ricezione, ottima qualità delle chiamate, ricarica veloce anche se non superveloce (solo 15 watt il caricatore in dotazione) completano il quadro di uno smartphone che <b>sotto il profilo della scheda tecnica è praticamente perfetto.</b></p>
      <figure>
        <img src="https://cdn.dday.it/system/uploads/picture/image/58524/content_big__DSC3390.jpg"/>
      </figure>
      <p>Non c’è il jack audio, e le tre fotocamere sono le stesse di Galaxy S10+, ottime. Chi vuole avere un’idea sulla qualità delle foto suggeriamo di <a href="https://www.dday.it/redazione/30101/galaxy-s10-recensione">leggere la prova del Galaxy S10+</a>. Crediamo che l’aspetto “telefono” su un Galaxy Fold passi in secondo piano, un po’ perché è un flagship Samsung, e dalla serie S alla serie Note l’azienda coreana ha dimostrato di saper fare telefoni eccellenti, un po’ perché prima di preoccuparsi della RAM, dei megapixel e degli aspetti costruttivi una persona che ha intenzione di spendere 2.050 euro per il Fold <b>deve pensare più al tipo di prodotto che sta per comprare, al modo in cui si usa, a come gestirlo durante la giornata e se davvero fa per lui.</b></p>
      <figure>
        <img src="https://cdn.dday.it/system/uploads/picture/image/58537/content_big__DSC3342.jpg"/>
      </figure>
      <h4>Galaxy Fold</h4>
      <figure>
        <img src="https://cdn.dday.it/system/uploads/product/main_image/3324/square_Screen_Shot_2019-10-06_at_9.28.33_AM__70017.1570353511.png"/>
      </figure>
      <table bordered="">
        <tr>
          <td>prezzo di listino</td>
          <td>
            <b>2.050,00 €</b>
          </td>
        </tr>
        <tr>
          <td>
            <a href="https://www.amazon.it/Smartphone-Espandibili-Batteria-Versione-Italiana/dp/B07VPVMLBN?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07VPVMLBN">
              <pic src="https://www.dday.it/images/amazon-logo.png" width="25" height="25"/>
            </a>
          </td>
          <td>
            <a href="https://www.amazon.it/Smartphone-Espandibili-Batteria-Versione-Italiana/dp/B07VPVMLBN?psc=1&amp;SubscriptionId=AKIAJIZZ7COP5XX2ME7A&amp;tag=d2507-21&amp;linkCode=xm2&amp;camp=2025&amp;creative=165953&amp;creativeASIN=B07VPVMLBN">900,99 €</a>
          </td>
        </tr>
      </table>
      <h4>Coraggioso e innovativo. Ma comprarlo è un azzardo</h4>
      <p>Il Galaxy Fold è un prodotto innovativo, e abbiamo sempre detto che i prodotti innovativi servono perché stimolano a guardare avanti, un po’ di coraggio in questo settore serve. Si potrebbe liquidare il Galaxy Fold dicendo che è caro, che è inutile e che si romperà presto, ma non siamo totalmente d’accordo. Il Fold non può essere caro perché è un prodotto unico, al massimo è costoso: <b>2050 euro per un prodotto che ancora non offre ampie garanzie di durata non si spendono a cuor leggero</b>. Samsung ha ovviamente previsto una garanzia addizionale per il delicato Fold, ma siamo pur sempre davanti ad una prima generazione di un prodotto che è la versione “rattoppata” e “rinforzata” di un modello che si rompeva troppo facilmente. </p>
      <p>L’utilità infine è relativa al tipo di utilizzo: i primi giorni lo abbiamo aperto ogni volta, ci piaceva l’idea di poter sfruttare il grosso schermo, ma con il passare del tempo l’uso si è spostato sullo schermo piccolo, quello frontale. Oggi usiamo lo schermo interno solo in determinate situazioni, perché per chiamate, messaggistica e anche per scattare fotografie alla fine ci basta lo schermo piccino. Con un po’ di fatica per le dimensioni ridotte, ma se abbiamo le mani occupate, o vogliamo fare in fretta, ce lo facciamo andare bene. Un po’ è anche psicologia, perché inconsciamente siamo tenuti a pensare che ogni apertura in meno equivale a qualche minuto in più di vita per il delicato OLED flessibile. </p>
      <p>C’è però chi, al contrario di noi, lo usa quasi esclusivamente aperto: un nostro conoscente, molto attivo su Youtube e sui social, non usa quasi mai lo schermo esterno, per lui è solo un tablet che riesce a stare in tasca. Potrebbe anche non avere lo schermo piccolo per l’uso che ne fa lui, basta il grande all’interno. </p>
      <p>Tutto è molto soggettivo, varia da soggetto a soggetto: il Fold è il tipico prodotto che andrebbe provato un mese per capire se può fare al caso proprio.</p>
      <ul>
        <li>
          <mark>
            <b>7.3</b>
          </mark>
        </li>
        <li>Qualità: <b>8</b></li>
        <li>Longevità: <b>6</b></li>
        <li>Design: <b>6</b></li>
        <li>Semplicità: <b>7</b></li>
        <li>D-Factor: <b>9</b></li>
        <li>Prezzo: <b>7</b></li>
      </ul>
      <h3>Cosa ci piace</h3>
      <p>
        <i>La base dello smartphone è ottima</i>
      </p>
      <p>
        <i>Autonomia superiore alla media</i>
      </p>
      <p>
        <i>L'effetto wow è assicurato</i>
      </p>
      <h3>Cosa non ci piace</h3>
      <p>
        <i>Anche se rinforzato resta pur sempre un prodotto delicato</i>
      </p>
      <p>
        <i>Applicazioni poco ottimizzate per uno schermo che ha un fattore di forma particolare</i>
      </p>
      <p>
        <i>Il notch disturba più della piega</i>
      </p>
    </article>
  </body>
</html>