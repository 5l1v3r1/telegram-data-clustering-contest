<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425437/epektash-twn-metrwn-gia-tis-epixeirhseis-poy-exoyn-plhgei-apo-thn-ptwxeysh-ths-thomas-cook-proteine-h-mika-iatridh"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T16:00:03+00:00"/>
    <meta property="og:title" content="Επέκταση των μέτρων για τις επιχειρήσεις που έχουν πληγεί από την πτώχευση της Thomas Cook, πρότεινε η Μίκα Ιατρίδη"/>
    <meta property="og:description" content="Η βουλευτής Δωδεκανήσου, μιλώντας στη συζήτηση του νομοσχεδίου του Υπουργείου Οικονομικών σχετικά με την κύρωση των τριών Πράξεων Νομοθετικού Περιεχομένου που αφορούσαν, μεταξύ άλλων, στην επίλυση ζητημάτων όπως η πτώχευση της Thomas Cook, σημείωσε ότι η κυβέρνηση αντέδρασε άμεσα, λαμβάνοντας τα πρώτα απαραίτητα μέτρα για την αντιμετώπιση των επιπτώσεων της στις επιχειρήσεις και τους εργαζόμενους."/>
  </head>
  <body>
    <article>
      <h1>Επέκταση των μέτρων για τις επιχειρήσεις που έχουν πληγεί από την πτώχευση της Thomas Cook, πρότεινε η Μίκα Ιατρίδη</h1>
      <h2>Σε ομιλία της στην Επιτροπή Οικονομικών της Βουλής</h2>
      <address>
        <time datetime="2019-11-08T16:00:03+00:00">08 Nov 2019, 16:00</time>
      </address>
      <p>
        <b>Η βουλευτής Δωδεκανήσου, μιλώντας στη συζήτηση του νομοσχεδίου του Υπουργείου Οικονομικών σχετικά με την κύρωση των τριών Πράξεων Νομοθετικού Περιεχομένου που αφορούσαν, μεταξύ άλλων, στην επίλυση ζητημάτων όπως η πτώχευση της Thomas Cook, σημείωσε ότι η κυβέρνηση αντέδρασε άμεσα, λαμβάνοντας τα πρώτα απαραίτητα μέτρα για την αντιμετώπιση των επιπτώσεων της στις επιχειρήσεις και τους εργαζόμενους.</b>
      </p>
      <p>Στο πλαίσιο των μέτρων αυτών, και με δεδομένο ότι η Ρόδος και η Κως έχουν πληγεί σε μεγάλο βαθμό από την πτώχευση της Thomas Cook, η Μίκα Ιατρίδη ζήτησε από τον αρμόδιο Υπουργό να μελετηθούν οι προτάσεις των φορέων των ξενοδοχειακών επιχειρήσεων, όπως η ολιγόμηνη αναστολή των υποχρεώσεων προς δημόσιο, ασφαλιστικά ταμεία και τράπεζες, η μη καταβολή φόρων και ΦΠΑ για υπηρεσίες που δεν θα πληρωθούν και η διευκόλυνση της δανειοδότησης τους από τις τράπεζες.</p>
      <p>Η βουλευτής Δωδεκανήσου πρότεινε, ακόμη, τα μέτρα αυτά να επεκταθούν και στις άλλες επιχειρήσεις που έχουν πληγεί από την πτώχευση του συγκεκριμένου τουριστικού οργανισμού, όπως ενοικιαζόμενα καταλύματα και προμηθευτικές εταιρείες.</p>
    </article>
  </body>
</html>