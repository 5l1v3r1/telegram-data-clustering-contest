<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620491/%D8%AA%D9%88%D8%B6%DB%8C%D8%AD%D8%A7%D8%AA-%D8%B1%D8%A6%DB%8C%D8%B3-%D8%B3%D8%A7%D8%B2%D9%85%D8%A7%D9%86-%D9%85%D8%AF%DB%8C%D8%B1%DB%8C%D8%AA-%D8%A8%D8%AD%D8%B1%D8%A7%D9%86-%DA%A9%D8%B4%D9%88%D8%B1-%D8%AA%D8%AE%D8%B1%DB%8C%D8%A8-%D8%AD%D8%AF%D9%88%D8%AF-%DB%B3%DB%B0%DB%B0-%D8%AA%D8%A7-%DB%B5%DB%B0%DB%B0-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%A7%D8%AD%D8%AA%D9%85%D8%A7%D9%84-%D9%88%D9%82%D9%88%D8%B9-%D8%B2%D9%84%D8%B2%D9%84%D9%87-%D8%B4%D8%AF%DB%8C%D8%AF%D8%AA%D8%B1-%D9%88%D8%AC%D9%88%D8%AF-%D9%86%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T16:24:00+00:00"/>
    <meta property="og:title" content="توضیحات رئیس سازمان مدیریت بحران کشور/ تخریب حدود ۳۰۰ تا ۵۰۰ واحد مسکونی/ احتمال وقوع زلزله شدیدتر وجود ندارد"/>
    <meta property="og:description" content="رئیس سازمان مدیریت بحران کشور گفت: گروه‌های ارزیابی برای بررسی میزان دقیق خسارت های زلزله بامداد امروز به استان آذربایجان شرقی اعزام شده‌اند."/>
  </head>
  <body>
    <article>
      <h1>توضیحات رئیس سازمان مدیریت بحران کشور/ تخریب حدود ۳۰۰ تا ۵۰۰ واحد مسکونی/ احتمال وقوع زلزله شدیدتر وجود ندارد</h1>
      <address>
        <time datetime="2019-11-08T16:24:00+00:00">08 Nov 2019, 16:24</time>
      </address>
      <p>
        <i>رئیس سازمان مدیریت بحران کشور گفت: گروه‌های ارزیابی برای بررسی میزان دقیق خسارت های زلزله بامداد امروز به استان آذربایجان شرقی اعزام شده‌اند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اسماعیل نجار ضمن اعلام این خبر افزود: در اولین فرصت ممکن بر اساس ارزیابی‌های دقیق، میزان خسارت ها برآورد و به دولت اعلام خواهد شد.</p>
      <p>وی گفت: ما این حادثه را حادثه‌ای محلی و منطقه‌ای می‌دانیم که در دست رسیدگی همه جانبه است.</p>
      <p>وی افزود: متاسفانه در زلزله‌ای که در ساعت ۲:۱۷ بامداد امروز به بزرگی ۵/۲ ریشتری بین میانه و سراب رخ داد، ۵ نفر جان شان را از دست دادند.</p>
      <p>رئیس سازمان مدیریت بحران کشور افزود: حدود ۳۳۲ نفر به مراکز درمانی مراجعه کردند و در حال حاضر ۲۲ نفر بستری هستند و بقیه سرپایی مداوا و مرخص شده اند.</p>
      <p>وی گفت: برآورد اولیه ما این است که حدود ۳۰۰ تا ۵۰۰ واحد مسکونی بین ۳۰ درصد تا ۱۰۰ درصد تخریب شده است.</p>
      <p>نجار افزود: غالب تخریب ناشی از این زلزله را در روستای ورنکش شاهد هستیم و آمار ۵ نفر فوتی هم مربوط به همین روستاست.</p>
      <p>وی گفت: حدود یک هزار راس دام سنگین و سبک براثر این زلزله تلف شده است.</p>
      <p>وی افزود: به محض وقوع این حادثه، به وزیر کشور اطلاع رسانی کردم و وی خطاب به بنده و استانداران آذربایجان شرقی و استان‌های همجوار دستورهای ویژه لازم را صادر کرد.</p>
      <p>نجار ادامه داد: رئیس جمهور نیز در دستوری که صادر کرد، بر رسیدگی، امداد رسانی و نجات کامل تاکید داشت.</p>
      <p>وی گفت: در دقایق اولیه همه نیروهای امدادی در منطقه حضور پیدا کردند و دستگاه‌های اجرایی خوب عمل کردند.</p>
      <p>رئیس سازمان مدیریت بحران کشور افزود: استاندار آذربایجان نیز در روستای ورنکش تشکیل جلسه داد و تصمیم‌های لازم برای رسیدگی صادر شده است.</p>
      <p>نجار با بیان اینکه درباره وقوع پس لرزه‌های شدید زلزله یاد شده در آذربایجان شرقی، جای نگرانی نیست، گفت: از زمان وقوع این زلزله تا ساعت ۱۰ صبح امروز ۸۲ پس لرزه داشتیم که حدود ۵۹ پس لرزه کمتر از ۳ ریشتر، ۱۸ پس لرزه بین ۳ و ۴ ریشتر و چهار زلزله بین ۴ تا ۵ ریشتر شدت داشته است.</p>
      <p>وی افزود: با توجه به این تعداد پس لرزه، از این نظر دیگر جای نگرانی نیست و امکان وقوع زلزله شدیدتر وجود ندارد.</p>
      <p>ادامه عملیات امداد در مناطق زلزله زده</p>
      <p>نجار با اشاره به زلزله ۵.۹ ریشتری بامداد امروز (ساعت ۲:۱۷:۰۳) در استان آذربایجان شرقی گفت: تاکنون ۱۵۰ تا ۱۷۵ نفر که عموما مصدومان سرپایی بودند، در مراکز درمانی و امداد و نجات درمان شدند.</p>
      <p>رئیس سازمان مدیریت بحران گفت: به محض وقوع زلزله با دستور وزیر کشور و استانداران منطقه کار امدادرسانی آغاز شد و هم اکنون علاوه بر امدادرسانی به مصدومان حادثه همکاران بنده در حال برآورد خسارت هستند.</p>
      <p>نجار افزود: در این زلزله ده‌ها راس دام روستاییان هم تلف شده است.</p>
      <p>معاون وزیر کشور با اشاره به اینکه این زلزله در استان‌های زنجان، اردبیل و گیلان هم احساس شده است، گفت: فعلا به کمک‌های مردمی در مناطق زلزله زده نیازی نیست و اگر نیازی بود از طریق رسانه ملی و رسانه‌های رسمی کشور اعلام خواهد شد.</p>
    </article>
  </body>
</html>