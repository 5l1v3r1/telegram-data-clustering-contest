<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rubriche/eurobarometro/2019/11/09/news/eurobarometro_unione_bancaria-240607962/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T16:04:00+00:00"/>
    <meta property="og:title" content="Unione bancaria, il rischio di una spirale del disastro. Serve un governo forte per evitare i guai del passato"/>
    <meta property="og:description" content="Il tedesco Scholz ha riapert le discussioni su schema comune di garanzia dei depositi e ponderazione dei titoli di Stato in pancia alle banche. L'Italia è quella che ha più da perdere, se gli argomenti non saranno maneggiati con cautela"/>
  </head>
  <body>
    <article>
      <h1>Unione bancaria, il rischio di una spirale del disastro. Serve un governo forte per evitare i guai del passato</h1>
      <h2>Il tedesco Scholz ha riapert le discussioni su schema comune di garanzia dei depositi e ponderazione dei titoli di Stato in pancia alle banche. L'Italia è quella che ha più da perdere, se gli argomenti non saranno maneggiati con cautela</h2>
      <address><time datetime="2019-11-08T16:04:00+00:00">08 Nov 2019, 16:04</time> by <a rel="author">MAURIZIO RICCI</a></address>
      <p>Ne discutiamo da sette anni, ma, con l'unione bancaria, siamo solo, per giudizio pressoché unanime, a metà. Il problema è che è bastata quella metà per sballottare il sistema creditizio italiano fra fallimenti, salvataggi, accuse, controaccuse, polemiche roventi, commissioni d'inchiesta: tutto quello che abbiamo visto a cavallo fra il 2017 e il 2018. Ora, si rischia che l'altra metà dell'unione bancaria ci porti sconquassi anche maggiori. Ecco perché, quando si discute delle regole europee, occorre un governo forte e rispettato che contratti le condizioni più adatte al sistema italiano.<br/><br/>Nel 2013, il governo dell'Italia fiaccata dalla crisi e dagli anni di Berlusconi, non era né forte, né rispettato. Il risultato fu che, quando fu varata quella prima metà di unione bancaria, con le norme su chi si doveva caricare le perdite nel caso di crisi di un istituto, Roma non riuscì a impedire che le regole fossero retroattive. Il seguito sono state le perdite dei piccoli risparmiatori nei casi di Banca Etruria, Veneto Banca eccetera. Ora - oscillando fra governi isolati, come il Conte1, e vagolanti, come il Conte2 - si rischia un bis, con vincoli ancora troppo frettolosi su partite ancor più scottanti per il sistema italiano: i crediti in sofferenza e il portafoglio dei titoli di Stato.<br/><br/>La partita dell'unione bancaria, ferma da tempo per l'opposizione dei tedeschi, fermamente decisi a non mettere un euro per salvare le banche altrui, è stata riaperta, a sorpresa, da un tedesco. Convinto che con la perdita, via Brexit, del centro finanziario di Londra, l'Europa abbia bisogno di una sistemazione organica del mercato finanziario Ue, il ministro delle Finanze, Olaf Scholz, si dichiara, finalmente, pronto a sottoscrivere un fondo che garantisca i depositi i depositi bancari fino a 100 mila euro in tutta Europa. Ma pianta anche due paletti che ci interessano da vicino e che hanno suscitato <a href="https://www.repubblica.it/economia/2019/11/07/news/commissione_ue_previsioni_autunno-240478530/">l'allarme del suo dirimpettaio italiano, Roberto Gualtieri</a>.<br/><br/>Il primo paletto riguarda i crediti in sofferenza. Perché questo Fondo europeo parta, fa sapere Scholz, le sofferenze bancarie devono essere sotto il 5 per cento dei prestiti. Nella media europea, non c'è problema: siamo al 3,3 per cento. Ma l'Italia (che pure le sta riducendo drasticamente) è al 9,5 per cento, ancora lontana dall'obiettivo. Il secondo paletto riguarda i titoli di Stato, come i Btp. Oggi, le banche possono considerarli privi di rischio e non devono accantonare un cuscinetto di capitale che tuteli i conti, in caso di svalutazioni (come quella italiana del 2018, con lo spread impazzito). Secondo Scholz, invece, anche i titoli di Stato devono essere valutati in base al rischio, altrimenti non esisterebbe lo spread.<br/><br/>E' un tema delicatissimo. Anche se non per tutti. Le banche francesi e tedesche hanno non più del 2 per cento di attivi in titoli del loro paese. Quelle italiane hanno il 10,7 per cento degli attivi in Btp e tengono su, in questo modo, un quinto del debito pubblico nazionale. In pancia hanno, infatti, quasi 400 miliardi di euro in titoli del Tesoro anche perché, nell'ultimo anno, li hanno aumentati del 14 per cento, per assorbire le vendite degli investitori esteri spaventati dallo spread. Senza di loro, lo spread avrebbe probabilmente spinto l'Italia alla bancarotta.<br/><br/>Ecco perché Gualtieri sostiene che i titoli nei portafogli delle banche sono cruciali per la stabilità internazionale: costringerle, in caso di crisi del debito, come nel 2018, a rastrellare capitale non solo per far fronte alla svalutazione dei titoli, ma anche per ritarare il nuovo valore di rischio, significa accelerare la velocità con cui quella crisi del debito si riverbera sulle banche e, da queste, di nuovo sul debito, che nessuno comprerebbe più. Ma anche Gualtieri sa che è una spirale perversa. Gli anglosassoni la chiamano "doom loop", la spirale del disastro. La crisi del Tesoro diventa crisi delle banche e viceversa, rimbalzando dall'uno alle altre sempre più in fretta. Spezzare la spirale è interesse di tutti. Stavolta, però, va fatto con molta più cautela.</p>
    </article>
  </body>
</html>