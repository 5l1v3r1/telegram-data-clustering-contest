<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191108-zrobyly-vse-v-terminy-j-bezpechno-zelenskyj-pro-rozvedennya-syl-u-zolotomu/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T16:39:34+00:00"/>
    <meta property="og:title" content="Зробили все в терміни й безпечно: Зеленський про розведення сил у Золотому"/>
    <meta property="og:description" content="Володимир Зеленський заявив, що розведення сил та засобів у Золотому відбулося вчасно та безпечно."/>
  </head>
  <body>
    <article>
      <h1>Зробили все в терміни й безпечно: Зеленський про розведення сил у Золотому</h1>
      <address>
        <time datetime="2019-11-08T16:39:34+00:00">08 Nov 2019, 16:39</time>
      </address>
      <p>Володимир Зеленський заявив, що розведення сил та засобів у Золотому відбулося вчасно та безпечно.</p>
      <p>Президент України Володимир Зеленський відвідав офіс СММ ОБСЄ в Україні, де зустрівся з головою місії Яшаром Халітом Чевіком.</p>
      <blockquote>– Попри складну ситуацію, ми здійснили розведення поблизу Золотого. Зробили все в терміни й безпечно. За це ми вдячні всім: і військовим, і ОБСЄ, і всім, хто допомагав, – наголосив президент України.</blockquote>
      <p>Так, наразі біля населеного пункту Золоте-4 триває демонтаж фортифікаційних споруд.</p>
      <p>У Золотому вже вирішуються проблеми інфраструктури, доступу швидкої медичної допомоги та лікарів до місцевих мешканців.</p>
      <p>Володимир Зеленський зауважив, що особисто відвідує місця, де планується розведення сил і засобів, щоб оглянути умови життя місцевих мешканців та почути їхнє ставлення до розведення.</p>
      <p><b>Читайте:</b> <a href="https://fakty.com.ua/ua/ukraine/20191104-zhovtyj-rezhym-ta-bili-rakety-yak-vidbuvalosya-rozvedennya-vijsk-u-zolotomu/">Жовтий режим та білі ракети. Як відбувалося розведення військ у Золотому</a></p>
      <blockquote>– Ми були у Станиці Луганській. Вже до кінця листопада там закінчать міст. Потім були в Золотому. Ми бачимо, що майже всі чекають розведення і радіють, що воно заплановане, – підкреслив Зеленський.</blockquote>
      <p>Яшар Халіт Чевік засвідчив відновлення процесу розведення у районі Богданівки (Петрівське), яке має розпочатися 9 листопада о 12.00.</p>
      <p>Сторони обговорили можливість допуску СММ ОБСЄ до складних районів на непідконтрольній українській владі території Донбасу та прикордонних зон України та Росії.</p>
      <p>Голова СММ ОБСЄ також повідомив про зменшення кількості жертв після оголошення чергового перемир’я у липні цього року.</p>
      <p>Нагадаємо, що 1 листопада <a href="https://fakty.com.ua/ua/ukraine/20191101-u-zolotomu-zavershylosya-rozvedennya-syl/">у Золотому Луганської області завершилося розведення сил</a> та засобів з обох сторін.</p>
    </article>
  </body>
</html>