<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/lappas-den-mplokaroume-tin-proanakritiki/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T16:28:37+00:00"/>
    <meta property="og:title" content="Λάππας : Δεν μπλοκάρουμε την προανακριτική"/>
    <meta property="og:description" content="Την Τρίτη θα εξεταστεί ο Φρουζής"/>
  </head>
  <body>
    <article>
      <h1>Λάππας : Δεν μπλοκάρουμε την προανακριτική</h1>
      <h2>Την Τρίτη θα εξεταστεί ο Φρουζής</h2>
      <address><time datetime="2019-11-08T16:28:37+00:00">08 Nov 2019, 16:28</time> by <a rel="author">ΤοΒΗΜΑ Team</a></address>
      <p>Το ότι ο ΣΥΡΙΖΑ δεν θα τινάξει στον αέρα την επιτροπή της προανακριτικής της Βουλής η οποία διερευνά ενδεχόμενες ποινικές ευθύνες του πρώην υπουργού Δημήτρη Παπαγγελόπουλου, τόνισε σήμερα, ο εισηγητής του ΣΥΡΙΖΑ, Σπύρος Λάππας.</p>
      <p>Συγκεκριμένα, ο κ. Λάππας υπογράμμισε πως αν την προσεχή Τρίτη η ειδική κοινοβουλευτική επιτροπή προκαταρκτικής εξέτασης επιμείνει σε μη αναίρεση της απόφασης της, να εξαιρεθούν οι κκ Πολάκης και Τζανακόπουλος, η επιτροπή θα προχωρήσει κανονικά με την υπόλοιπη ομάδα του ΣΥΡΙΖΑ, αφήνοντας με αυτόν τον τρόπο ανοιχτό το ενδεχόμενο να ανοίξει ο δρόμος για την εξέταση του Κωνσταντίνου Φρουζή, ακόμη και χωρίς την παρουσία των δύο βουλευτών.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <h3>«Σας λέω υπεύθυνα, θα εξεταστεί ο Φρουζής»</h3>
      <p>«Σας λέω υπεύθυνα και ρητά, ότι την Τρίτη θα εξεταστεί ο Φρουζής», δήλωσε συγκεκριμένα ο εισηγητής του ΣΥΡΙΖΑ, Σπύρος Λάππας, στο ραδιόφωνο του Real.</p>
      <p>«Το αποδεσμεύω και το αποσυνδέω από το αν θα εμφανιστούν ο Πολάκης και ο Τζανακόπουλος στην επιτροπή. Την Τρίτη θα γίνει μία κανονική συνεδρίαση και θα εξεταστεί ο Φρουζής. Αυτό είναι το συμφέρον της κοινωνίας», πρόσθεσε o κ. Λάππας.</p>
      <p>«Στη χθεσινή συνεδρίαση θέσαμε ένα θέμα αναίρεσης της απόφασης (σσ για Τζανακόπουλο, Πολάκη), το οποίο δεν ετέθη στη συζήτηση. Θα το θέσουμε ξανά και, αν η επιτροπή επιμείνει σε μη αναίρεση, θα προχωρήσει η επιτροπή κανονικά με την υπόλοιπη ομάδα του ΣΥΡΙΖΑ. Δεν θα τινάξουμε στον αέρα την επιτροπή. Εμείς θέλουμε να εξεταστεί άμεσα ο Φρουζής, τώρα».</p>
      <h3>Δεν θα επαναληφθεί αυτό που έγινε χθες στην προανακριτική, λέει ο Τασούλας</h3>
      <figure>
        <img src="https://www.in.gr/wp-content/uploads/2019/11/%CF%84.jpg"/>
      </figure>
      <p>Παράλληλα, κατηγορηματικός ότι δεν πρόκειται να διακοπεί ξανά η συνεδρίαση της προανακριτικής επιτροπής για τον Δημήτρη Παπαγγελόπουλο, εμφανίστηκε ο πρόεδρος της Βουλής, Κώστας Τασούλας.</p>
      <p>Ο πρόεδρος της Βουλής αναφέρθηκε στη χτεσινή αναβολή της συνεδρίασης, λόγω παρουσίας των Παύλου Πολάκη και Δημήτρη Τζανακόπουλου.</p>
      <p>Όπως είπε ο κ. Τασούλας, μιλώντας στον ΣΚΑΪ, οι εργασίες διακόπηκαν γιατί αν γινόταν η συνεδρίαση παρουσία δυο βουλευτών που δεν είναι μέλη της, τότε το έργο της θα έπασχε από συνολική ακυρότητα.</p>
      <h3>«Θα προστατευτεί η αποστολή της επιτροπής»</h3>
      <p>«Από δω και πέρα αυτό που είδαμε χθες να γίνεται και να εμποδίζεται η επιτροπή από δυο βουλευτές μη μέλη, δεν πρόκειται να επαναληφθεί» ανέφερε.</p>
      <p>«Θα διεξαχθεί κανονικά (η επόμενη συνεδρίαση) και θα προστατευτεί η αποστολή της επιτροπής», τόνισε ο κ. Τασούλας.</p>
      <p>Σε ερώτηση για το τι θα γίνει σε περίπτωση που εμφανιστεί ο κ. Πολάκης, ο πρόεδρος της Βουλής είπε χαρακτηριστικά ότι «μπορεί να εμφανιστεί οπουδήποτε αλλού εκτός από την επόμενη συνεδρίαση» καθώς δεν είναι μέλος της.</p>
      <h3>«Όλα θα γίνουν με τρόπο νόμιμο»</h3>
      <p>Σχετικά με τον τρόπο που θα διασφαλιστεί ότι θα ξεκινήσουν οι εργασίες της προανακριτικής ο κ. Τασούλας είπε ότι όλα θα γίνουν με τρόπο νόμιμο, θεσμικό και προβλεπόμενο.</p>
      <p>«Δεν υπάρχει «οποιοσδήποτε τρόπος». Υπάρχουν συγκεκριμένοι τρόποι που προβλέπονται γι’ αυτούς οι οποίοι μπαίνουν με το ζόρι και χωρίς να είναι μέλη σε μια επιτροπή, που μάλιστα έχει καθήκοντα ανακριτικού υπαλλήλου. Δεν είναι η επιτροπή Περιβάλλοντος της Βουλής», σημείωσε ο κ. Τασούλας.</p>
      <p>Για την εξαίρεση των δυο βουλευτών του ΣΥΡΙΖΑ σημείωσε ότι «ασχοληθήκαμε περισσότερο καιρό απ’ ότι έπρεπε και με περιττό θόρυβο κατά τη γνώμη μου, με ένα θέμα διαδικαστικό. Αυτό έχει κλείσει. Προχωρούμε στην επιτέλεση του έργου της επιτροπής, το οποίο είναι σοβαρότατο».</p>
      <h3>Βούτσης: Η πλειοψηφία δεν μπορεί να εξαιρέσει βουλευτές από την Προανακριτική</h3>
      <figure>
        <img src="https://www.in.gr/wp-content/uploads/2019/11/%CE%B2.jpeg"/>
      </figure>
      <p>Θέση για όσα συνέβησαν στην Προανακριτική για τον Δημήτρη Παπαγγελόπουλο, πήρε και ο Νίκος Βούτσης.</p>
      <p>Ο πρώην πρόεδρος της Βουλής, δε δηλώσεις του στον τηλεοπτικό σταθμό Alpha σημείωσε πως «ούτε κατά διάνοια η πλειοψηφία δεν έχει τη δυνατότητα να εξαιρέσει βουλευτές από την Προανακριτική» εκτιμώντας ότι πρόκειται «για άκρως αντικοινοβουλευτική ενέργεια και έναν πολύ ολισθηρό δρόμο».</p>
      <p>Ξεκαθάρισε ακόμα ότι δεν πρόκειται να υπάρξουν αντικαταστάτες των Πολάκη και Τζανακόπουλου: «Δεν θα διευκολύνουμε την τάση που υπάρχει στη ΝΔ και στο ΚΙΝΑΛ, μέσω διαδικαστικών θεμάτων, να μην υπάρξει εξέταση του κ. Φρουζή. Ο ΣΥΡΙΖΑ δεν πρόκειται να συνεργήσει σε αυτήν την προσπάθεια».</p>
      <p>Ο κ. Βούτσης κάλεσε τη ΝΔ να ψηφίσει στην επερχόμενη διαδικασία της Συνταγματικής Αναθεώρησης την ερμηνευτική δήλωση του άρθρου 86 «που αφορά στην ευθύνη υπουργών έτσι ώστε να μην παραγράφονται τα αδικήματα».</p>
      <p>«Διαφορετικά θα δείξει την πρόθεση και θέλησή της να «θαφτούν» οι ευθύνες για το μεγάλο σκάνδαλο της Novartis» συμπλήρωσε.</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
    </article>
  </body>
</html>