<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/zabudova-irpenya-inspektori-zupinili-roboti-na-troh-skandalnih-objektah--638749.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T16:17:12+00:00"/>
    <meta property="og:title" content="Забудова Ірпеня: інспектори зупинили роботи на трьох скандальних об’єктах"/>
    <meta property="og:description" content="Інспекцією встановлено низку порушень вимог містобудівного законодавства"/>
  </head>
  <body>
    <article>
      <h1>Забудова Ірпеня: інспектори зупинили роботи на трьох скандальних об’єктах</h1>
      <address>
        <time datetime="2019-11-08T16:17:12+00:00">08 Nov 2019, 16:17</time>
      </address>
      <h4>Інспекцією встановлено низку порушень вимог містобудівного законодавства</h4>
      <p>Департаментом Держархбудінспекції у Київській області зупинено підготовчі та будівельні роботи на трьох резонансних об’єктах столичного регіону. Крім того, у рамках нагляду спрямовано запити до Ірпінської міської ради з метою проведення документальної перевірки прийнятих місцевою Інспекцією рішень ще по двох об’єктах.</p>
      <p>Про це повідомляє пресслужба ДАБІ України.</p>
      <p>Так, за результатами позапланової перевірки будівництва ЖК «Сінергія Сіті» по вул. Достоєвського та пров. Озерний в м. Ірпінь було встановлено низку порушень вимог містобудівного законодавства. У зв’язку з цим замовнику та генеральному підряднику видано приписи про зупинення підготовчих та будівельних робіт та складено протоколи про правопорушення у сфері містобудівної діяльності. Наразі вживаються заходи щодо притягнення суб’єктів містобудування до встановленої відповідальності.</p>
      <p>Крім того, за результатами позапланових перевірок приписами Департаменту ДАБІ у Київській області зупинено роботи з будівництва житлового будинку з вбудованими нежитловими приміщеннями та підземним паркінгом по вул. Чехова, 1-а в м. Ірпінь (Utlandia), а також багатоквартирних житлових будинків з вбудованими нежитловими приміщеннями по вул. Мисливька, 24, 26, 28, 30, 32 в смт Гостомель (ЖК Авіатор).</p>
      <p>Також на підставі звернень громадської організації з метою проведення документальної перевірки прийнятих Ірпінською інспекцією архбудконтролю рішень щодо будівництва багатоквартирних житлових будинків по вул. Університетська, 1-г, 1-е, 1-о, 1-д, 1-п (ЖК «Грин Сайд») в м. Ірпінь Департаментом ДАБІ надіслано відповідний запит для отримання інформації та копій документів по зазначеному об’єкту.</p>
      <p>Разом з тим, вже розпочата документальна перевірка на предмет дотримання місцевим органом держархбудконтролю законодавства при видачі документів на будівництво багатоквартирних житлових будинків з підземним паркінгом і вбудовано-прибудованими приміщеннями громадського призначення по вул. Соборна, 120-д (ЖК «Центральний»).</p>
      <p>Раніше повідомлялося, що <a href="https://glavcom.ua/news/sud-zaareshtuvav-zemlyu-pid-rk-sinergiya-siti-v-irpeni-zmi-626055.html">суд заарештував землю під будівництво найбільшого в Ірпені ЖК «Синергія Сіті».</a></p>
      <related>
        <a href="https://glavcom.ua/news/sud-zaareshtuvav-zemlyu-pid-rk-sinergiya-siti-v-irpeni-zmi-626055.html"/>
        <a href="https://glavcom.ua/kyiv/news/skandalna-zabudova-irpenya-prokuratura-vimagaje-skasuvati-onovleniy-genplan-mista-621264.html"/>
        <a href="https://glavcom.ua/kyiv/news/v-irpeni-zavalivsya-mist-na-noviy-naberezhniy-foto-607950.html"/>
      </related>
    </article>
  </body>
</html>