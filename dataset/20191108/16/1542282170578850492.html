<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/steni-diasindesi-tis-ee-me-boreia-makedonia-kai-albania-zhta-to-berolino?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-08T16:53:04+00:00"/>
    <meta property="og:title" content="Βερολίνο: Ζητά στενή διασύνδεση της ΕΕ με Βόρεια Μακεδονία - Αλβανία"/>
    <meta property="og:description" content="Κοινή τοποθέτηση της 'Αγγελα Μέρκελ και της νεοεκλεγείσας προέδρου της Κομισιόν Ούρσουλα φον ντερ Λάιεν"/>
  </head>
  <body>
    <article>
      <h1>Βερολίνο: Ζητά στενή διασύνδεση της ΕΕ με Βόρεια Μακεδονία - Αλβανία</h1>
      <address><time datetime="2019-11-08T16:53:04+00:00">08 Nov 2019, 16:53</time> by <a rel="author">euronews </a></address>
      <p>Στενή διασύνδεση της Αλβανίας και της Βόρειας Μακεδονίας με την Ευρωπαϊκή Ένωση ζήτησαν η Γερμανίδα καγκελάριος 'Αγγελα Μέρκελ και η νεοεκλεγείσα πρόεδρος της Ευρωπαϊκής Επιτροπής Ούρσουλα φον ντερ Λάιεν, τονίζοντας ότι πρόκειται για εξαιρετικά σημαντικό στρατηγικό συμφέρον της Ευρώπης να κρατήσει αυτές τις χώρες όσο το δυνατόν πιο κοντά της.</p>
      <p>Αποτελεί «εξαιρετικά σημαντικό στρατηγικό συμφέρον Ευρώπης αυτές οι χώρες να μην χάσουν την ελπίδα τους στην προοπτική ένταξης», δήλωσε η Άγγελα Μέρκελ κατά τη διάρκεια συνέντευξης Τύπου με την Ούρσουλα φον ντερ Λάιεν, η οποία σε ανάλογο τόνο επισήμανε ότι είναι για την Ευρώπη «μεγάλης στρατηγικής σημασίας» να συνδέσουμε τα Δυτικά Βαλκάνια όσο το δυνατόν πιο στενά με την ΕΕ. «Όσο δεν είναι εφικτό να ανοίξουμε τις ενταξιακές διαπραγματεύσεις -και η Αλβανία και η Βόρεια Μακεδονία έχουν κάνει απίστευτες προσπάθειες για να φτάσουν σε αυτό το σημείο το οποίο εμείς τους ζητήσαμε-, θα βάλω όλες μου τις δυνάμεις προκειμένου να αναπτύξουμε κοινά προγράμματα με τα οποία, μέσω της συνεργασίας, θα συνδεθούμε ακόμη πιο στενά». Αν δεν το κάνουμε, προειδοποίησε η νέα πρόεδρος της Επιτροπής, «θα γεμίσουν άλλοι αυτό το κενό και αυτό δεν το θέλουμε».</p>
      <p>Σε ό,τι αφορά τις προκλήσεις που θα αντιμετωπίσει η νέα Ευρωπαϊκή Επιτροπή, οι δύο πολιτικοί αναφέρθηκαν στο μεταναστευτικό, με την κυρία φον ντερ Λάιεν να ανακοινώνει ότι εντός του πρώτου εξαμήνου του επόμενου έτους θα ανακοινώσει την πρόταση της Επιτροπής για ένα νέο ευρωπαϊκό Σύμφωνο Μετανάστευσης. «Η Ευρώπη πρέπει να αποτελεί πρότυπο για το πώς μπορεί κανείς να διαχειριστεί βιώσιμα, με ανθρωπιστικό τρόπο, αλλά και αποτελεσματικά, την μετανάστευση», τόνισε και προσέθεσε ότι στο μεταναστευτικό είναι σημαντικό η Ευρωπαϊκή Ένωση να βγει από την ακινησία και να τεθεί και πάλι σε κίνηση προς τα εμπρός.</p>
      <p>Η κυρία Μέρκελ από την πλευρά της αναγνώρισε ότι πρόκειται για πολύ δύσκολη υπόθεση και προσέθεσε ότι υπάρχουν μεγάλες προσδοκίες από τη νέα Επιτροπή, αλλά άφησε να εννοηθεί ότι το Βερολίνο στηρίζει τα σχέδια της Κομισιόν.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>