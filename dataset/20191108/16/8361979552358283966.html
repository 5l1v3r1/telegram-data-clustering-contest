<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/ultrapravi-u-sviti-v-italiji-89-richniy-zhinci-nadali-ohoronu-50052482.html"/>
    <meta property="og:site_name" content="НВ"/>
    <meta property="article:published_time" content="2019-11-08T16:50:00+00:00"/>
    <meta property="og:title" content="В Італії 89-річній жінці-сенатору надали охорону через погрози ультраправих"/>
    <meta property="og:description" content="В Італії поліція надала охорону 89-річній Ліліані Сегре, яка має статус довічного сенатора, у зв’язку з частими погрозами з боку ультраправих."/>
  </head>
  <body>
    <article>
      <h1>В Італії 89-річній жінці-сенатору надали охорону через погрози ультраправих</h1>
      <h2>В Італії поліція надала охорону 89-річній Ліліані Сегре, яка має статус довічного сенатора, у зв’язку з частими погрозами з боку ультраправих.</h2>
      <address>
        <time datetime="2019-11-08T16:50:00+00:00">08 Nov 2019, 16:50</time>
      </address>
      <p>Про це повідомляє <a href="https://www.theguardian.com/world/2019/nov/07/italian-holocaust-survivor-given-police-escort-after-far-right-threats">The Guardian</a>.</p>
      <p>Сегре надходить приблизно 200 онлайн-погроз у день. Зокрема, в цьому році вчитель з регіону Венето написав у Facebook, що Сегре «добре б виглядала в милому маленькому сміттєспалювачі».</p>
      <p>Число погроз зросло після того, як уряд минулого тижня ухвалив її пропозицію про створення парламентської комісії з боротьби з расизмом, антисемітизмом та розпалюванням ненависті.</p>
      <p>Вороже ставлення до Сегре посилилося після того, як ультраправі партії Ліга та Брати Італії, а також Forza Italia Сільвіо Берлусконі відмовилися підтримати цю пропозицію, викликавши гнів у Ватикані та єврейській громаді Риму.</p>
      <p>Префект Мілану, в якому проживає Сегре, був змушений вжити заходів після того, як неофашистська політична партія Forza Nuova вивісила плакат з критикою антифашистського руху поруч з театром, де Сегре виступала з промовою.</p>
      <p>Сегре було 13 років, коли 30 січня 1944 року разом з кількома іншими членами сім'ї вона була депортована в Освенцим з Мілану. Її розлучили з батьком, якого вбили на наступний день. Її мати померла, коли вона була дитиною. Тільки 25 з 776 італійських дітей, відправлених в концтабір, вижили.</p>
      <p>Після повернення в Італію Сегре жила з бабусею та дідусем по материнській лінії в регіоні Марке. Вона стала публічно розповідати про свій досвід у таборі тільки в 1990-х роках і з тих пір присвятила більшу частину свого часу відвідуванню шкіл, щоб розповісти дітям про Голокост.</p>
    </article>
  </body>
</html>