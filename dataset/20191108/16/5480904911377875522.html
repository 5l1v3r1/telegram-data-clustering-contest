<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-zvazuje-cestu-do-moskvy-na-75-vyroci-porazky-nacismu/1818864?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T16:33:00+00:00"/>
    <meta property="og:title" content="Trump zvažuje cestu do Moskvy na 75. výročí porážky nacismu"/>
    <meta property="og:description" content="Washington - Americký prezident Donald Trump zvažuje, že se příští rok v květnu v Moskvě zúčastní oslav 75. výročí vítězství Rudé armády nad nacistickým Německem. Trump to dnes podle agentury Reuters řekl novinářům. Pozvání k oslavám od hlavy ruského státu Vladimira Putina přijali již dříve prezidenti Francie či Česka Emmanuel Macron a Miloš Zeman."/>
  </head>
  <body>
    <article>
      <h1>Trump zvažuje cestu do Moskvy na 75. výročí porážky nacismu</h1>
      <address><time datetime="2019-11-08T16:33:00+00:00">08 Nov 2019, 16:33</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký prezident Donald Trump zvažuje, že se příští rok v květnu v Moskvě zúčastní oslav 75. výročí vítězství Rudé armády nad nacistickým Německem. Trump to dnes podle agentury Reuters řekl novinářům. Pozvání k oslavám od hlavy ruského státu Vladimira Putina přijali již dříve prezidenti Francie či Česka Emmanuel Macron a Miloš Zeman.</p>
      <p>"Cením si toho pozvání. Je to zrovna uprostřed politické sezóny, takže uvidím, zda budu moci vyhovět, ale rád bych jel, pokud bych mohl," řekl Trump. Moskevskou oslavu včetně vojenské přehlídky označil americký prezident za "hodně velkou věc".</p>
      <p>Náměstek ruského ministra zahraničí Sergej Rjabkov dnes agentuře RIA řekl, že Putinova pozvánka se v USA setkala se zájmem, ale že z Bílého domu zatím oficiální odpověď dosud nepřišla. To následně potvrdil i kremelský mluvčí Dmitrij Peskov.</p>
      <p>Moskva s předstihem rozeslala pozvánky představitelům řady států včetně čínskému prezidentovi Si Ťin-pchingovi nebo německé kancléřce Angele Merkelové. Zeman pozvání do Moskvy přijal již v červnu, Macron tak učinil v červenci, kdy s Putinem telefonicky hovořil.</p>
      <p>Zeman se jako jeden z mála evropských státníků zúčastnil moskevských oslav v roce 2015 i u příležitosti 70. výročí porážky hitlerovského Německa, vojenské přehlídce ale stejně jako tehdejší slovenský premiér Robert Fico nepřihlížel. Evropští představitelé tehdy pozvání většinou odmítli v reakci na ruskou anexi ukrajinského autonomního poloostrova Krym v roce 2014. Německá kancléřka Merkelová jela do Moskvy den po hlavních oslavách, aby společně s Putinem uctila padlé u hrobu Neznámého vojína.</p>
      <p>Vojenské přehlídky k upomínce konce druhé světové války v Evropě pořádá Rusko na moskevském Rudém náměstí každoročně. Ruské ministerstvo obrany tento měsíc uvedlo, že chce pozvat také vojenské jednotky Spojených států, Británie a Francie jako válečných spojenců tehdejšího Sovětského svazu.</p>
      <p>Rusko dále plánuje, že 9. května 2020 budou vojáci defilovat vedle Moskvy ještě v 27 dalších ruských městech, mimo jiné v Petrohradě, Smolensku nebo také v Sevastopolu na anketovaném Krymu.</p>
    </article>
  </body>
</html>