<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/08/news/torino_primo_incidente_per_un_monopattino_travolto_un_pedone-240610759/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T16:23:00+00:00"/>
    <meta property="og:title" content="Torino, primo incidente con un monopattino elettrico: travolto un pedone"/>
    <meta property="og:description" content="L'incidente in corso Giulio Cesare, la donna investita sul marciapiede ha riportato ferite lievi"/>
  </head>
  <body>
    <article>
      <h1>Torino, primo incidente con un monopattino elettrico: travolto un pedone</h1>
      <h2>L'incidente in corso Giulio Cesare, la donna investita sul marciapiede ha riportato ferite lievi</h2>
      <address><time datetime="2019-11-08T16:23:00+00:00">08 Nov 2019, 16:23</time> by <a rel="author">CRISTINA PALAZZO</a></address>
      <p>Incidente stradale tra un monopattino e un pedone, è il primo che coinvolge il mezzo a due ruote in questi giorni al centro di polemiche dopo<a href="https://torino.repubblica.it/cronaca/2019/10/28/news/torino_prima_multa_per_un_monopattino-239754090/"> le multe ai "monopattinisti"</a> che hanno portato alle <a href="https://torino.repubblica.it/cronaca/2019/11/04/news/torino_multe_ai_monopattini_si_dimette_bezzon_comandante_dei_vigili_urbani-240203511/">dimissioni del comandante della polizia municipale</a> Emiliano Bezzon. È avvenuto poco prima delle 14 di oggi in corso Giulio Cesare a Torino, all'altezza del civico 97. A scontrarsi una persona che era alla guida di un monopattino e una donna, 56 anni di origini moldave: entrambi erano sul marciapiede e arrivavano da due direzioni opposte. La donna è stata portata in pronto soccorso all'ospedale San Giovanni Bosco, ha riportato ferite lievi e avrebbe rifiutato le cure sanitarie. È un codice verde. Gli agenti della polizia municipale si stanno occupando dei rilievi, vista soprattutto al specificità del mezzo, un monopattino elettrico che proprio a Torino in questi giorni ha innescato diverse polemiche. Sul caso era intervenuto anche il Ministero che ha specificato che non va paragonato a un ciclomotore ma è ancora da chiarire se sia un acceleratore di andatura o un veicolo atipico. Nessuna sanzione all'investitore per il momento, nonostante viaggiasse sul marciapiede. Il trasgressore è solo stato identificato e avvisato che potrà essere sanzionato quando il ministero dei Trasporti deciderà come verranno classificati questi tipi di mezzi. Puntuale il commento dell'assessore alla Sicurezza della giunta Cirio e capogruppo della Lega in Sala Rossa, Fabrizio Ricca: "Assurdo non è che ci sia stato un incidente, cosa che purtroppo era preventivabile, ma che l’amministrazione di Torino non abbia previsto una possibilità così plausibile e abbia incentivato e promosso un uso deregolamentato dei monopattini. In questo modo Appendino e i suoi assessori hanno esposto i cittadini non soltanto al rischio di multe ma anche a quello di trovarsi a dover affrontare un sinistro stradale senza avere dalla propria alcun tipo di regolamento per il mezzo che stanno guidando. Senza parlare poi del rischio per i pedoni - afferma il capogruppo della Lega - Cosa capiterà, adesso, a chi si trova, come in questo caso, coinvolto da un incidente mentre guidava un monopattino?"</p>
    </article>
  </body>
</html>