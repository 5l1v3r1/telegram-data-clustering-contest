<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Panathinaikos/dwnhs-meta-to-mats-ths-toumpas-yparxei-megalh-ypokrisia.5635802.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T16:08:00+00:00"/>
    <meta property="og:title" content="Δώνης: Μετά το ματς της Τούμπας υπάρχει μεγάλη υποκρισία"/>
    <meta property="og:description" content="Ο Γιώργος Δώνης μίλησε για όσα συνέβησαν στο ματς της Τούμπας, τη βελτιωμένη εικόνα του Παναθηναϊκού, αλλά και για το ντέρμπι με την ΑΕΚ που έρχεται την Κυριακή (10/11, 19.30)."/>
  </head>
  <body>
    <article>
      <h1>Δώνης: Μετά το ματς της Τούμπας υπάρχει μεγάλη υποκρισία</h1>
      <h2>Ο Γιώργος Δώνης μίλησε για όσα συνέβησαν στο ματς της Τούμπας, τη βελτιωμένη εικόνα του Παναθηναϊκού, αλλά και για το ντέρμπι με την ΑΕΚ που έρχεται την Κυριακή (10/11, 19.30).</h2>
      <address><time datetime="2019-11-08T16:08:00+00:00">08 Nov 2019, 16:08</time> by <a rel="author">Κώστας Χολίδης</a></address>
      <p>Την ώρα που το Πρωτοβάθμιο Μονομελές Πειθαρχικό όργανο <a href="https://www.sport24.gr/football/omades/Panathinaikos/panathhnaikos-ena-mhna-ektos-ghpedwn-o-dwnhs.5635700.html">τον τιμώρησε με ποινή απαγόρευσης εισόδου</a> στους αγωνιστικούς χώρους για ένα μήνα για το επεισόδιο του με τον <a href="https://www.sport24.gr/football/omades/Panathinaikos/o-dwnhs-esprwkse-ton-tetarto-diaithth-meta-thn-ypodeiksh-toy-penalti.5631824.html">τέταρτο διαιτητή στο ματ</a>ς με τον <a href="https://www.sport24.gr/football/omades/paok/">ΠΑΟΚ</a>, ο Γιώργος Δώνης μιλούσε στην κάμερα της NOVA για τα όσα συνέβησαν στην Τούμπα.</p>
      <p>Ο κόουτς του <a href="https://www.sport24.gr/football/omades/Panathinaikos/">Τριφυλλιού</a> έκανε λόγο για "υποκρισία" και για προσπάθεια από κάποιους "να παρουσιάσουμε ότι αν τιμωρηθεί ένας προπονητής θα λυθεί το πρόβλημα του ποδοσφαίρου".</p>
      <p>Από εκεί και πέρα ο Γιώργος Δώνης μίλησε για τη βελτιωμένη εικόνα του Παναθηναϊκού, αλλά και για το ντέρμπι με την ΑΕΚ που έρχεται την Κυριακή.</p>
      <p>Αναλυτικά όσα δήλωσε στην κάμερα των καναλιών Novasports:</p>
      <p><b>Για το ότι έγινε παππούς:</b> <i>"Είναι πολύ ωραίες μέρες. Είναι... Δωνάκι. Εγώ έγινα μπαμπάς στον Χρήστο στα 25. Ένα χρόνο μικρότερος. Να είναι καλότυχα όλα τα παιδιά του κόσμου. Είναι λίγο κουρασμένος γιατί μετά τον ΠΑΟΚ για δύο ημέρες δεν κοιμήθηκε. Καλό είναι και αυτά τα ξενύχτια να τα αποφεύγουν".</i></p>
      <p><b>Για το αν ο Παναθηναϊκός προέρχεται από την καλύτερη εμφάνιση:</b> <i>"Κάθε παιχνίδι είναι τελείως διαφορετική ιστορία. Αν βάλουμε ότι παίξαμε με τον πρωταθλητή, μία ομάδα δυνατή και σε μία δυνατή έδρα, μπορούμε να πούμε ότι το πρώτο μας ημίχρονο ήταν πολύ καλό σε όλα τα επίπεδα. Κρατήσαμε περισσότερο τη μπάλα. Δεν είχαμε το καλύτερο αποτέλεσμα όταν φτάναμε στην περιοχή. Πήραμε το ρίσκο να πιέσουμε τον ΠΑΟΚ ψηλά. Αυτό ήταν το θετικό στοιχείο του αγώνα.</i></p>
      <p>
        <i>Εκεί που χρειαζόμαστε πολλή προπόνηση ως ομάδα είναι η ψυχική αντοχή. Να αντέχουμε στην πίεση. Ακόμη δεν είμαστε τόσο δυνατοί ως ομάδα. Θα μπορούσαμε να είχαμε κάνει εύκολο το ματς με τα ρίσκα που έπαιρνε ο ΠΑΟΚ στο δεύτερο ημίχρονο. Δουλεύεται στην καθημερινότητα και το βλέπουμε παιχνίδι με παιχνίδι. Δεν είναι μόνο το σταφ που πρέπει να επέμβει και να βοηθήσει τους παίκτες. Είναι μία συνηθισμένη διαδικασία για εμάς. Πρέπει να επεμβαίνουμε στο μυαλό τους. Ήδη εδώ και ένα μεγάλο διάστημα υπάρχει ψυχολόγος στην ομάδα. Ειδικευμένος στο αθλητικό κομμάτι".</i>
      </p>
      <p><b>Για την αποβολή του στην Τούμπα:</b> <i>"Τις τελευταίες ημέρες μετά το ματς της Τούμπας υπάρχει μεγάλη υποκρισία. Προσπαθούμε να παρουσιάσουμε ότι αν τιμωρηθεί ένας προπονητής θα λυθεί το πρόβλημα του ποδοσφαίρου. Η δική μου συμπεριφορά και της ομάδας μου έχει αποδείξει πως λειτουργούμε στον Παναθηναϊκό. Έγινε ένας διαπληκτισμός με τον τέταρτο και ούτε τον έσπρωξα, ούτε τον απώθησα. Τον ακούμπησα και αυτό έχει μεγάλη διαφορά. Θα πρέπει και εγώ και ο πάγκος να κρατάει τα νεύρα του. Αν με ρωτήσετε για το όφελος της ομάδας μας πρέπει να χαμηλώσουμε το επίπεδο μας. Γιατί όπως συμπεριφερόμαστε τώρα δεν κάνουμε καλό. Πρέπει να χαμηλώσουμε το επίπεδο συμπεριφοράς μας για να έχουμε καλύτερη αντιμετώπιση".</i></p>
      <p><b>Για τα όσα είπε στη συνέντευξη Τύπου:</b> <i>"Πάντα πρέπει να σκεφτούμε τον κάθε άνθρωπο στη δουλειά του. Δεν θέλω να αποδείξω τίποτα. Θέλω απλά να πετύχει η δουλειά μου. Βρίσκομαι στην ομάδα που αγαπάω και θέλω να βγει η δουλειά μου στον αγωνιστικό χώρο. Εμείς ως ομάδα ειδικά τη φετινή χρονιά δεν έχουμε υψηλά κίνητρα. Είναι μία δικαιολογία για τους παίκτες. Πέρυσι είχαμε υψηλά κίνητρα. Η διαφορά της περσινής ομάδας ήταν το κίνητρο. Η φετινή ομάδα δεν έχει κίνητρο. Είτε τερματίσει ψηλά, δεν θα παίξουμε Ευρώπη γιατί είμαστε τιμωρημένοι. Στόχος είναι να διεκδικήσει έναν τίτλο, με πιο ρεαλιστικό το Κύπελλο. Είναι ένα μειονέκτημα της φετινής σεζόν. Είναι ευθύνη και δική μου διότι είναι διαφορετική η συγκέντρωση της ομάδας κόντρα στον Ολυμπιακό, τον ΠΑΟΚ και την ΑΕΚ. Θεωρώ ότι η ομάδα μας σε αυτή τη διαδικασία αρχίζει να ανταποκρίνεται καλύτερα. Φαίνεται στις προπονήσεις, στο κομμάτι της αυτοπεποίθησης αλλά και στο γήπεδο. Στόχος είναι να έχουμε φτάσει σε πολύ καλό επίπεδο στο τέλος της σεζόν".</i></p>
      <p><b>Για το αν έγινε «reset» στον Παναθηναϊκό:</b> <i>"Συμφωνώ απόλυτα. Αν το σκεφτούμε τώρα που έχουν περάσει εννέα αγωνιστικές, οι τελευταίες τρεις δεν έχουν καμία σχέση με τις πρώτες έξι. Αν ήμασταν πιο αποτελεσματικοί σε κάποια παιχνίδια σίγουρα ο βαθμολογικός πίνακας θα έλεγε άλλα πράγματα. Όσα είπα στη συνέντευξη Τύπου ήταν συσσωρευμένα πράγματα. Δεν έγιναν στην Τούμπα, αλλά από την αρχή της σεζόν. Φτάσαμε να πάθει ποδοσφαιριστής μας κάταγμα και ο αντίπαλος να μην πάρει ούτε κίτρινη κάρτα. Όχι κόκκινη. Είναι λογικό κάποια στιγμή να ξεσπάσεις. Δεν υπήρχε η αναμενόμενη συσπείρωση λόγω αποτελεσμάτων. Δώσαμε τροφή με την αρνητική μας συμπεριφορά. Ο δημοσιογράφος είναι ανεξάρτητος και πρέπει να κάνει τη δουλειά του. Ξέρουμε όμως πως λειτουργεί το ελληνικό ποδόσφαιρο. Στον Παναθηναϊκό λειτουργεί ο αρνητισμός. Δεν ρίχνω ευθύνη στους δημοσιογράφους. Όταν ένα κλαμπ θέλει να σταθεί και πάλι στα πόδια του, όλοι όσοι συμμετέχουν σε αυτή τη διαδικασία πρέπει να έχουν σωστό ρόλο".</i></p>
      <p><b>Για την απουσία του από τον πάγκο:</b> <i>"Συνήθως οι ομάδες δεν λειτουργούν καλά. Δεν αφορά μόνο τον προπονητή Δώνη, αλλά όλους όσους λείπουν από τον πάγκο τους. Από τη δική μας πλευρά δίνουμε βάση ώστε οι ποδοσφαιριστές να είναι έτοιμοι. Έχουμε και έξυπνα και πειθαρχημένα παιδιά για να αντιληφθούν τις οδηγίες".</i></p>
      <p><b>Για το ότι ο Σένκεφελντ είπε ότι θα παίξουν και για εκείνον:</b> <i>"Η αλήθεια είναι ότι είχαμε όλοι στεναχώρια για το γκολ που δεχτήκαμε στο 96’. Για όσα έγιναν κάτω προσπαθούσαμε να μαζέψουμε ο ένας τον άλλον. Ποτέ δεν έχω μιλήσει στους παίκτες για διαιτησία. Τους είπα ότι πρέπει να είμαστε ένα γκρουπ ενωμένο, σαν οικογένεια. Για το δημοσίευμα που κυκλοφόρησε ότι είπα στον Τάσο πως ήταν λάθος που πήγε στη Γιουβέντους είναι ψέμα. Το μόνο που τους είπα είναι ότι ο δρόμος του εξωτερικού είναι δύσκολος"</i>.</p>
      <p><b>Για το ντέρμπι με την ΑΕΚ:</b> <i>"Η ΑΕΚ είναι μία ομάδα που είναι ψηλά και έχει περάσει πολλά. Άλλαξε νωρίς προπονητή. Λογικό είναι ότι στην πορεία θα έβγαιναν προβλήματα και στην ΑΕΚ. Το τελευταίο διάστημα έχει αφήσει το σύστημα με την τριάδα. Έχει ποιοτικό ρόστερ. Θα κάνω ειδική αναφορά στον Λιβάγια, διότι είναι ένας παίκτης που μπορεί να κρίνει έναν αγώνα. Είναι από τους καλύτερους του ελληνικού πρωταθλήματος. Από τη δική μας πλευρά στο ανασταλτικό κομμάτι πρέπει να προσέξουμε τον Λιβάγια και την αριστερή πλευρά της ΑΕΚ. Θέλουμε τη μπάλα στα πόδια μας και να παίξουμε ποδόσφαιρο. Θεωρώ ότι θα είναι ένα ωραίο παιχνίδι".</i></p>
      <p><b>Για το αν είναι ευνοϊκή συγκυρία που ακολουθεί κι άλλο ντέρμπι:</b> <i>"Είναι δύσκολο. Ίσως να ήταν καλύτερα αν είχαμε ένα πιο εύκολο ματς ενδιάμεσα. Τώρα πάμε από ντέρμπι σε ντέρμπι. Μας δίνεται η δυνατότητα να αποδείξουμε κόντρα σε έναν αντίπαλο ότι μπορούμε να τον κοντράρουμε και να επιβληθούμε. Θα είναι πολύ θετικό για την ομάδα αν έρθει ένα καλό αποτέλεσμα. Είναι σημαντικό να φτάσουμε σε μία νίκη με καλή εμφάνιση".</i></p>
      <p>Οι δηλώσεις του κόουτς των πρασίνων δεν ολοκληρώθηκαν εκεί, αφού επέστρεψε και έκανε τοποθέτηση για το θέμα των καθυστερήσεων στο ντέρμπι της Τούμπας. Ο Γιώργος Δώνης ήταν ξεκάθαρος σε αυτό: <i>"Σε αυτό το παιχνίδι δεν υπάρχουν ποτέ πέντε λεπτά καθυστερήσεις. Ποτέ. Έχω δει το παιχνίδι ολόκληρο και πρέπει να υπάρχουν τρία με τέσσερα το ανώτερο. Το ματς δεν τέλειωσε στα χέρια του διαιτητή που είχε 95:20 με τη μπάλα στα χέρια. Αν στο δικό μας παιχνίδι ήθελε πέντε λεπτά καθυστερήσεις, στο παιχνίδι Ξάνθη – Ολυμπιακός και Λαμία – Βόλος πρέπει να παίζανε 20".</i></p>
    </article>
  </body>
</html>