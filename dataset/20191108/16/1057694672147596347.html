<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2026994/me-viasan-ke-o-enas-mou-ipe-efcharisto-gia-to-chrono-sou.html?utm_medium=onesignal&amp;utm_source=notification&amp;utm_campaign=alert&amp;utm_content=post"/>
    <meta property="og:site_name" content="News.gr"/>
    <meta property="article:published_time" content="2019-11-08T16:38:29+00:00"/>
    <meta property="og:title" content="«Με βίασαν και ο ένας μου είπε “Ευχαριστώ για το χρόνο σου”»"/>
    <meta property="og:description" content="Πριν την πράξη τους έβαλαν μέσα στα γεννητικά όργανα της 19χρονης... κέρματα"/>
  </head>
  <body>
    <article>
      <h1>«Με βίασαν και ο ένας μου είπε “Ευχαριστώ για το χρόνο σου”»</h1>
      <address>
        <time datetime="2019-11-08T16:38:29+00:00">08 Nov 2019, 16:38</time>
      </address>
      <h3>Πριν την πράξη τους έβαλαν μέσα στα γεννητικά όργανα της 19χρονης... κέρματα</h3>
      <p>«Ευχαριστώ για τον χρόνο σου» φέρεται να είπε στην 19χρονη Ισλανδή ο ένας από τους δύο κατηγορούμενους για τον <a href="https://www.news.gr/tag/viasmos">βιασμό</a> της τον περασμένο Ιούνιο στη Χερσόνησο Ηρακλείου, οι οποίοι μάλιστα θέλησαν να διακωμωδήσουν την πράξη τους, χρησιμοποιώντας το σώμα της ως... τζουκμπόξ, άφού έβαλαν μέσα στα γεννητικά της όργανα κέρματα.</p>
      <p>Όπως αναφέρει η ιστοσελίδα <a href="https://www.patris.gr/2019/11/08/meta-ton-viasmo-imoyn-chameni-perigrafei-i-19chroni-islandi/">patris.gr</a>, η 19χρονη φοιτήτρια Κοινωνικών Σπουδών ταξίδεψε από την <a href="https://www.news.gr/tag/islandia">Ισλανδία</a> στην Κρήτη, προκειμένου να βρεθεί εκ νέου ενώπιον των αρμόδιων δικαστικών Αρχών <a href="https://www.news.gr/tag/hrakleio">Ηρακλείου</a>, για να δώσει συμπληρωματική κατάθεση, για την υπό διερεύνηση υπόθεση. Η κοπέλα επιμένει με βεβαιότητα στην ενοχή των δύο εμπλεκομένων αραβικής καταγωγής Γερμανών, ηλικίας 34 και 38 ετών, οι οποίοι είναι ήδη προφυλακισμένοι και ζητά την τιμωρία τους, έχοντας δηλώσει παράσταση πολιτικής αγωγής δια του δικηγόρου της.</p>
      <p>Ερωτηθείσα σχετικά, απάντησε ότι «δεν έχω κάνει ασφάλεια για βιασμό στην πατρίδα μου και θέλω οι κατηγορούμενοι να πάνε φυλακή». Από τη γυναικολογική εξέταση στην οποία υποβλήθηκε η 19χρονη, βρέθηκαν στα γεννητικά της όργανα δύο κέρματα και ένα χαρτονόμισμα των 5 ευρώ. Σύμφωνα με αστυνομικές πηγές και με βάση την κατάθεση της καταγγέλλουσας, οι δράστες θέλοντας να διακωμωδήσουν την κατάσταση, έβαζαν κέρματα στον κόλπο της, με κινήσεις εσωτερικά και εξωτερικά αυτού, σαν κερματοδέκτη για την έναρξη της πράξης τους.</p>
      <h4>«Μετά τον βιασμό ήμουν χαμένη…»</h4>
      <p>Σύμφωνα με το δημοσίευμα, η 19χρονη είπε στην κατάθεσή της:</p>
      <p>«Είμαι 100% σίγουρη και για τους δύο. Στο στενάκι που σας περιέγραψα, με βίασε πρώτα ο πιο ψηλός με τα σκούρα χαρακτηριστικά και το μούσι και ο άλλος, ο πιο κοντός, με κρατούσε από τους ώμους, για να μην φέρω αντίσταση. Έπειτα, με ακούμπησαν κάτω και με βίασε ο δεύτερος, ενώ με κράταγε ο πιο ψηλός. Προσπαθούσα να αντισταθώ, αλλά δεν φώναξα καθ’ όλη τη διάρκεια, γιατί ήμουν σε σοκ. Ο πιο ψηλός έβαλε στον κόλπο μου τα χρήματα.</p>
      <p>Όταν τελείωσαν, ο ψηλός μου είπε στα αγγλικά: "Ευχαριστώ για το χρόνο σου". Ο ψηλότερος έμοιαζε να έχει ηγετική δράση. Ο ίδιος ψηλός πριν από δύο ημέρες προσπάθησε να με φιλήσει, παρά τη θέληση μου, στο μπαρ. Όταν έφυγα μετά τον βιασμό, ένιωθα χαμένη. Δεν φορούσα ρολόι. Είχα μαζί μου τηλέφωνο, αλλά ήταν κλειστό, γιατί δεν είχα μπαταρία.</p>
      <p>Ήμουν στη μέση του πουθενά. Προσπαθούσα να βρω το ξενοδοχείο μου, αλλά δεν το βρήκα. Μπήκα σε ένα άλλο ξενοδοχείο, όπου εκεί καταλάβαινα, ότι κάτι υπήρχε στον κόλπο μου και πονούσα. Από το ξενοδοχείο κάλεσαν ταξί και με πήγαν στο νοσοκομείο. Τους είπα τι έγινε και ενημέρωσαν το ξενοδοχείο μου».</p>
      <p>Από την πλευρά τους, οι δύο Γερμανοί που είναι προφυλακισμένοι στις φυλακές της Τρίπολης, επιμένουν στην αθωότητά τους και ήδη έχουν κάνει διαδικασίες, με τις οποίες ζητούν την άρση και αντικατάσταση της κράτησής τους. Ωστόσο, μέχρι σήμερα οι αιτήσεις αυτές έχουν απορριφθεί από τα αρμόδια δικαιοδοτικά όργανα.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2026441/viasan-aniliko-ke-ton-apilousan-oti-tha-dimosiefsoun-to-vinteo.html"/>
        <a href="https://www.news.gr/kosmos/article/2024884/sok-stin-india-daskali-viazan-15chroni-tifli-mathitria.html"/>
        <a href="https://www.news.gr/ellada/article/2024618/nekros-vrethike-34chronos-apo-tin-adelfi-tou-mesa-sto-spiti-tou.html"/>
      </related>
    </article>
  </body>
</html>