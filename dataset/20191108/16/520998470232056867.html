<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/health/u-zakladah-vischoyi-osviti-bukovini-aktivizuyut-imunoprofilaktiku-difteriyi-ta-koru-380025"/>
    <meta property="og:site_name" content="Погляд"/>
    <meta property="article:published_time" content="2019-11-08T16:55:00+00:00"/>
    <meta property="og:title" content="У ЗВО Буковини активізують імунопрофілактику дифтерії та кору"/>
    <meta property="og:description" content="7 листопада 2019 року на базі Департаменту охорони здоров’я Чернівецької ОДА відбулось засідання оперативного штабу з реагування на ускладнення епідемічної ситуації."/>
  </head>
  <body>
    <article>
      <h1>У ЗВО Буковини активізують імунопрофілактику дифтерії та кору</h1>
      <h2>Ппрофілактичні заходи найбільш активно проходять у БДМУ</h2>
      <address>
        <time datetime="2019-11-08T16:55:00+00:00">08 Nov 2019, 16:55</time>
      </address>
      <p>7 листопада 2019 року на базі Департаменту охорони здоров’я Чернівецької ОДА відбулось засідання оперативного штабу з реагування на ускладнення епідемічної ситуації.</p>
      <p>Під керівництвом директора Департаменту охорони здоров’я Оксани Андрієць, в. о. директора Державної установи «Чернівецький обласний лабораторний центр Міністерства охорони здоров’я України» Наталії Гопко та заступника директора Департаменту охорони здоров’я Марії Поліщук, а також за участю завідувача відділу епідемічного нагляду, профілактики інфекційних захворювань ДУ «Чернівецький обласний лабораторний центр МОЗ України» Юрія Падурару, експерта Департаменту ОЗ з «Інфекційних хвороб» Юрія Рандюка, представників Управління забезпечення медичного обслуговування у сфері охорони здоров’я Чернівецької міської ради, Департаменту освіти і науки Чернівецької ОДА, керівництва ВДНЗ України «Буковинський державний медичний університет», Чернівецького національного університету  ім. Ю. Федьковича, Чернівецького торгівельно-економічного інституту Київського національного торгівельно-економічного університету та одного з коледжів Чернівців було проаналізовано стан проведення імунізації від кору та дифтерії студентів вищих навчальних закладів.</p>
      <p>Як було відзначено в ході засідання, профілактичні заходи щодо протидії кору та дифтерії найбільш активно проходять у ВДНЗ України «Буковинський державний медичний університет». Там планують провести імунопрофілактику у три етапи – окремо здійснити щеплення студентів-іноземців, студентів з числа місцевих мешканців та викладачів. Заплановано вакцинувати 1300 осіб, які є іноземними студентами. Наразі половина з них отримали щеплення проти дифтерії та кору.<br/>У Чернівецькому торгівельно-економічному інституті також вже провели роботу й визначили кількість студентів, які потребують імунізації.</p>
      <p>Менш активно заходи профілактики проводять у Чернівецькому національному університеті, де ще не до кінця встановили кількість невакцинованих від дифтерії та кору студентів. Проте очікується, що найближчим часом роботу щодо забезпечення вакцинопрофілактики буде покращено.</p>
      <p>Під час обговорення медики та освітяни розглянули усі проблемні моменти щодо організації імунопрофілактики та окреслили шляхи їх вирішення.</p>
      <p>Друга частина засідання стосувалася організації надання медичної допомоги пацієнтам з дифтерією на випадок реєстрації даного захворювання у мешканців Чернівецької області. Зокрема, експерти штабу розглянули маршрутизацію таких хворих, транспортування та особливості надання медичної допомоги. Про це йдеться на сайті ДУ "Чернівецький обласний лабораторний центр МОЗУ".</p>
      <related>
        <h4>Схожі записи</h4>
        <a href="https://pogliad.ua/news/health/u-shkolah-na-bukovini-rozgornut-timchasovi-punkti-imunizaciyi-367353"/>
        <a href="https://pogliad.ua/news/health/na-bukovini-zmenshilas-kilkist-hvorih-na-kir-i-pozhvavilas-vakcinaciya-proti-cieyi-nedugi-367152"/>
        <a href="https://pogliad.ua/news/health/pislya-koru-ochikuemo-na-difteriyu-349717"/>
        <a href="https://pogliad.ua/news/health/chernivecka-oblast-otrimala-vakcinu-vid-difteriyi-ta-pravcya-326488"/>
      </related>
    </article>
  </body>
</html>