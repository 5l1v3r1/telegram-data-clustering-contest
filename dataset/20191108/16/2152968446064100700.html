<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/08/chaka-ni-topyl-uikend-posleden-li-shte-e-predi-zimata.428987"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T16:30:00+00:00"/>
    <meta property="og:title" content="Чака ни топъл уикенд. Последен ли ще е преди зимата?"/>
    <meta property="og:description" content="Максималните температури ще са между 19 и 24 градуса | Dnes.bg"/>
  </head>
  <body>
    <article>
      <h1>Чака ни топъл уикенд. Последен ли ще е преди зимата?</h1>
      <h2>Максималните температури ще са между 19 и 24 градуса</h2>
      <address><time datetime="2019-11-08T16:30:00+00:00">08 Nov 2019, 16:30</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Топлото време за сезона ще продължи да ни радва и през почивните дни, <a href="https://www.dnes.bg/prognoza-za-vremeto/dnes/"><b>показва прогнозата на НИМХ</b></a>.</p>
      <p>През нощта срещу събота валежите ще спрат, облачността и над Западна България ще се разкъса, но над планините ще се задържи значителна. Минималните температури ще са предимно между 7 и 12 градуса, по-високи по морския бряг.</p>
      <p>Утре, през по-голямата част от деня, ще бъде предимно слънчево. Сутринта на места в низините и котловините ще има ниска слоеста облачност или мъгла. През деня ще се появи разкъсана висока облачност. Ще духа слаб, в Източна България и планинските райони - до умерен юг-югозападен вятър. Максималните температури ще са между 19 и 24 градуса, по-ниски в крайните северозападни райони.</p>
      <p>Над Черноморието ще е предимно слънчево. Ще духа до умерен юг-югозападен вятър. Максималните температури на въздуха ще са между 20 и 24 градуса. Температурата на морската вода е 17 градуса, по-ниска е на север от н. Калиакра. Вълнението на морето ще е 2 бала.</p>
      <p>Над планините облачността ще е променлива, почти без валеж. Ще духа до умерен, по високите и открити части и временно силен югозападен вятър. Максимална температура на височина 1200 метра около 14, на 2000 метра - около 8 градуса.</p>
      <p>В неделя през страната ще премине атмосферно смущение. Облачността от запад ще се увеличи и на места в Западна и Централна България ще превали дъжд, над 2000 м - сняг. В Източна България ще остане с до умерен южен вятър и по-топло, с температури до 22-24 градуса, в останалата част от страната, където вятърът временно ще се обърне от запад-северозапад, максималните ще бъдат между 15 и 20 градуса.</p>
      <p>В южните райони на Рило-Родопската област са възможни по-съществени количества на валежа, както и гръмотевици.</p>
      <p>В понеделник температурите още малко ще се понижат и преобладаващите максимални ще са между 16 и 21 градуса. Минималните ще бъдат в по-голямата част от Западна България между 4 и 10 градуса, на изток между 12 и 16 градуса. Облачността ще бъде предимно висока и средна, сутринта в низините на Източна България - значителна ниска.</p>
    </article>
  </body>
</html>