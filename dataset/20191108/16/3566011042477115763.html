<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545668.html/%D9%BE%D8%B1%D9%87%DB%8C%D8%B2-%D8%A7%D8%B2-%D9%86%DA%AF%D8%A7%D9%87-%D8%AE%D8%A7%D8%B5-%D8%A8%D9%87-%D8%B4%D9%87%D8%B1%D8%B3%D8%AA%D8%A7%D9%86-%D9%87%D8%A7%DB%8C-%D8%A7%D8%B3%D8%AA%D8%A7%D9%86-%D8%AF%D8%B1-%D8%B3%D9%81%D8%B1-%D8%B1%D8%A6%DB%8C%D8%B3-%D8%AC%D9%85%D9%87%D9%88%D8%B1-%D8%A8%D9%87-%DB%8C%D8%B2%D8%AF--%D8%AF%D8%B4%D9%85%D9%86-%D8%AA%D9%88%D8%B3%D8%B7-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%A8%D9%87-%D8%AF%D9%86%D8%A8%D8%A7%D9%84-%D9%86%D8%A7%D8%A7%D9%85%DB%8C%D8%AF-%DA%A9%D8%B1%D8%AF%D9%86-%D9%85%D8%B1%D8%AF%D9%85-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T16:22:00+00:00"/>
    <meta property="og:title" content="پرهیز از نگاه خاص به شهرستان‌های استان در سفر رئیس‌جمهور به یزد/ دشمن توسط فضای مجازی به دنبال ناامید کردن مردم است"/>
    <meta property="og:description" content="آیت الله ناصری در نمازجمعه این هفته با اشاره به سفر روحانی به یزد گفت: نباید در سفر رئیس‌جمهور به استان به یک شهرستان به‌طور خاص نگاه شود و منطقه‌ای که محروم است، محروم بماند بلکه همه نگاه‌ها باید یکی باشد."/>
  </head>
  <body>
    <article>
      <h1>پرهیز از نگاه خاص به شهرستان‌های استان در سفر رئیس‌جمهور به یزد/ دشمن توسط فضای مجازی به دنبال ناامید کردن مردم است</h1>
      <h2>امام جمعه یزد تاکید کرد؛</h2>
      <address>
        <time datetime="2019-11-08T16:22:00+00:00">08 Nov 2019, 16:22</time>
      </address>
      <p>آیت الله ناصری در نمازجمعه این هفته با اشاره به سفر روحانی به یزد گفت: نباید در سفر رئیس‌جمهور به استان به یک شهرستان به‌طور خاص نگاه شود و منطقه‌ای که محروم است، محروم بماند بلکه همه نگاه‌ها باید یکی باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://yazdrasa.ir/">یزدرسا</a>؛ آیت‌الله محمدرضا ناصری یزدی ظهر امروز در خطبه‌های نماز جمعه این هفته یزد بابیان اینکه  تمرکز دشمن در ابتدا بر مسئله تفرقه‌افکنی بین مسلمانان است گفت: دشمنان به دنبال ضایع کردن اسلام و تفرقه‌افکنی بین مسلمانان هستند چرا که می‌دانند اگر این اتفاق رخ دهد آن‌ها به اهداف شوم خود خواهند رسید.</p>
      <p>امام‌جمعه یزد با تأکید برضرورت همراهی وهمدلی بین مسلمانان ابراز داشت: ضروری است با توجه به دشمنی‌هایی که برعلیه اسلام می‌شود و مسائلی که در سطح جهان صورت می‌گیرد مسلمانان یکپارچه و متحد باشند تا آن‌ها نتوانند توطئه‌های شومشان را دنبال کنند.</p>
      <p>نماینده ولی‌فقیه در استان یزد در ادامه با اشاره به راه اندازی جنگ روانی دشمن در دنیا افزود: این روزها دشمن برای پیشبرد اهداف خود، درجایی که بتواند از سلاح و جنگ استفاده کند، بهره می‌برد ولی در کشورهایی مثل ایران که نتوانسته از راه‌های دیگر نفوذ کند، جنگ روانی به راه انداخته است.</p>
      <p>وی خاطرنشان کرد: دشمن توسط فضای مجازی به دنبال ناامید کردن مردم و همچنین دروغ بستن به جمهوری اسلامی است تا بتواند اهداف شومش را دنبال کند بنابراین باید در کشور نسبت به تحرکات دشمن هوشیار باشیم.</p>
      <p>ناصری یزدی بابیان اینکه ذات دشمن خبیث است گفت: دشمن اگر می‌خواست کاری برای ملت ایران انجام دهد، از سال‌ها قبل این کار را انجام داده بود.</p>
      <p>امام‌جمعه یزد با ابراز تأسف از اینکه عده‌ای در کشور هنوز به آمریکا و وعده‌های آن دل‌بسته‌اند، افزود: مردم ایران باید نسبت به فضای مجازی هوشیار و به آن بدبین باشند و مسائل را در ابتدا باور نکنند و نسبت به آن تحقیق کنند تا متوجه شوند که کدام حرف درست و صحیح و کدام دروغ و کذب است.</p>
      <p>وی در بخش دیگری از سخنان خود با اشاره به سفر رئیس‌جمهور به استان یزد، خاطرنشان کرد: ان‌شاءالله این سفر برای استان با خیروبرکت همراه باشد ولی نکته‌ای که باید موردتوجه قرار گیرد، مصوبات سفر گذشته است که چه میزان از این مصوبات اجرایی شد و چه میزان باقی‌مانده است.</p>
      <p>ناصری یزدی با تأکید بر اینکه در سفر رئیس‌جمهور به یزد باید به همه شهرستان‌ها و مردم به یک‌چشم نگاه شود، اظهار داشت: نباید در سفر رئیس‌جمهور به استان به یک شهرستان به‌طور خاص نگاه شود و منطقه‌ای که محروم است، محروم بماند بلکه همه نگاه‌ها باید یکی باشد.</p>
      <p>انتهای پیام/</p>
      <p> </p>
    </article>
  </body>
</html>