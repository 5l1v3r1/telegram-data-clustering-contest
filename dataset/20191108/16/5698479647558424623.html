<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/ankara-will-return-from-monday-the-foreign-members-of-the-is-in-their-countries"/>
    <meta property="og:site_name" content="euronews"/>
    <meta property="article:published_time" content="2019-11-08T16:41:42+00:00"/>
    <meta property="og:title" content="ترکیه: اعضای سابق داعش از روز دوشنبه به کشورهایشان بازگردانده می شوند"/>
    <meta property="og:description" content="رجب طیب اردوغان، رئیس جمهوری ترکیه همچنین تاکید کرده است که تا زمانی که دیگر نیروهای نظامی در این منطقه عملیاتی شمال سوریه حضور دارند نظامیان کشورش در آنجا باقی خواهند ماند."/>
  </head>
  <body>
    <article>
      <h1>ترکیه: اعضای سابق داعش از روز دوشنبه به کشورهایشان بازگردانده می شوند</h1>
      <address><time datetime="2019-11-08T16:41:42+00:00">08 Nov 2019, 16:41</time> by <a rel="author">یورونیوز فارسی </a></address>
      <p>آنکارا می گوید از روز دوشنبه اعضای خارجی گروه موسوم به خلافت اسلامی، داعش از جمله اتباع اروپایی این گروه را که در ترکیه زندانی هستند به کشورهایشان باز می گرداند.</p>
      <p>سلیمان سویلو، وزیر کشور ترکیه روز جمعه با اعلام این مطلب یادآور شد: «ما این کار را از دوشنبه آغاز می کنیم.»</p>
      <p>وزیر کشور ترکیه بدون نام بردن از کشورهایی که قرار است اعضای خارجی داعش به آنجا فرستاده شوند و در حالی که در نطق خود بیشتر اروپا را خطاب قرار می داد، تصریح کرد: «نیازی نیست که بی جهت سر صدا بکنید؛ ما اعضای داعش را برای شما می فرستیم، این افراد مال شما هستند و هر چه می خواهید با آنها با آنها بکنید.»</p>
      <p>از سوی دیگر رجب طیب اردوغان، رئیس جمهوری ترکیه نیز روز جمعه اعلام کرد که کشورش تاکنون بیش از ۷ هزار و ششصد «تروریست خارجی» را به کشورهایشان بازگردانده است. آقای اردوغان همچنین تاکید کرد که بیش از یک هزار و دویست عضو داعش در حال حاضر در زندان های ترکیه محبوس هستند.</p>
      <p>آنکارا همواره از کشورهای اروپایی خواسته است آندسته از اتباع خود را که در سوریه به صفوف داعش پیوسته بودند، پس بگیرد اما اغلب کشورهای اروپایی تمایلی برای این کار از خود نشان نمی دهند و تاکید دارند که به دلایل امنیتی این افراد باید در همان محلی که به اسارت گرفته شده اند، محاکمه شوند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/10/31/foreign-fighters-in-syria-is-an-important-challenge-for-eu-commission">کمیسیون اروپا: مساله جنگجویان خارجی داعش چالش مهم اتحادیه اروپا است</a>
        </li>
        <li>
          <a href="https://farsi.euronews.com/2019/11/07/moscow-worries-about-the-threat-posed-by-2-000-jihadist-relatives">مسکو نگران تهدیدهای ناشی از نزدیکان و وابستگان پیکارجویان جهادی است</a>
        </li>
        <li>
          <a href="https://farsi.euronews.com/2019/11/04/belgian-and-uk-authorities-say-isis-fighters-should-face-justice-in-iraq-syria">بلژیک و بریتانیا: اعضای اروپایی داعش باید در عراق و سوریه محاکمه شوند</a>
        </li>
      </ul>
      <p>وزیر کشور ترکیه از چند روز گذشته تاکنون تاکید کرده است که برغم آنکه افراد خارجی داعش در بازگشت به کشورشان سلب تابعیت خواهند شد اما آنکارا مصمم به انجام این کار است.</p>
      <p>سلیمان صویلو در این خصوص خطاب به اروپا تصریح می کند: «خوشتان بیاید یا نیاید، تابعیت پیوستگان به داعش را سلب کنید یا نکنید، ما افراد و اتباع شما را به سویتان می فرستیم.»</p>
      <p>این در حالیست که مشخص نیست ترکیه چگونه و تحت چه شرایطی قرار است فردی که به صورت رسمی تبعه یک کشور محسوب نمی شود را به آن کشور بازگرداند.</p>
      <p>ترکیه که پیشتر و در ابتدای اوج گیری حملات و فتوحات نظامی گروه موسوم به خلافت اسلامی، داعش به باز کردن مرز خود با سوریه برای تردد نیروهای پیوسته به گروه های جهادی متهم شده بود پس از مواجه شدن با چندین حمله اعضای گروه یاد شده در خاک خود در سال ۲۰۱۵ به ائتلاف بین المللی مقابله نیروهای جهادی پیوست.</p>
      <p>آنکارا به تازگی و بواسطه تهاجم نظامی به مواضع شبه نظامیان کرد در شمال سوریه نیز متهم شده است که با اجرای این عملیات نظامی که از آن به عنوان «چشمه صلح» یاد می شود جریان مبارزه با داعش را تضعیف و زمینه شکل گیری و انسجام مجدد این گروه را فراهم کرده است.</p>
      <p>رجب طیب اردوغان، رئیس جمهوری ترکیه تهدید کرده است که اگر شبه نظامیان کرد که وی از آنها به عنوان «نیروهای تروریستی» نزدیک به گروه پ.کا.کا نام می برد به طور کامل از منطقه تعیین شده در توافقنامه سوچی عقب نشینی نکنند عملیات چشمه صلح از سر گرفته خواهد شد. رئیس جمهوری ترکیه همچنین تاکید کرده است که تا زمانی که دیگر نیروهای نظامی در این منطقه عملیاتی شمال سوریه حضور دارند نظامیان کشورش در آنجا باقی خواهند ماند.</p>
    </article>
  </body>
</html>