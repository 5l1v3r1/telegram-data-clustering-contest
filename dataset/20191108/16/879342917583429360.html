<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/infografika/polityka/rejtynhy-doviry-prezydentiv-ukrayiny"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T16:11:02+00:00"/>
    <meta property="og:title" content="Рейтинги довіри до президентів України"/>
    <meta property="og:description" content="У Володимира Зеленського та українців досі медовий місяць, його рівень довіри хоч і знизився, але не набагато. Дивимося, як було в інших президентів."/>
  </head>
  <body>
    <article>
      <h1>Рейтинги довіри до президентів України</h1>
      <address>
        <time datetime="2019-11-08T16:11:02+00:00">08 Nov 2019, 16:11</time>
      </address>
      <p>
        <b><a href="https://www.slovoidilo.ua/2019/10/24/novyna/polityka/socziolohy-nazvaly-novyx-lideriv-rejtynhu-doviry-ukrayincziv">Згідно з жовтневим опитуванням</a> президенту України Володимиру Зеленському довіряють 66% громадян. При цьому у вересні цифра становила 73%, відповідно глава держави втратив певну кількість підтримки. Однак в Офісі президента не засмучуються: Андрій Богдан зазначив, що рейтинг «просідає, а не падає», і загалом це зрозумілий і нормальний процес. Дійсно, жодному президенту України не вдавалося зберегти свій рейтинг до кінця каденції. «Слово і Діло» розібралося докладніше.</b>
      </p>
      <p>Перший президент України Леонід Кравчук переміг на виборах, набравши 61,6% голосів. Але до кінця терміну йому переважно або повністю довіряли лише 16% українців, і вибори в 1994 році він не виграв.</p>
      <p>Його наступник Леонід Кучма на виборах набрав 52,15% голосів, але зберегти підтримку населення теж не вдалося. Уже в 1995 році йому довіряли 38% громадян, а наприкінці першого терміну – тільки 13%. Тим не менш, Кучму народ переобрав, проте його рейтинг довіри вище 27% не піднімався. У 2001-2003 роках він становив 12%.</p>
      <figure>
        <img src="http://media.slovoidilo.ua/media/infographics/10/98679/98679-1_uk_origin.png"/>
      </figure>
      <p>За Віктора Ющенка на президентських виборах в 2004 році проголосували майже 52% українців. Громадяни досить довго довіряли йому, в 2006 році – 29%, в 2007-му – 33%, в 2008-му – 23%. Але в 2009 році рейтинг Ющенка різко обвалився до 9%, а на виборах-2010 він набрав менше 5,5% голосів.</p>
      <p>Досить стабільним був рейтинг Віктора Януковича. Переміг він з результатом 48,95%, і в 2010-2013 роках йому довіряли понад 30% українців. До 10% рейтинг Януковича впав в 2014 році, тоді він і був змушений покинути свій пост, поки в Україні була революція.</p>
      <p>П'ятий президент України <a href="https://www.slovoidilo.ua/persony/poroshenko-petro-oleksiiovych">Петро Порошенко</a> отримав хороший результат на виборах – 54,7%, але теж до кінця каденції розгубив всі симпатії населення. У 2014 році йому довіряли 49% українців, в 2015-му – 30%, в 2016-му – 24%, в 2017-му – 16%. Торік за Порошенка були готові знову проголосувати тільки 13,8%.</p>
      <p><a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> виграв президентські перегони з безпрецедентним результатом, за нього проголосували понад 73% українців. За підсумками 100 днів на посаді йому все ще довіряли близько 70% опитаних громадян.</p>
      <p>Нагадаємо, ми проаналізували, <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-prezydenta-yak-zelenskyj-vykonuye-obicyanky">як президент Володимир Зеленський виконує обіцянки протягом 5 місяців на посаді</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/10/15/pogljad/polityka/medovyj-misyacz-zakinchyvsya.-chomu-rejtynh-zelenskoho-rizko-znyzyvsya"/>
        <a href="https://www.slovoidilo.ua/2019/09/26/kolonka/aleksandr-radchuk/polityka/vakuumi-doviry-chy-vdastsya-pozaparlamentskym-partiyam-ponovyty-rejtynhy"/>
        <a href="https://www.slovoidilo.ua/2019/10/21/dajdzhest/polityka/pyatyj-misyacz-roboty-ofisu-prezydenta-yak-komanda-zelenskoho-vykonuye-obicyanky"/>
      </related>
    </article>
  </body>
</html>