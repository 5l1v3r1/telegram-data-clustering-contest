<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/okonomi/i/jdx1gb/trump-avviser-at-han-vil-fjerne-tollbarrierene-mot-kina"/>
    <meta property="og:site_name" content="Aftenbladet"/>
    <meta property="article:published_time" content="2019-11-08T16:19:43+00:00"/>
    <meta property="og:title" content="Trump avviser at han vil fjerne tollbarrierene mot Kina"/>
    <meta property="og:description" content="USAs president Donald Trump avviser at han vil fjerne alle tollbarrierene han har innført på kinesiske varer."/>
  </head>
  <body>
    <article>
      <h1>Trump avviser at han vil fjerne tollbarrierene mot Kina</h1>
      <h2>USAs president Donald Trump avviser at han vil fjerne alle tollbarrierene han har innført på kinesiske varer.</h2>
      <address><time datetime="2019-11-08T16:19:43+00:00">08 Nov 2019, 16:19</time> by <a rel="author">NTB-AFP</a></address>
      <p>– Jeg kommer ikke til å gjøre det, sa Trump til reportere i Det hvite hus etter å ha blitt spurt om han fullt ut vil fjerne tollbarrierene han har innført på kinesiske varer, som til sammen utgjør 400 milliarder dollar.</p>
      <p>Presidenten fastslo også at den ventede handelsavtalen mellom USA og Kina vil bli signert i USA, trolig i delstaten Iowa.</p>
      <p>Tidligere fredag sa Peter Navarro, Trumps fremste rådgiver for utenrikshandel, at USA kan komme til å utsette den varslede tolløkningen overfor Kina i desember.</p>
      <p>I et intervju med den reklamefrie sammenslutningen av radiostasjoner, National Public Radio, sa han at det kan gå i den retningen.</p>
      <p>– Vi kan være villige til å utsette disse tollsatsene for kinesiske varer, men det er til sjuende og sist opp til presidenten, sa Navarro.</p>
      <p>Torsdag uttalte en talsmann i det kinesiske næringsdepartementet at Kina og USA er enige om at de økte tollsatsene som er innført mellom landene siden i fjor, skal fjernes etappevis. Han sa også at forhandlingene de siste ukene har vært konstruktive.</p>
      <p>Uttalelsen bidro til oppgang på børsene både i Asia, Europa og USA.</p>
      <aside>
        <a href="https://www.aftenbladet.no/article/sa-9veM8M.html">Trump vil ha krig mot narkokartellene i Mexico etter massakre</a>
      </aside>
      <aside>
        <a href="https://www.aftenbladet.no/article/sa-JoX3vR.html">USA formelt på vei ut av klimaavtalen</a>
      </aside>
    </article>
  </body>
</html>