<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196713/to-minyma-ton-epistimonon-toy-agkaliazo-tis-msd-gia-ton-io-hpv-vazoume-telos"/>
    <meta property="og:site_name" content="CNN.gr"/>
    <meta property="article:published_time" content="2019-11-08T16:15:08+00:00"/>
    <meta property="og:title" content="Το μήνυμα των επιστημόνων, του ΑγκαλιάΖΩ &amp; της MSD για τον ιό HPV: «#vazoume_telos!»"/>
    <meta property="og:description" content="Μπορεί να μην καταφέρουμε να φθάσουμε ποτέ το μοντέλο της Αυστραλίας η οποία οδεύει στο να μηδενίσει τον καρκίνο του τραχήλου της μήτρας (σε 10 χρόνια θα έχει..."/>
  </head>
  <body>
    <article>
      <h1>Το μήνυμα των επιστημόνων, του ΑγκαλιάΖΩ &amp; της MSD για τον ιό HPV: «#vazoume_telos!»</h1>
      <h2>Μπορεί να μην καταφέρουμε να φθάσουμε ποτέ το μοντέλο της Αυστραλίας η οποία οδεύει στο να μηδενίσει τον καρκίνο του τραχήλου της μήτρας (σε 10 χρόνια θα έχει λιγότερα από 4 στα 100.000 κρούσματα και σε 30 χρόνια λιγότερα από 1 στα 100.000 κρούσματα), ωστόσο αξίζει να προσπαθήσουμε.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Νατάσσα Ν. Σπαγαδώρου, CNN Greece 18:15 , 08 November 2019</p>
      <p>Αξίζει να προσπαθήσουμε να <b>μηδενίσουμε το κοντέρ,</b> για έναν ιό που μεταδίδεται<b> πολύ συχνά και εύκολα με την σεξουαλική επαφή,</b> για τον 2<sup>ο</sup> σε συχνότητα καρκίνο στην Ευρώπη, στις ηλικίες 15-44 ετών. Αξίζει να προσπαθήσουμε, να θωρακίσουμε την υγεία της νέας γενιάς, καθώς η επιστήμη διαθέτει πλέον όλα τα επιστημονικά όπλα, με κορυφαίο τον εμβολιασμό.</p>
      <p>Αξίζει να σημειωθεί, ότι περίπου<b> 525.000 περιστατικά συνδέονται με τον HPV παγκοσμίως.</b></p>
      <p>Με  μήνυμα «#vazoume_telos!» η MSD, παρουσίασε τη νέα εκστρατεία ενημέρωσης για τον εμβολιασμό έναντι του ιού HPV ή αλλιώς ιού ανθρωπίνων θηλωμάτων, που σχετίζεται με την εμφάνιση του καρκίνου του τραχήλου της μήτρας και άλλες μορφές καρκίνου. 1 Η εκστρατεία πραγματοποιείται , με τη συνεργασία του Ελληνικού Κολλεγίου Παιδιάτρων, της Ελληνικής Εταιρείας Έρευνας και Αντιμετώπισης του Ιού των Θηλωμάτων και του <b>συλλόγου ασθενών ΑγκαλιάΖΩ.</b></p>
      <p>Η νέα εκστρατεία, καλεί όλες τις γυναίκες και κυρίως τις μητέρες, να συ-στρατευτούν, εμβολιάζοντας τα κορίτσια τους, από 11 ετών, προστατεύοντάς τα από τον ιό HPV και όλες μαζί να νικήσουν τον καρκίνο του τραχήλου της μήτρας.  </p>
      <p>Σύμφωνα με την επιστημονική κοινότητα, το νέο 9δύναμο εμβόλιο, προσφέρει 90% προστασία, ενώ η ιατρική κοινότητα σπάνια έχει μία τόσο σημαντική παρέμβαση σε επίπεδο πρόληψης.</p>
      <h3>Ένας ιδιαίτερα μεταδοτικός ιός</h3>
      <p>«Ο ιός HPV είναι εξαιρετικά μεταδοτικός, υπολογίζεται ότι το 80% του πληθυσμού έρχεται σε επαφή με τον ιό στη διάρκεια της ζωής του. Σε ορισμένες περιπτώσεις ο ιός HPV παραμένει στον οργανισμό και μπορεί να οδηγήσει σε προκαρκινικές αλλοιώσεις ή και καρκίνο. Ο ιός HPV σχετίζεται με το 5% του συνόλου των καρκίνων παγκοσμίως και είναι υπεύθυνος για το 99% των περιστατικών καρκίνου του τραχήλου της μήτρας. Επίσης, <b>ο επικίνδυνος ιός των ανθρωπίνων θηλωμάτων συσχετίζεται και με καρκίνους άλλων οργάνων, όπως κόλπου, αιδοίου, πρωκτού, πέους, στοματικής κοιλότητας, αμυγδαλών, φάρυγγα, λάρυγγα</b>» ανέφερε στη συνέντευξη Τύπου ο ομότιμος καθηγητής Παιδιατρικής και πρόεδρος του ΔΣ του Ελληνικού Κολλεγίου Παιδιάτρων κ. <b>Χρούσος. </b>«Είναι ανάγκη και στην Ελλάδα ο εμβολιασμός να εφαρμόζεται κατά προτεραιότητα στα κορίτσια ηλικίας των 11-12 ετών, όπου δεν έχει ξεκινήσει ακόμη η έκθεση στον ιό, η συμμόρφωση στις ιατρικές οδηγίες είναι υψηλή και η ανοσολογική απάντηση είναι η μέγιστη δυνατή» τόνισε ο κ. Χρούσος.</p>
      <h3>421 περιστατικά στην Ελλάδα</h3>
      <p> Σύμφωνα με τον κ. <b>Αγοραστό,</b> Καθηγητή Μαιευτικής-Γυναικολογίας και Πρόεδρο  του ΔΣ της Ελληνικής HPV Εταιρείας  «η προστασία από τους σχετιζόμενους με τον ιό HPV καρκίνους μπορεί να επιτευχθεί πρωτογενώς με τον εμβολιασμό και δευτερογενώς με προληπτικό προσυμπτωματικό έλεγχο ώστε να υπάρχει έγκαιρη ανίχνευση εγκατεστημένων προκαρκινικών βλαβών. Στην Ελλάδα μόνο εμφανίζονται ανά έτος <b>421 νέα περιστατικά</b> καρκίνου τραχήλου της μήτρας, ενώ οι θάνατοι ανέρχονται στους 208 <b>Η μαζική χρήση του εμβολίου σε συνδυασμό με το δευτερογενή προσυμπτωματικό έλεγχο μπορεί να οδηγήσει στην εξάλειψη του καρκίνου του τραχήλου της μήτρας</b>. Ήδη σε χώρες όπως η Αυστραλία, με υψηλή εμβολιαστική κάλυψη, έχει εξαγγελθεί η εξάλειψη του μέσα στα επόμενα δέκα χρόνια” Στη συνέντευξη τύπου που πραγματοποιήθηκε, η κυρία <b>Πασακοπούλου Αναστασία,</b>  Πρόεδρος του Δ.Σ. του συλλόγου ΑγκαλιάΖΩ, δήλωσε: «Ο ΟΕΚΚ-ΑγκαλιάΖΩ συμμετέχει στην καμπάνια ενημέρωσης προληπτικών μέτρων ενάντια του Ιού των Ανθρωπίνων Θηλωμάτων – HPV και στέκεται δίπλα στην προσπάθεια αυτή για την αποφυγή «πρώιμου θανάτου» και αύξηση προσδόκιμου ζωής, σε συνδυασμό με την καλύτερη δυνατή ποιότητα ζωής». </p>
      <h3>Δωρεάν προστασία από 9 τύπους του ιού</h3>
      <p>«Το εμβόλιο έναντι του HPV παρέχει προστασία ως και για 9 τύπους του ιού, εκ των οποίων οι 7 είναι ογκογόνοι και οι δύο σχετίζονται με τα γεννητικά κονδυλώματα. Με βάση τις επιδημιολογικές μελέτες το εμβόλιο έναντι του ιού ΗPV στοχεύει άμεσα σε τύπους του ιού  που σχετίζονται με το 90% των περιστατικών καρκίνου τραχήλου μήτρας, με το 85-90% των σχετιζόμενων με HPV καρκίνων του αιδοίου, το 8O-85% των σχετιζόμενων με  HPV καρκίνων του κόλπου και το 90-95% των σχετιζόμενων με  ΗPV καρκίνων του πρωκτού. Πέραν του καρκίνου, το εμβόλιο στοχεύει στους δύο καλοήθεις τύπους του ιού HPV που σχετίζονται με το 90% των γεννητικών κονδυλωμάτων. Τα εμβόλια έναντι του ιού HPV με βάση τις αναφορές από όλες τις αρμόδιες υγειονομικές αρχές έχουν πολύ καλό προφίλ ασφαλείας», όπως επεσήμανε ο κ. <b>Γεώργιος Τρίμης</b>, Παιδίατρος, Ιατρικός Υπεύθυνος Τμήματος Εμβολίων MSD.</p>
      <p>Αξίζει να θυμίσουμε, ότι με βάση το Εθνικό Πρόγραμμα Εμβολιασμών της Ελλάδας, το εμβόλιο χορηγείται δωρεάν σε κορίτσια ηλικίας 11 έως 18 ετών, καθώς και σε άτομα και των δύο φύλων υψηλού κινδύνου (ανοσοκαταστολή) 11-26 ετών.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/reportaz/video/10577/georgios-papanikolaoy-o-ellinas-giatros-poy-eygnomonoyn-diaxronika-ekatommyria-gynaikes">Γεώργιος Παπανικολάου: Ο Έλληνας γιατρός που ευγνωμονούν διαχρονικά εκατομμύρια γυναίκες</a>
        </li>
        <li>
          <a href="https://www.cnn.gr/news/ellada/story/196704/thessaloniki-efialtikes-stigmes-gia-aniliko-ton-apigagan-kai-aselsisan-se-varos-toy">Θεσσαλονίκη: Εφιαλτικές στιγμές για ανήλικο - Τον απήγαγαν και ασέλγησαν σε βάρος του</a>
        </li>
        <li>
          <a href="https://www.cnn.gr/news/ellada/story/196721/ayto-einai-to-onoma-tis-neas-omadas-poy-tha-antikatastisei-tin-delta">Αυτό είναι το όνομα της νέας ομάδας που θα αντικαταστήσει την «Δέλτα»</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/58954/karkinos-traxhloy-ths-mhtras">ΚΑΡΚΙΝΟΣ ΤΡΑΧΗΛΟΥ ΤΗΣ ΜΗΤΡΑΣ</a>
        </li>
        <li>
          <a href="https://www.cnn.gr/eidhseis/tag/82352/agkaliazo">ΑΓΚΑΛΙΑΖΩ</a>
        </li>
        <li>
          <a href="https://www.cnn.gr/eidhseis/tag/41915/hpv">HPV</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196721/snapshot/15218690.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196621/snapshot/2735607.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196704/snapshot/2746057.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196719/snapshot/2566902.jpg"/>
      </figure>
    </article>
  </body>
</html>