<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/a-year-from-election-day-what-polls-say-about-outcome-of-2020-us-election-trump"/>
    <meta property="og:site_name" content="euronews"/>
    <meta property="article:published_time" content="2019-11-08T16:22:52+00:00"/>
    <meta property="og:title" content="یک سال تا انتخابات آمریکا؛ نظرسنجی‌ها ترامپ را برنده می‌دانند یا بازنده؟"/>
    <meta property="og:description" content="با توجه به نقش کالج الکترال در انتخابات ریاست جمهوری آمریکا به نظر می رسد که بخت دونالد ترامپ برای انتخاب مجدد بیش از پیش به هویت رقیبش از حزب دموکرات بستگی دارد."/>
  </head>
  <body>
    <article>
      <h1>یک سال تا انتخابات آمریکا؛ نظرسنجی‌ها ترامپ را برنده می‌دانند یا بازنده؟</h1>
      <address><time datetime="2019-11-08T16:22:52+00:00">08 Nov 2019, 16:22</time> by <a rel="author">یورونیوز فارسی </a></address>
      <p>در حالی که تنها یک سال تا انتخابات ریاست جمهوری آمریکا باقی مانده است برخی نظرسنجی ها از پیشتازی رقبای دموکرات دونالد ترامپ، رئیس جمهوری ایالات متحده حکایت دارند.</p>
      <p>جدیدترین نظرسنجی شبکه «ای بی سی» که با کمک روزنامه «واشنگتن پست» انجام شده است نشان می دهد که جو بایدن، معاون باراک اوباما در دوران ریاست جمهوری وی، با اختلاف ۱۷ درصد از دونالد ترامپ پیش افتاده است. این در حالی است که دیگر نامزدهای حزب دموکرات نیز با اختلاف زیاد از دونالد ترامپ پیشی گرفته اند. برنی سندرز، سناتور ایالت ورمونت در ماه ژوئیه تنها با اختلاف تنها شش درصد از دونالد ترامپ پیش افتاده بود. این اختلاف اکنون به ۱۷ درصد رسیده است. الیزابت وارن، سناتور ایالت ماساچوست نیز فاصله هفت درصدی خود با دونالد ترامپ را به ۱۱ تا ۱۵ درصد رسانده است.</p>
      <p>آغاز تحقیقات برای استیضاح دونالد ترامپ تنها عامل موثر در پیشی گرفتن نامزدهای دموکرات از ساکن فعلی کاخ سفید نیست. بسیاری از رای دهندگان ضمن زیر سوال بردن رهبری دونالد ترامپ او را «صادق» نمی دانند. از هر ۱۰ رای دهنده آمریکایی شش نفر بر این باور هستند که دونالد ترامپ مشکلات آنها را درک نمی کند.</p>
      <p>از سوی دیگر نظرسنجی ها نشان می دهد که نیمی از رای دهندگان از استیضاح و برکناری دونالد ترامپ حمایت می کنند. ۵۸ درصد رای دهندگان از عملکرد دونالد ترامپ در مقام رئیس جمهوری ناراضی هستند و ۶۶ درصد بر این باور هستند که عملکرد و رفتار چهل و پنجمین رئیس جمهوری ایالات متحده در شان این مقام نبوده است.</p>
      <p>دونالد ترامپ اولین رئیس جمهوری آمریکا است که هرگز در نظرسنجی ها نتوانسته است نظر مثبت رای دهندگان را در نظرسنجی ها نسبت به عملکرد خود جلب کند.</p>
      <p>البته رئیس جمهوری آمریکا در سال ۲۰۱۶ نیز چنین مشکلاتی را در افکار عمومی داشت اما موفق شد با وجود آرای عمومی کمتر در کالج الکترال پیروز شود.</p>
      <p>از سوی دیگر دموکرات ها مشکلات خاص خودشان را دارند: محبوبیت آنها بیشتر محدود به چند گروه خاص مانند جوانان، تحصیل کردگان، اقلیت های قومی و نژادی و شهرنشینان می شود.</p>
      <h3>رویارویی های احتمالی</h3>
      <p>با توجه به نقش کالج الکترال در انتخابات ریاست جمهوری آمریکا به نظر می رسد که بخت دونالد ترامپ برای انتخاب مجدد بیش از پیش به هویت رقیبش از حزب دموکرات بستگی دارد. این همان عاملی است که از نظر بسیاری از صاحبنظران منجر به پیروزی دونالد ترامپ در سال ۲۰۱۶ شد. به این معنا که رای دهندگان بیش از آنکه دونالد ترامپ را در نوامبر سال ۲۰۱۶ انتخاب کرده باشند به هیلاری کلینتون «نه» گفتند.</p>
      <p>در همین راستا هویت رقیب دموکرات دونالد ترامپ نقش تعیین کننده ای در نتیجه رای گیری و نقشه کالج الکترال ۲۰۲۰ خواهد داشت.</p>
      <p>جو بایدن و برنی سندرز هم اکنون با ۵۶ درصد در مقابل ۳۹ درصد از دونالد ترامپ پیش افتاده اند. الیزابت وارن نیز با ۵۴ درصد در مقابل ۳۹ درصد برای دونالد ترامپ از رئیس جمهوری کنونی پیش افتاده است. کاملا هریس و پیت بوتجج، دیگر نامزدهای دموکرات نیز در نظرسنجی ها با اختلاف ۱۱ درصد از دونالد ترامپ پیش هستند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/01/us-preident-trump-ditches-new-york-to-become-a-florida-resident-court-documents-show">از نیویورک به فلوریدا؛ ترامپ «اسباب کشی» مالیاتی کرد</a>
        </li>
        <li>
          <a href="https://farsi.euronews.com/2019/10/23/bill-taylor-testimony-for-trump-impeachment-inquiry-what-is-a-quid-pro-quo">ماجرای اتهام «گروکشی سیاسی» علیه ترامپ چیست؟</a>
        </li>
        <li>
          <a href="https://farsi.euronews.com/2019/09/13/us-democrats-primary-debate-who-were-winners-and-losers-of-third-debate">رقابت مقدماتی دموکرات‌های آمریکا؛ کدام نامزدها برنده و بازنده مناظره سوم بودند؟</a>
        </li>
      </ul>
    </article>
  </body>
</html>