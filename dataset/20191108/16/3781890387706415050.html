<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/women/740713"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T16:23:00+00:00"/>
    <meta property="og:title" content="ฉลองครบ1ปี'ไอคอนสยาม' เปิด'ทรูไอคอนฮอลล์'อลังการ"/>
    <meta property="og:description" content="ฉลองครบรอบ 1 ปี 'ไอคอนสยาม' พร้อมเปิด ทรู ไอคอน ฮอลล์ สุดอลังการ"/>
  </head>
  <body>
    <article>
      <h1>ฉลองครบ1ปี'ไอคอนสยาม' เปิด'ทรูไอคอนฮอลล์'อลังการ</h1>
      <address>
        <time datetime="2019-11-08T16:23:00+00:00">08 Nov 2019, 16:23</time>
      </address>
      <p>
        <b>ฉลองครบรอบ 1 ปี 'ไอคอนสยาม' พร้อมเปิด ทรู ไอคอน ฮอลล์ สุดอลังการ</b>
      </p>
      <p>ถือว่าประสบความสำเร็จและเป็นที่รู้จักของนักท่องเที่ยวชาวไทยและชาวต่างชาติอย่างมากสำหรับ 'ไอคอนสยาม' ล่าสุดในโอกาสครบรอบ 1 ปี ก็ได้มีการเนรมิตมหาปรากฏการณ์เฉลิมฉลองสุดยิ่งใหญ่ “The Celebrations of Glory  ICONSIAM” ซึ่งเป็นกิจกรรมความบันเทิงที่จัดขึ้นเพื่อดึงดูดลูกค้าและนักท่องเที่ยวจากทั่วทุกมุมโลกให้มาเที่ยวชมงานตลอด 3 วัน ตั้งแต่วันที่ 8-10 พ.ย.62 </p>
      <figure>
        <img src="https://www.dailynews.co.th/admin/upload/20191108/news_XoFsqOWgQT233625_533.jpg?v=20191112182?v=9869"/>
      </figure>
      <p>นอกจากนี้ยังได้ถือฤกษ์ดีเปิด TRUE ICON HALL (ทรู ไอคอน ฮอลล์) ศูนย์ประชุมระดับโลกที่ได้มาตรฐานระดับสากลแห่งใหม่ในประเทศไทย โดยเป็น 1 ใน 7 สิ่งมหัศจรรย์ของไอคอนสยาม บนชั้น 7 ด้วยความจุขนาด 2,700 ที่นั่ง รองรับการจัดงานประชุมและจัดแสดงโชว์ที่มีชื่อเสียงระดับโลกด้วยเทคโนโลยีที่ดีที่สุดในภูมิภาคเอเชีย ซึ่งจะทำให้กรุงเทพมหานครเป็นศูนย์กลางของการประชุมนานาชาติและการแสดงระดับชั้นนำของโลก พร้อมชมการแสดงโขนเรื่องรามเกียรติ์ ตอน กวนเกษียณสมุทร ประกอบมัลติมีเดียอันวิจิตรตระการตา อีกทั้งยังมีนักร้องหนุ่ม แม็ททีโอ โบเซลลี (Matteo Bocelli) บินตรงมาร่วมโชว์การแสดงสุดเอ็กซ์คลูซีฟเพื่องานนี้โดยเฉพาะอีกด้วย</p>
      <figure>
        <img src="https://www.dailynews.co.th/admin/upload/20191108/news_XghExCGXdf233627_533.jpg?v=20191112182?v=2417"/>
      </figure>
      <p>สำหรับบรรยากาศในการเปิดงานเป็นไปอย่างคึกคัก โดยมีผู้บริหารกล่าวเปิดงาน และมีเหล่าซุปตาร์ชื่อดังของเมืองไทย อาทิ ณเดชน์ คูกิมิยะ ,ญาญ่า-อุรัสยา ,แบงค์-ธิติ, เนม-ปราการ ,มัดหมี่-พิมดาว ,นนท์-ธนนท์ ฯลฯ ร่วมสร้างสีสันและเดินแฟชั่นโชว์สุดอลังการ โดยมีไฮไลท์แสงสีเสียงที่ตอกย้ำแนวคิด “สิ่งที่ดีที่สุดของไทยบรรจบกับสิ่งที่ดีที่สุดของโลก” ของการแสดง “Glory of ICONSIAM เฉิดฉายประกายสยาม” ในชุด Rhythm of Success เกียรติไทยกึกก้องทั่วโลกา, Glory of Memories รุ่งโรจน์ในความทรงจำ, Happiness of Extraordinary สุขล้ำเหนือจินตนาการ จากนั้นมีมินิคอนเสิร์ตจากศิลปิน TRINITY เป็นการปิดท้ายค่ำคืนด้วยความประทับใจ</p>
      <figure>
        <img src="https://www.dailynews.co.th/admin/upload/20191108/news_jxdHxqJIyx233626_533.jpg?v=20191112182?v=3993"/>
      </figure>
    </article>
  </body>
</html>