<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/nashiyat-problem-1-e-obrazovanieto-406213.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T16:27:06+00:00"/>
    <meta property="og:title" content="Нашият проблем № 1 е образованието"/>
    <meta property="og:description" content="Не можем да си позволим в 21 век да имаме неграмотни, категоричен е проф. Огнян Герджиков"/>
  </head>
  <body>
    <article>
      <h1>Нашият проблем № 1 е образованието</h1>
      <address><time datetime="2019-11-08T16:27:06+00:00">08 Nov 2019, 16:27</time> by <a rel="author">Стела Стоянова</a></address>
      <ul>
        <li>И най-силно развитата икономика ще фалира за година в условията на родната администрация</li>
        <li>Не можем да си позволим в 21 век да имаме неграмотни, категоричен е проф. Огнян Герджиков</li>
      </ul>
      <p>
        <b>- Господин Герджиков, каква е Вашата равносметка зда 30-те години преход от 10-ти ноември насам?</b>
      </p>
      <p>- Десети ноември неминуемо трябваше да дойде. Това бе един срив на социалистическата система, която бе постигнала своя таван още през 70-те години и нямаше бъдеще. Всяка държава от социалистическия блок извърши по различен начин своя преход. Централноевропейските държави като че ли успяха да го направят по-успешно. У нас, поради факта, че нямахме същинска опозиция, нямахме хора като опозиционерите в Полша най-вече, но и м Унгария и Чехия, бяхме неподготвени достатъчно за тази промяна. Затова и като че ли нашият преход премина с много дефекти. Това си пролича най-вече в начина, по който се извърши приватизацията, при което някои хора много скоро станаха свръхбогати.</p>
      <p>
        <b>- Дали това не бе планирано изначално?</b>
      </p>
      <p>- Лично аз не виждам тук планово начало, но въпреки това преходът се осъществи. Но въпреки всички недостатъци, ние би трябвало да се радваме на по-добрата перспектива, която се усеща. След големите сривове 1990-91 година и 96-97 година, когато наистина стана национална катастрофа, сега нещата изглеждат съвършено по-различно с всички кусури и недотам кусури.</p>
      <p>
        <b>- Стигнахме ли дотам, където си бяхме измислили, че трябва да стигнем през 1989 година?</b>
      </p>
      <p>- Не знам кой какви цели си е поставял, но политиката е това, което се случва. Това са били нашите сили през въпросните 30 години - да постигнем това - то не е толкова малко. Разбира се, можеше да бъде и повече.</p>
      <p>
        <b>- Смятате ли, че може да постигнем някога не просто по-добър материален стандарт, но и национално единение.</b>
      </p>
      <p>- Правим постепенно такива не много удачни опити, но това силно разслоение в обществото се дължи и на голямото разслоение между много богати и много бедни. Това е гнилата икономическа основа, която не позволява обединението на нацията. Такова голямо разслоение между хора - не много на брой, но много богати, средна класа и много бедни хора, най-вече възрастни, но и работещи бедни с минимална заплата, това е един дисбаланс, който може да избие в един момент. Той тлее от напрежение.</p>
      <p>
        <b>- Смятате ли, че може нещо да се направи да бъдат изгладени тези противоречия?</b>
      </p>
      <p>- Работодателите гледат своя интерес, но държавата има лостове, от които доста много зависи тези диспропорции да бъдат преодолени. Аз съм човек оптимист по природа и ми се струва, че в близко бъдеще нещата ще се променят. Ние всички се дразним, когато виждаме как бюрокрацията спъва развитието. Един мой познат беше казал "Ако вземем най-силно развитата икономика и я поставим в условията на българската администрация, тя ще фалира за една година"</p>
      <p>
        <b>- Като служебен премиер получихте възможност да погледнете във всички сектори, от които държавата има нужда. Кой е този, в който трябва да има най-голяма намеса?</b>
      </p>
      <p>- Казвах го и преди, и сега - образованието. Не можем да си позволим в 21 век да имаме стотици неграмотни. Това е много сериозен проблем и те са сериозно бреме. Докато не го преодолеем, България трудно ще се придвижи напред.</p>
    </article>
  </body>
</html>