<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/world/neos-salos-gia-tin-ypopsifiotita-ouggrou-epitropou-me-filotourkikes-theseis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T16:41:02+00:00"/>
    <meta property="og:title" content="Νέος σάλος για την υποψηφιότητα Ούγγρου επιτρόπου με φιλοτουρκικές θέσεις"/>
    <meta property="og:description" content="Ο ευρωβουλευτής, Νίκος Ανδρουλάκης, τονίζει ότι γεννά ερωτήματα η απόφαση της Von der Leyen να κρατήσει η Ουγγαρία το χαρτοφυλάκιο διεύρυνσης"/>
  </head>
  <body>
    <article>
      <h1>Νέος σάλος για την υποψηφιότητα Ούγγρου επιτρόπου με φιλοτουρκικές θέσεις</h1>
      <h2>Ο ευρωβουλευτής, Νίκος Ανδρουλάκης, τονίζει ότι γεννά ερωτήματα η απόφαση της Von der Leyen να κρατήσει η Ουγγαρία το χαρτοφυλάκιο διεύρυνσης</h2>
      <address><time datetime="2019-11-08T16:41:02+00:00">08 Nov 2019, 16:41</time> by <a rel="author">ΤοΒΗΜΑ Team</a></address>
      <p>Εναν επίτροπο με ξεκάθαρες φιλοτουρκικές θέσεις, θέλει να προωθήσει ο Ούγγος πρωθυπουργός Βίκτωρ Ορμπαν.</p>
      <p>Και αυτό, σε συνδυασμό με την επιμονή της επικεφαλής της ΕΕ, Von der Leyen, να κρατήσει η Ουγγαρία το χαρτοφυλάκιο της διεύρυνσης, δημιουργεί σοβαρά ερωτήματα.</p>
      <p>
        <a href="https://www.in.gr/2019/11/08/greece/kraygi-agonias-apo-foitites-tou-oikonomikou-panepistimiou-katastasi-exei-ksefygei-fovomaste/">Κραυγή αγωνίας από φοιτητές της ΑΣΟΕΕ : «Η κατάσταση έχει ξεφύγει, φοβόμαστε»</a>
      </p>
      <p>Το θέμα αναδεικνύει με δήλωσή του ο Ελληνας ευρωβουλευτής, Νίκος Ανδρουλάκης ο οποίος επισημαίνει:</p>
      <p>«Η απόφαση της προέδρου της ΕΕ, Von der Leyen να διατηρήσει ο Ούγγρος υποψήφιος Επίτροπος το χαρτοφυλάκιο της Διεύρυνσης προκαλεί πολλά ερωτηματικά για την ικανότητα της νέας Προέδρου να αντιμετωπίσει τις προκλήσεις της Ένωσης. Μετά την απόρριψη του πρώτου υποψηφίου του κ. Orban από το Ευρωπαϊκό Κοινοβούλιο για λόγους σύγκρουσης συμφερόντων, η Ουγγρική κυβέρνηση πρότεινε τον Πρέσβη της στην Ευρωπαϊκή Ένωση κ. Olivér Várhelyi.</p>
      <p>Τα προβλήματα όμως παραμένουν. Ο συγκεκριμένος διπλωμάτης αποτελεί στενό συνεργάτη του Ούγγρου πρωθυπουργού και είναι αυτός που υπερασπίζεται την Ουγγρική κυβέρνηση στις διαδικασίες που έχουν ξεκινήσει για τις παραβιάσεις του Κράτους Δικαίου.</p>
      <h3>Παραβίαση χωρίς σεβασμό</h3>
      <p>Πως μπορούμε να ζητάμε τον σεβασμό τους από τις υπό ένταξη χώρες όταν ο αρμόδιος εκπροσωπεί μία κυβέρνηση που συστηματικά τις παραβιάζει; Παράλληλα, η Ουγγαρία ήταν η μόνη χώρα της Ευρωπαϊκής Ένωσης που στήριξε την παράνομη εισβολή της Τουρκίας στην Βόρεια Συρία. Ήταν ο ίδιος ο κ. Várhelyi ο οποίος μπλόκαρε μόλις εχθές μία απόφαση κατά της Τουρκίας σε επίπεδο Πρέσβεων με τον κ. Orban να δηλώνει σήμερα παρουσία του κ. Ερντογάν πως «η Τουρκία μπορεί να βασίζεται στη στήριξή μας».</p>
      <p>Την επόμενη εβδομάδα η Επιτροπή Εξωτερικών Υποθέσεων θα εξετάσει την υποψηφιότητα του. Όλες αυτές οι δηλώσεις όμως σε κρίσιμα θέματα γεωπολιτικής ασφάλειας και κράτους δικαίου αποδεικνύουν ότι οι στόχοι της Ουγγρικής κυβέρνησης αποκλίνουν από αυτούς της Ένωσης και για αυτό τον λόγο δεν μπορεί να αναλάβει εκπρόσωπός της το κρίσιμο χαρτοφυλάκιο της διεύρυνσης».</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>