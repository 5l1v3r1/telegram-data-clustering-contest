<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/an-22-antey-i-an-124-ruslan-stalo-vidomo-yakiy-litak-bilsh-efektivniy-novini-ukrajini-50052479.html"/>
    <meta property="og:site_name" content="НВ"/>
    <meta property="article:published_time" content="2019-11-08T16:37:00+00:00"/>
    <meta property="og:title" content="Авіалінії Антонова з’ясували, хто ефективніше: Руслан або Антей"/>
    <meta property="og:description" content="Літак Антей виявився більш економічно ефективним, ніж Руслан."/>
  </head>
  <body>
    <article>
      <h1>Авіалінії Антонова з’ясували, хто ефективніше: Руслан або Антей</h1>
      <h2>Літак Антей виявився більш економічно ефективним, ніж Руслан.</h2>
      <address>
        <time datetime="2019-11-08T16:37:00+00:00">08 Nov 2019, 16:37</time>
      </address>
      <p>Після тривалої перерви в роботі і технічного обслуговування літак Ан-22 Антей, експлуатований <a href="https://nv.ua/ukr/tags/avialinii-antonova.html">Авіалініями Антонова</a>, виконав два комерційних рейси за маршрутом Мадрид-Багдад-Мадрид. При цьому в ДП Антонов відзначили, що літак, побудований у 1974 році, в економічному плані більш ефективний при перевезенні подібних вантажів, ніж більш пізні Ан-124 Руслан, повідомляє <a href="https://cfts.org.ua/news/2019/11/08/antonov_nazval_samolet_antey_bolee_ekonomicheski_effektivnym_chem_ruslan_56111">ЦТС</a>.</p>
      <p>«Кілька десятиліть тому поява Антея відкрила еру широкофюзеляжних транспортних літаків. Він досі залишається найбільшим у світі турбогвинтовим вантажним літаком. Як і раніше, Ан-22 користується попитом на ринку повітряних перевезень», — зазначив заступник директора авіакомпанії Віталій Шость.</p>
      <p>«Зокрема, під час перевезення однакових вантажів, Антей більш економічно ефективний у порівнянні з Русланом», — повідомили в компанії.</p>
      <p>Що стосується виконаних рейсів між Іспанією і Іраком, то український Ан-22 доставив вертольоти і устаткування на замовлення DSV Spain — логістичної компанії Міністерства оборони Іспанії.</p>
      <p>Ан-22 Антей — турбогвинтовий, широкофюзеляжний, транспортний літак, який встановив 41 світовий рекорд. Всього було випущено 68 Ан-22. Літаки Антей вироблялись у 1966−1976 роках. На балансі Авіаліній Антонова знаходиться один Ан-22, ще сім експлуатуються у Росії.</p>
      <p>Авіалінії Антонова — структурний підрозділ провідного українського розробника і виробника авіатехніки ДП Антонов, що входить з 2015 року до складу держконцерну Укроборонпром. Флот компанії налічує сім літаків <a href="https://nv.ua/ukr/ukraine/events/maysternist-antonov-opublikuvav-vrazhayuche-video-posadki-an-124-pri-potuzhnomu-bokovomu-vitri-50013614.html">Ан-124−100 Руслан</a> вантажопідйомністю 150 т, <a href="https://nv.ua/ukr/tags/an-225-mrija.html">супертранспортник Ан-225 Мрія</a> вантажопідйомністю 250 т і Ан-22 Антей вантажопідйомністю 60 т. Крім того, у флот входять легкі транспортні Ан-74Т, Ан-26−100, Ан-28.</p>
      <p>Раніше гендиректор Укроборонпрому Айварас Абромавічус заявив, що <a href="https://nv.ua/ukr/biz/markets/pidpriyemstvo-antonov-ne-narostit-eksport-bez-pidtrimki-providnogo-svitovogo-virobnika-novini-ukrajini-50043292.html">ДП Антонов не здатне наростити експорт</a> без створення спільного підприємства з одним зі світових гігантів авіаіндустрії.</p>
    </article>
  </body>
</html>