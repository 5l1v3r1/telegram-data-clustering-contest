<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/596436/oev-na-prostatefthei-to-kypriako-ependytiko-programma"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T16:58:00+00:00"/>
    <meta property="og:title" content="ΟΕΒ: Να προστατευθεί το Κυπριακό Επενδυτικό Πρόγραμμα"/>
    <meta property="og:description" content="Την ανάγκη προστασίας του Κυπριακού Επενδυτικού Προγράμματος με ταυτόχρονη θωράκιση της αξιοπιστίας της χώρας, επισημαίνουν με κοινή τους ανακοίνωση..."/>
  </head>
  <body>
    <article>
      <h1>ΟΕΒ: Να προστατευθεί το Κυπριακό Επενδυτικό Πρόγραμμα</h1>
      <address><time datetime="2019-11-08T16:58:00+00:00">08 Nov 2019, 16:58</time> by <a rel="author">SigmaLive</a></address>
      <p>Την ανάγκη προστασίας του Κυπριακού Επενδυτικού Προγράμματος με ταυτόχρονη θωράκιση της αξιοπιστίας της χώρας, επισημαίνουν με κοινή τους ανακοίνωση διάφορες εργοδοτικές και επαγγελματικές οργανώσεις, σημειώνοντας ότι παρά τις όποιες αδυναμίες, το ΚΕΠ συμβάλει ουσιαστικά σε κλάδους ζωτικής σημασίας για την οικονομία.</p>
      <p> Το ΚΕΠ μέσα από την προσέλκυση ξένων επενδύσεων, συμβάλει άμεσα και ουσιαστικά σε κλάδους ζωτικής σημασίας, όπως είναι οι Υπηρεσίες, οι Κατασκευές, ο Τουρισμός, και το Εμπόριο, αναφέρει κοινή ανακοίνωση που εξέδωσαν η Ομοσπονδία Εργοδοτών &amp; Βιομηχάνων (ΟΕΒ), ο Παγκύπριος Σύνδεσμος Επιχειρηματιών Ανάπτυξης Γης και Οικοδομών, η Ομοσπονδία Συνδέσμων Εργολάβων Οικοδομών Κύπρου (ΟΣΕΟΚ), ο Σύνδεσμος Μεταλλουργικών Βιομηχανιών Κύπρου (ΣΥΜΕΒΙΚ), ο Σύνδεσμος Εργοληπτών Μηχανολογικών &amp; Ηλεκτρολογικών Έργων Κύπρου (ΣΕΜΗΕΚ) ο Παγκύπριος Σύνδεσμος Βιομηχάνων Επίπλου &amp; Ξυλουργικών (ΠΑΣΥΒΕΞ), ο Κυπριακός Σύνδεσμος Συμβούλων Επιχειρήσεων, ο Παγκύπριος Σύνδεσμος Ιδιωτικών Σχολών Τριτοβάθμιας Εκπαίδευσης (ΠΑΣΙΣΤΕ).</p>
      <p>Από το πρόγραμμα, αναφέρουν, δημιουργούνται και διατηρούνται χιλιάδες νέες θέσεις εργασίας σε ευρύ φάσμα επαγγελμάτων, ενισχύοντας παράλληλα τη διαδικασία μείωσης των Μη Εξυπηρετούμενων Δανείων, ενώ το ΚΕΠ έχει σημαντική συνεισφορά στη μείωση του δημόσιου χρέους από άμεσους και έμμεσους φόρους, στην υλοποίηση μεγάλων αναπτύξεων, ενδυναμώνοντας την προσπάθεια που καταβάλλει η Κύπρος για να εδραιωθεί ως διεθνές επιχειρηματικό κέντρο.</p>
      <p>Αναφέρουν ακόμη ότι μέσα σε ένα διεθνές και τοπικό περιβάλλον που μεταβάλλεται συνεχώς, είναι αυτονόητο ότι το πρόγραμμα οφείλει να προσαρμόζεται, να εξελίσσεται και να θεραπεύει τις όποιες αδυναμίες του, για να προσθέσουν πως «ενδεχομένως υπάρχουν μεμονωμένες περιπτώσεις που χρήζουν επανεξέτασης, αλλά μετά την εφαρμογή διορθωτικών μέτρων από την πολιτεία, το νέο, αυστηρότερο ΚΕΠ, μπορεί να ανταποκριθεί αποτελεσματικά στις προκλήσεις της οικονομίας και της διεθνούς εικόνας της Κύπρου. Σε αυτή την κοινή προσπάθεια, η καλλιέργεια ενός κλίματος αβεβαιότητας είναι επιζήμια».</p>
      <p>«Είναι ζωτικής σημασίας να προστατεύσουμε το Κυπριακό Επενδυτικό Πρόγραμμα, τη δύναμη ανάπτυξης που δίνει στην οικονομία του τόπου και να θωρακίσουμε παράλληλα την αξιοπιστία της χώρας μας. Γι΄ αυτό είναι επιβεβλημένο όλοι να παραμερίσουμε τις όποιες ενδεχόμενες διαφορές και συλλογικά να εργαστούμε για την προστασία του κύρους της οικονομίας και της Κύπρου», καταλήγει η ανακοίνωση.</p>
      <p>ΚΥΠΕ</p>
    </article>
  </body>
</html>