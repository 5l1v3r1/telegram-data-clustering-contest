<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620390/%DB%B1%DB%B2-%D8%AF%D8%B1%D8%B5%D8%AF-%D9%BE%D8%A7%DB%8C%D8%AA%D8%AE%D8%AA%E2%80%8C%D9%86%D8%B4%DB%8C%D9%86%D8%A7%D9%86-%D8%A8%D8%A7%D9%84%D8%A7%D8%AA%D8%B1-%D8%A7%D8%B2-%DB%B3%DB%B0-%D8%B3%D8%A7%D9%84-%D8%A8%D9%87-%D8%AF%DB%8C%D8%A7%D8%A8%D8%AA-%D9%85%D8%A8%D8%AA%D9%84%D8%A7-%D9%87%D8%B3%D8%AA%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T05:03:00+00:00"/>
    <meta property="og:title" content="۱۲ درصد پایتخت‌نشینان بالاتر از ۳۰ سال به دیابت مبتلا هستند"/>
    <meta property="og:description" content="نائب رئیس کمیته ملی بیماری‌های غیرواگیر وزارت بهداشت گفت: ۱۲درصد پایتخت‌نشینان بالاتر از ۳۰ سال به دیابت مبتلا هستند و این عدد طبق آخرین آمار موجود است و مطالعات جدید نیز به زودی آغاز خواهد شد."/>
  </head>
  <body>
    <article>
      <h1>۱۲ درصد پایتخت‌نشینان بالاتر از ۳۰ سال به دیابت مبتلا هستند</h1>
      <h2>نایب رئیس کمیته ملی بیماری‌های غیرواگیر وزارت بهداشت:</h2>
      <address>
        <time datetime="2019-11-08T05:03:00+00:00">08 Nov 2019, 05:03</time>
      </address>
      <p>
        <i>نائب رئیس کمیته ملی بیماری‌های غیرواگیر وزارت بهداشت گفت: ۱۲درصد پایتخت‌نشینان بالاتر از ۳۰ سال به دیابت مبتلا هستند و این عدد طبق آخرین آمار موجود است و مطالعات جدید نیز به زودی آغاز خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>براساس گزارش وزارت بهداشت، محمد باقر لاریجانی درباره دیابت افزود: در دنیا بیش از ۴۰۰ میلیون نفر مبتلا به دیابت هستند و این تصور وجود دارد که در سال های آتی این تعداد افزایش یابد. شیوع ۱۰ درصدی بیماری دیابت در منطقه خاورمیانه وجود دارد و حدود ۱۰ درصد از هموطنان ما نیز به این بیماری مبتلا هستند.</p>
      <p>وی بیان کرد: جدول اطلاعات کامل همه استان ها و شهرستان ها در زمینه دیابت آماده شده و آمار دقیق بیش از ۴۰۰ شهرستان تهیه شده و این نکته خیلی مهمی است که علاوه بر کارشناسان حوزه بیماری های غیرواگیر، سایر مسئولان حوزه سلامت نیز می‌توانند به بررسی وضعیت خود در مقایسه با سایر استان ها بپردازند و پس از بررسی چالش ها، آنها را برطرف کنند.</p>
      <figure>
        <img src="https://aftabnews.ir/files/fa/news/1398/8/16/356474_419.jpg"/>
      </figure>
      <p>نایب رئیس کمیته ملی بیماری های غیرواگیر وزارت بهداشت با اشاره به وجود اطلاعات تفکیک شده استان‌ها و شهرستان‌ها اظهار داشت: باید به شکل بین المللی روی موضوعات مختلف NCD به طور عام و دیابت و استئوپروز به شکل خاص فعالیت شود. در حوزه کنترل نیز باید همه تلاش کنند تا به وضعیت مطلوب دست یابیم. ایران در مرحله تشخیص دیابت در سطح جهانی در موقعیت خوبی قرار دارد، در حالی که در سطح دنیا حدود ۴۰ تا ۵۰ درصد موارد تشخیص داده نشده و این رقم در ایران حدود ۳۵ درصد است که عوامل زیادی از جمله مراجعه زیاد و سطح بالای آگاهی بیماران می تواند در آن موثر باشد. حدود ۲۰ درصد از بیماران دیابتی در وضعیت کنترل خیلی مطلوب قرار دارند و این حوزه تلاش و توجه بیشتری را می‌طلبد.</p>
      <p>معاون وزیر بهداشت گفت: دیابتی‌ها با عوارض زیادی روبه‌رو هستند، به طور مثال ۲۵ درصد از بیماران قلبی، ۲۰ درصد از بیماران تلوپاتی، ۱۷ تا ۱۸ درصد از بیماران نفروپاتی و ۲۸ درصد بیماران نوروپاتی با دیابت دست و پنجه نرم می کنند. پای دیابتی نیز از شیوع بالایی برخوردار است و متاسفانه سالانه ۴۰ درصد افراد مبتلا، احتمال ابتلای بعدی را دارند. لازم است در برخی استان ها کارهای ویژه ای در حوزه دیابت انجام شود.</p>
      <p>وی با اشاره به راه اندازی کلینیک دیابت در سطح کشور گفت: درصدد هستیم با همکاری وزارت بهداشت، کلینیک‌هایی با سطوح مختلف و براساس جمعیت مناطق راه‌اندازی شود.</p>
      <p>لاریجانی با اشاره به افزایش سن افراد جامعه بیان کرد: با توجه به اینکه میانگین سن جمعیت کشور رو به افزایش است و در ۳ دهه آینده حدود ۳۰ درصد جمعیت کشور، بالای ۶۰ سال خواهند بود و از سویی دیگر در راستای فعالیت های NCD و افزایش طول عمر، مسئله استئوپروز امری ضروری است و توجه بیشتری را می طلبد.</p>
      <p>وی با یادآوری عوارضی چون پوکی استخوان، سارکوپنی، کمردرد و استئوآرتریت افزود: پوکی استخوان بیماری شناخته شده‌ای در سطح جهان است که مرگ و میر ناشی از آن گاهی از برخی سرطان‌ها بیشتر است و بیش از ۳ هزار و ۲۰۰ میلیارد تومان باراقتصادی به کشور تحمیل کرده است.</p>
      <p>نایب رئیس کمیته ملی بیماری های غیر واگیر وزارت بهداشت ضمن اعلام خبر راه اندازی کمپین پیشگیری برای پوکی استخوان از برگزاری سمینارهای استئوپروز در سطح کشور و در راستای افزایش دانش عمومی خبر داد و گفت: درصدد هستیم استانداردسازی را توسعه داده، پروژه های کاربردی و دانش و تکنولوژی را در این حوزه گسترش و فعالیت راهنماهای بالینی را دنبال کنیم. افزایش ارتباطات مجازی و شبکه سازی، زمینه ساز گسترش اطلاعات و افزایش سطح علمی کشور در حوزه بیماری های غیرواگیر خواهد شد.</p>
    </article>
  </body>
</html>