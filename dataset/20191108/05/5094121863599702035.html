<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/sal-pro-brno-priorita-rekl-ministr-kultury-lubomir-zaoralek-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="Sál pro Brno? Priorita, řekl ministr kultury Lubomír Zaorálek"/>
    <meta property="og:description" content="Janáčkovo kulturní centrum bude vláda projednávat jako jeden z hlavních kulturních projektů v republice. Ve čtvrtek to při své návštěvě Brna potvrdil ministr kultury Lubomír Zaorálek."/>
  </head>
  <body>
    <article>
      <h1>Sál pro Brno? Priorita, řekl ministr kultury Lubomír Zaorálek</h1>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Pavla Hloušková</a></address>
      <p>Nový sál pro Brno je proto mezi kulturními stavbami na čelním místě Národního investičního plánu. „Budeme se na vládě zabývat sestavou klíčových staveb, na které se zaměříme v nejbližších letech. Dohodneme celkovou strategii výstavby klíčových objektů v zemi,“ popsal ministr.</p>
      <figure>
        <img src="https://g.denik.cz/50/7e/brno-ombudsman-sidlo_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/bezpravi-nahradil-ochrance-prav-komuniste-ridili-brno-ze-sidla-ombudsmanky-20191107.html">Bezpráví nahradil ochránce práv. Komunisté řídili Brno ze sídla ombudsmanky Přečíst článek ›</a>
      </aside>
      <p>Krok po jednání ocenila brněnská primátorka Markéta Vaňková. „Jsem velmi ráda, že i nadále cítím podporu ze strany státu. Chceme akci uskutečnit v co možná nejkratším termínu,“ řekla Vaňková.</p>
      <p><b>Janáčkovo kulturní centrum</b><br/>• Co: Janáčkovo kulturní centrum, nový hudební sál<br/>• Kde: mezi Veselou a Besední ulicí<br/>• Za kolik: 1,3 miliardy<br/>• Kdy: stavba má začít příští rok</p>
      <p>Podle Zaorálka je plánované centrum pro republiku stejně důležitá stavba jako Národní knihovna v Praze či muzeum Dolních Vítkovic v Ostravě.<br/><br/>Zaorálkův postoj vítá i bývalý náměstek primátora pro kulturu Matěj Hollan. „Jsem rád, že má řešení na ministerstvu kultury kontinuitu,“ konstatoval.<br/><br/>Nový sál potřebují především brněnští filharmonici. „Městská hudební infrastruktura je nedostačující, program musíme plánovat s ohledem na velikost dostupných prostor. Sál opravdu potřebujeme,“ uvedla pro Deník Rovnost už dříve ředitelka filharmonie Marie Kučerová<br/><br/>Stavbu centra zpozdila kritika původních autorů jeho podoby z ateliéru M1. Pro porušení autorských práv podali na město žalobu. Konflikt vznikl kvůli vypracování nového ideového návrhu od jiné trojice architektů. S městem se obě skupiny v létě dohodly a ateliér M1 žalobu stáhl.</p>
      <figure>
        <img src="https://g.denik.cz/50/23/dokument-stadion_denik-150-3x2.jpg"/>
      </figure>
      <aside>
        <a href="https://brnensky.denik.cz/zpravy_region/dokument-o-legendarnich-luzankach-jeden-den-zdarma-ke-zhlednuti-na-internetu-20191107.html">Dokument o legendárních Lužánkách? Jeden den zdarma ke zhlédnutí na internetu Přečíst článek ›</a>
      </aside>
    </article>
  </body>
</html>