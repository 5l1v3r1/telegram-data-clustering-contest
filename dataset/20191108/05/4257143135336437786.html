<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/akar-halallal-is-vegzodhet-ezert-fontos-tenni-ellene"/>
    <meta property="og:site_name" content="infostart"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="Akár halállal is végződhet, ezért fontos tenni ellene"/>
    <meta property="og:description" content="Még nincs influenza az országban, de azt már lehet tudni, mikorra várják a szakemberek a járvány csúcsát. Bejelentették azt is, mikorra kerül a patikákba a vakcina."/>
  </head>
  <body>
    <article>
      <h1>Akár halállal is végződhet, ezért fontos tenni ellene</h1>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Infostart / InfoRádió</a></address>
      <h3>Még nincs influenza az országban, de azt már lehet tudni, mikorra várják a szakemberek a járvány csúcsát. Bejelentették azt is, mikorra kerül a patikákba a vakcina.</h3>
      <p>Jövő hét végén már a patikákban lesz az influenza elleni oltóanyag, a rizikócsoportba tartozók és a 60 év felettiek számára az 1,3 millió adag ingyenes vakcina már elérhető - közölte az egészségügyért felelős államtitkár. Horváth Ildikó elmondta, hogy járvány még nincs az országban, így mostanában érdemes kérni az oltást, amelynek beadása után két hét alatt alakul ki a védettség.</p>
      <figure>
        <img src="https://infostart.hu/images/site/articles/inline/2019/11/1572954650-d5sk8Q0Ws_md.jpg"/>
        <figcaption>Piri László családorvos beadja az influenza elleni védőoltást Horváth Ildikónak, az Emberi Erőforrások Minisztériumának (Emmi) egészségügyért felelős államtitkárának az influenza tüneteiről, szövődményeiről és a megelőzés lehetőségeiről tartott sajtótájékoztató végén az V. kerületi Hold utcai háziorvosi rendelőben 2019. november 5-én. Horváth Ildikó elmondta, a jövő hét végén már a patikákban lesz az influenza elleni oltóanyag, a rizikócsoportba tartozók és a 60 év felettiek számára az 1,3 millió adag ingyenes vakcina már elérhető. MTI/Kovács Attila</figcaption>
      </figure>
      <p>Müller Cecília országos tisztifőorvos hozzátette: a betegség ellen a legjobb védekezés az oltás, a szakemberek a járvány csúcsát jövő év elejére várják.</p>
      <h4>Már lehet kérni az oltásokat</h4>
      <p>Már több megyében kérhető a háziorvosoknál az influenza elleni védőoltás. A vakcinát a fokozottan veszélyeztetettek ingyen megkaphatják.</p>
      <p>Jelenleg nincs influenzavírus az országban – ezt bizonyítják a Nemzeti Népegészségügyi Központ legutóbbi adatai is.</p>
      <blockquote>A betegség elleni oltásokat viszont már több megyében lehet kérni</blockquote>
      <p>a háziorvosoktól. A vakcinát érdemes minden évben újra beadatni, mivel az oltóanyag folyamatosan változik – erről korábban az országos tisztifőorvos beszélt. "Az influenzavírus egy rendkívül változékony vírus, ezért, hogy az oltóanyagban milyen típusú törzseket helyeznek el, az mindig attól függ, hogy a sentinel orvosok mintái alapján milyen törzsek keringenek" – magyarázta Müller Cecília.</p>
      <p>Az influenza elleni oltást még</p>
      <blockquote>a járvány kialakulása előtt érdemes kérni.</blockquote>
      <p>Szlávik János infektológus orvos korábban mindenkinek javasolta, hogy éljen a lehetőséggel, mivel a vakcina, ha nem is akadályozza meg a fertőzés kialakulását, a szövődmények ellen biztosan véd. "Nagyon-nagyon ritkán van olyan teljesen egészséges ember, akinél az influenza esetében úgynevezett vírusos szövődmény alakul ki, egy olyan típusú tüdőgyulladás, amit maga az influenzavírus okoz – mutatott rá. – Ez rendkívül súlyos betegséget okozhat, amely során a beteg gyakran gépi lélegeztetésre szorul, és az esetek egy részében a betegek meghalnak."</p>
      <p>Szlávik János hangsúlyozta, hogy</p>
      <blockquote>a fokozottan veszélyeztetetteknek különösen fontos</blockquote>
      <p>beadni a védőoltást. Így tehát a 60 év fölöttieknek, a krónikus-, a szív- és érrendszeri-, valamint a máj- és vesebetegeknek, továbbá azoknak a hölgyeknek, akik a közeljövőben babát terveznek, illetve azok számára, akik már állapotosak, emelte ki, megjegyezve azt is, hogy a terhességi stádiumtól függetlenül, esetükben is javasolt a védőoltás.</p>
      <p>A magyar kormány idén is 1 millió 300 ezer térítésmentes influenza elleni vakcinát biztosít azoknak, akiknek különösen fontos, hogy ne kapják el a vírust.</p>
      <p>
        <i>Nyitókép: MTI/Komka Péter</i>
      </p>
      <p>
        <b>Kapcsolódó hang</b>
      </p>
      <p>Már kérhető az influenza elleni oltás – Müller Cecília, Szlávik János</p>
      <figure>
        <audio src="https://infostart.hu/audio/00004/00004dd1b.mp3"/>
      </figure>
      <p> </p>
    </article>
  </body>
</html>