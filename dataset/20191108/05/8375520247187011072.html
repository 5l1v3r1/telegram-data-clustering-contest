<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/sprava-sheremeta-zmi-nazvali-ymovirnih-pidozryuvanih-638554.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T05:51:47+00:00"/>
    <meta property="og:title" content="Справа Шеремета. ЗМІ назвали ймовірних підозрюваних"/>
    <meta property="og:description" content="Подружжя добровольців АТО арештували через підозру у вбивстві Шеремета"/>
  </head>
  <body>
    <article>
      <h1>Справа Шеремета. ЗМІ назвали ймовірних підозрюваних</h1>
      <address>
        <time datetime="2019-11-08T05:51:47+00:00">08 Nov 2019, 05:51</time>
      </address>
      <h4>Подружжя добровольців АТО арештували через підозру у вбивстві Шеремета</h4>
      <p>Подружжя колишніх добровольців антитерористичної операції на сході України Владислав та Інна Грищенки можуть фігурувати у справі про вбивство журналіста Павла Шеремета у 2016 році.</p>
      <p>Про це повідомляє <a href="https://www.pravda.com.ua/articles/2019/11/7/7231292/">Українська правда.</a></p>
      <p>Владислава Грищенка на псевдо «Буча» затримали 24 вересня, його дружину «Пуму» – 5 листопада. Суд заарештував обох у на час розслідування.</p>
      <p>Колишніх АТОвців та їхнього знайомого Івана Вакуленка – теж учасника війни на Сході – підозрюють у замаху на замовне вбивство мешканця Івано-Франківщини та незаконному поводженні зі зброєю. За версією слідства, у липні 2018 року вони виготовили вибухівку та прикріпили її до автівки 61-річного Михайла Чекурака у місті Косові. Останній сам помітив бомбу, тому замах не відбувся.</p>
      <p>Якщо спочатку розслідування вела Івано-Франківська поліція під керівництвом місцевої прокуратури, то зараз цим займається Головне управління Нацполіції у Києві, а нагляд здійснює Генеральна прокуратура.</p>
      <p>За словами Інни Грищенко, справу передали у Київ з формулюванням «у зв’язку з причетністю до інших злочинів».</p>
      <p>За даними ЗМІ, слідство може пов’язати подружжя зі справою про вбивство Павла Шеремета. Поліцейське розслідування у справі Грищенків веде той самий слідчий, який розслідує смерть журналіста.</p>
      <p>Третій фігурант справи – Іван Вакуленко – помер 18 жовтня. Офіційна версія – самогубство. За кілька днів до того Вакуленка, за словами Інни Грищенко, викликали на допит саме у справі Шеремета.</p>
      <p>Як відомо, журналіст Павло Шеремет був убитий в центрі Києва 20 липня 2016 року. Злочин залишається нерозкритим. Журналіста поховали в Мінську. За даними слідчих, зловмисники закріпили вибухівку на днище авто, за кермом якого був Шеремет. Також було повідомлено про те, що для вбивства відомого білоруського журналіста зловмисники використовували елементи протипіхотної міни МОН-50.</p>
      <p>23 липня 2019 року глава Нацполіції Сергій Князєв <a href="https://glavcom.ua/country/politics/zelenskomu-pokazali-bagato-detaley-z-rozsliduvannya-vbivstva-sheremeta-612516.html">представив доповідь</a> щодо розслідування вбивства Павла Шеремета. У ній переважно була вже відома всім інформація.</p>
      <p>Потім Князєв в окремому приміщенні представив Володимиру Зеленському інформацію з обмеженим доступом.</p>
      <related>
        <a href="https://glavcom.ua/news/policiya-vidkrila-spravu-za-zayavoyu-portnova-proti-zhurnalistiv-638519.html"/>
        <a href="https://glavcom.ua/columns/sergiyleschenko/obshuk-u-makejenka-nastup-na-svobodu-slova-638443.html"/>
        <a href="https://glavcom.ua/news/nacpoliciya-vzyalasya-za-portnova-yakiy-pogrozhuvav-zhurnalistam-radio-svoboda-638438.html"/>
      </related>
    </article>
  </body>
</html>