<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/pomichnik-zelenskogo-shefir-tajemno-jizdiv-do-kolomoyskogo-video-638549.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T05:02:52+00:00"/>
    <meta property="og:title" content="Помічник Зеленського Шефір таємно їздив до Коломойського: відео"/>
    <meta property="og:description" content="На питання журналістів, чи спілкується він з Коломойським, Шефір відповів ствердно"/>
  </head>
  <body>
    <article>
      <h1>Помічник Зеленського Шефір таємно їздив до Коломойського: відео</h1>
      <address>
        <time datetime="2019-11-08T05:02:52+00:00">08 Nov 2019, 05:02</time>
      </address>
      <h4>На питання журналістів, чи спілкується він з Коломойським, Шефір відповів ствердно</h4>
      <p>Перший помічник президента Володимира Зеленського Сергій Шефір таємно відвідував київський офіс олігарха Ігоря Коломойського, при цьому приїжджав туди пізно ввечері та на службовому автомобілі Державного управління справами.</p>
      <p>Про це йдеться у розслідуванні програми <a href="https://www.youtube.com/watch?v=XfOe1iAU21U#action=share">«Схеми: корупція в деталях»</a> (спільний проєкт Радіо Свобода та телеканалу «UA:Перший») «Гра у хованки».</p>
      <p>Як зафіксували журналісти, пізно ввечері 28 жовтня з паркінгу офісного центру Коломойського виїхала Toyota Camry з номерними знаками Державного управління справами. Раніше «Схеми» встановили, що цим авто користується перший помічник президента Зеленського та його багаторічний бізнес-партнер і співвласник «Квартал 95» Сергій Шефір.</p>
      <p>За годину після цього офісний центр залишив також кортеж, яким користується олігарх Ігор Коломойський.</p>
      <p>У коментарі «Схемам» Сергій Шефір спочатку стверджував, що зустрічався там не з олігархом, а з іншою людиною. Однак, з ким саме, уточнити відмовився.</p>
      <p>«Це – комерційна таємниця приватного підприємства», – наголосив він.</p>
      <p>Шефір зазначив, що був там у «справах студії «Квартал 95», а не через питання діяльності президента Зеленського.</p>
      <figure>
        <iframe src="https://www.youtube.com/embed/XfOe1iAU21U" width="640" height="360" data-service="Youtube" scrolling="no"/>
      </figure>
      <p>«Я не штатний працівник, я – позаштатний помічник (президента – ред.), і залишаюся працювати ще в студії «Квартал 95». Я працюю там. Рахуюся там. А як ви хотіли? Мені з чогось же жити треба. Треба зарплату отримувати», – заявив він.</p>
      <p>На питання журналістів, чи спілкується він з Коломойським, Шефір відповів ствердно.</p>
      <p>«Він – акціонер каналу, на який постачає продукцію студія «Квартал 95». Тому ми обговорювали, логічно, які програми будуть виходити, всі внутрішні справи телевізійні», – пояснив Шефір.</p>
      <p>Пізніше Шефір все ж таки визнав, що того вечора він зустрічався в офісі в центрі Києва саме з Ігорем Коломойським.</p>
      <p>Сам олігарх Коломойський, якому журналісти зателефонували одразу ж після дзвінка Шефіру, не став визнавати, що перший помічник президента приїжджав саме до нього.</p>
      <p>«Він до мене в офіс не приїжджав. Він приїжджав до товариша Міндіча. А я його зустрів у передпокої… Так, хвилина, «привіт-бувай». Він приїжджав щодо питань «квартальних». Я ж не веду ці питання. От вони там, наскільки я знаю, узгоджували плани на наступний рік. Пакет», –розповів олігарх.</p>
      <p>На запитання, чи впливає на діяльність президента Зеленського через його помічника Шефіра, Коломойський відповів: «Побачив, що він приїхав, запитав: а що, яким вітром? А він: до Тимура. Ну добре. Успіхів… Я дуже обережний в цьому. Тим більше, ми розташовані з Мінідчем на різних поверхах. Я заходив до Палиці, а Шефір заходив до Міндіча».</p>
      <related>
        <a href="https://glavcom.ua/economics/finances/zelenskiy-otrimav-mayzhe-1-mln-griven-za-zdavannya-mayna-v-orendu-inozemcyam-638512.html"/>
        <a href="https://glavcom.ua/news/zelenskiy-otrimav-virchi-gramoti-vid-novogo-posla-jes-v-ukrajini-638494.html"/>
        <a href="https://glavcom.ua/economics/finances/zelenskiy-obgovoriv-perspektivi-biznesu-v-ukrajini-z-naybilshimi-virobnikami-sigaret-638491.html"/>
      </related>
    </article>
  </body>
</html>