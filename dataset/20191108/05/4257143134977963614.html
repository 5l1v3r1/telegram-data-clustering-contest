<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/ketmillio-dollarra-buntettek-donald-trumpot"/>
    <meta property="og:site_name" content="infostart"/>
    <meta property="article:published_time" content="2019-11-08T05:38:00+00:00"/>
    <meta property="og:title" content="Kétmillió dollárra büntették Donald Trumpot"/>
    <meta property="og:description" content="Az amerikai elnök peren kívüli egyezség során állapodott meg az összegről a New York-i ügyészséggel."/>
  </head>
  <body>
    <article>
      <h1>Kétmillió dollárra büntették Donald Trumpot</h1>
      <address><time datetime="2019-11-08T05:38:00+00:00">08 Nov 2019, 05:38</time> by <a rel="author">Infostart / MTI</a></address>
      <h3>Az amerikai elnök peren kívüli egyezség során állapodott meg az összegről a New York-i ügyészséggel.</h3>
      <p>A New York-i ügyészség még 2016-ban emelt kifogást, és Letitia James főügyész tavaly júniusban pert indított a Donald J. Trump Alapítvány ellen. Azzal vádolták meg a jótékonysági szervezetet, hogy a pénzét nem az alapítvány eredeti céljainak megfelelően, azaz adómentességet élvező jótékonykodásra, hanem Trump személyes, nem egyszer politikai céljaira használta fel.</p>
      <blockquote>A bírósági dokumentumok szerint Donald Trump az alapítvány pénzéből fizette egyes üzleti kölcsöneit, amelyeket a 2016-os elnökválasztási kampány finanszírozásához vett igénybe.</blockquote>
      <p>Donald Trump és három gyermeke - ifjabb Donald Trump, Eric és Ivanka Trump - visszautasította a vádakat, végül az elnök bírósági beadványban ismerte el, hogy nem tartotta tiszteletben az alapítványok működtetését szabályozó alapvető törvényeket.</p>
      <p>Saliann Scarpulla bíró végzésében leszögezte: "Mr. Trumpnak megbízotti kötelezettségei voltak az alapítvánnyal szemben. Mr. Trump nem tett eleget e megbízói kötelezettségének".</p>
      <p>A per során Letitia James főügyész azt mondta: az alapítvány, amelynek Donald Trump 1987 óta az elnöke volt, "folyamatosan jogellenes magatartást tanúsított".</p>
      <p>A csütörtöki egyezség értelmében</p>
      <blockquote>Donald Trumpnak az alapítványban még meglévő 1,8 millió dollárt kötelezően jótékonysági célokra kell fordítania. Ezenkívül büntetésként kétmillió dollárt kell fizetnie.</blockquote>
      <p>Az ügyész eredetileg 2,8 millió dolláros büntetést javasolt, de ezt a bíró lecsökkentette. Döntését azzal indokolta, hogy Donald Trump beleegyezett: a jövőben bármilyen New York-i jótékonysági akcióját ellenőrizhessék. "Így a pert kiváltó magatartás a jövőben nem ismétlődhet meg" - mondta a bíró.</p>
      <p>Alan Futerfas, Trump ügyvédje közleményében "politikai támadásnak" minősítette az ügyésznő állításait. Bejelentette egyúttal, hogy az alapítványban lévő 1,8 millió dollárt, továbbá a büntetésként megfizetendő kétmillió dollárt nyolc intézmény megsegítésére fordítják.</p>
      <p>Donald Trump csütörtökön este a Twitteren kicsinyíteni igyekezett az ügyet. Mint írta: nem találtak többet, mint egy "hihetetlenül hatékonyan" működő, emberbarát intézményt, "némi technikai hibával".</p>
      <p>
        <i>Nyitókép: MTI/EPA/Larry W. Smith</i>
      </p>
    </article>
  </body>
</html>