<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/739199"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="ได้เวลา'จัดระเบียบโรงพัก' กำจัดแก๊งหากินกับลิขสิทธิ์์"/>
    <meta property="og:description" content="สน.รอตรวจ ประจำวันศุกร์ที่ 8 พ.ย. 62 ว่าด้วยเรื่อง 'แก๊งหากินกับลิขสิทธิ์' ที่หากินกับชาวบ้านตาดำๆ โดยตำรวจเอาหูไปนา เอาตาไปไร่ จนชาวบ้านรับไม่ได้"/>
  </head>
  <body>
    <article>
      <h1>ได้เวลา'จัดระเบียบโรงพัก' กำจัดแก๊งหากินกับลิขสิทธิ์์</h1>
      <address>
        <time datetime="2019-11-08T05:00:00+00:00">08 Nov 2019, 05:00</time>
      </address>
      <p>
        <b>สน.รอตรวจ ประจำวันศุกร์ที่ 8 พ.ย. 62 ว่าด้วยเรื่อง "แก๊งหากินกับลิขสิทธิ์" ที่หากินกับชาวบ้านตาดำๆ โดยตำรวจเอาหูไปนา เอาตาไปไร่ จนชาวบ้านรับไม่ได้</b>
      </p>
      <p><b>@DN สน.รอตรวจ</b> เข้าเวรรายงานตัว ประจำวันศุกร์ที่ 8 พ.ย.62 มีคดีที่เกิดขึ้นน่าจะเป็น <b>ทอลค์ออฟเดอะทาวน์ </b>ในสังคมไทยอย่างมาก สัปดาห์นี้น่าจะหนีไม่พ้น เรื่องราว <b>สุดดราม่า</b> ในโลกโซเชียลก็ว่าได้!! เกิดขึ้นกับ <b>เด็กสาว</b> วัย 15 ปี ที่ต้องมาตกเป็นเหยื่อกับ <b>แก๊งหากินกับลิขสิทธิ์</b> ใช้<b>โรงพัก</b> เป็นสถานที่ตบทรัพย์กับเหยื่อ โดยใช้ช่องโหว่กฎหมาย <b>หากินกับประชาชน</b> เหมือนเหตุการณ์ที่เกิด บน <b>สภ.เมืองนครราชสีมา </b>จนกลายเป็นเรื่องราวบานปลาย รู้กันทั้งประเทศ หลังจากเด็กสาวรู้ว่าสิ่งที่เธอถูกระทำมันเหมือนไม่ค่อยได้รับความเป็นธรรม จึงระบายออกมาทางเฟซบุ๊กของตัวเอง กับเหตุการณ์ถูกกลุ่มบุคคลที่อ้างว่าเป็นตัวแทนบริษัทลิขสิทธิ์<b> "ล่อซื้อ"</b> ให้เร่งทำกระทงซึ่งเด็กประดิษฐ์จากขนมอาหารปลาหลากหลายสีสันอยู่แล้ว แต่รอบนี้เน้นให้ติด <b>"รูปภาพการ์ตูน"</b> ไว้บนกระทง โดยเฉพาะรูป <i><b>เจ้าแมวกาฟิว</b></i> และ <i><b>หมีคุมะ</b></i> ตามที่แก๊งลิขสิทธิ์ต้องการ.<br/><br/><b>@DN </b>ก่อนหน้านี้ <b>ผีโรงพัก</b> จำได้เคยพยายามสะกิดเตือนไปยัง <b>สำนักงานตำรวจแห่งชาติ </b>มาครั้งหนึ่งแล้ว อย่าปล่อยให้ <b>"แก๊งลิขสิทธิ์"</b> มาหากินบนโรงพัก (เขียนลงเอาไว้ ใน คอลัมน์ <b>สน.รอตรวจ</b> เมื่อวันศุกร์ที่ 9 พ.ย.2561) เหตุเกิดขึ้น บนโรงพักใจกลางเมืองกรุง ซึ่งเหยื่อเป็นนักศึกษาสถาบันดัง มาเรียนในกรุงเทพมหานคร ไปรับ <b>พวงกุญแจรูปการ์ตูน</b> มาขายหารายได้พิเศษ <b>ถูกล่อซื้อ</b> ทางเฟซบุ๊กให้นำพวงกุญแจมาขาย ราคา 210 บาท สุดท้ายก็ติดกับดัก แถมระหว่างต่อรองเจรจาเพื่อหาเงินยังถูกจับยัดเข้าไปในห้องขัง สุดท้ายพ่อแม่ที่ต่างจังหวัดรู้เรื่อง ต้องรีบหยิบยืมหาเงินโอนมาช่วยลูก นำไปไกล่เกลี่ยจ่ายให้แก๊งลิขสิทธิ์ แลกกับการถูกดำเนินคดี.</p>
      <figure>
        <img src="https://www.dailynews.co.th/admin/upload/20191030/news_XCfusWKQYJ153148_533.jpg?v=20191108173?v=9016"/>
      </figure>
      <p><b>@DN </b>แต่เหตุการณ์ล่าสุดที่เกิดขึ้นในจังหวัดนครราชสีมา <b>กลายเป็นดราม่าแบบชั่วพริบตาเดียว</b> เมื่อเรื่องราวของเธอถูกแชร์ไปในโลกโซเชียล กับภาพกระทงของที่ทำจากขนม ด้านบนติดรูปการ์ตูน เด็กสาวอดตาหลับขับตานอน รีบทำ<b> "กระทง 136 ใบ"</b> หวังจะหาเงิน 500 บาทมาช่วยจุนเจือมารดาที่กำลังท้องแก่ แต่พอนำไปส่งให้กับผู้สั่ง กับกลายต้องถูกควบคุมตัวไปส่ง ที่ สภ.เมืองนครราชสีมา เพื่อเอาผิดข้อหากระทำละเมิดลิขสิทธิ์ <b>เหมือนหนีเสือปะจระเข้ </b>แทนที่ตำรวจจะเห็นใจเยาวชน รู้ทั้งรู้เด็กอายุ 15 ปี จะต้องติดต่อหา <b>เจ้าหน้าที่สหวิชาชีพ</b> มาดูแลช่วยเหลือด้านกฎหมายตามขั้นตอน แม้จะเป็นคดีแพ่งยอมความได้ก็ตาม กับปล่อยให้เด็กอยู่ในกลุ่มพวกลิขสิทธิ์ เอาแต่พูดเรื่องกฎหมายข่มขู่ โทษปรับสูง 5 หมื่นบาท หากไม่มีเงินประกันตัวก็ต้องเข้าห้องขัง สุดท้ายแม่ก็ต้องหาเงินมา 5,000 บาท เจรจากับแก๊งลิขสิทธิ์ถึงได้รับการปล่อยตัว.<br/><br/><b>@DN </b>พอสังคมได้รู้เรื่อง จึงรับไม่ได้! <mark><b>เรื่องกระทงการ์ตูน</b></mark> จึงถูกตีแผ่อย่างรวดเร็ว <b>นักสืบโซเชียล</b> เลยตามช่วยกันขุดคุ้ยข้อมูล กลุ่มที่อ้างว่าเป็น<b> ตัวแทนบริษัทลิขสิทธิ์</b> ที่ไปก่อเหตุในพื้นที่นครราชสีมา ที่สำคัญมีบรรดาบุคคลหลากหลายวงการ โดยเฉพาะฝ่ายกฎหมาย ไม่ว่าจะเป็น <b>ผู้พิพากษา อัยการ</b> และ <b>ทนายความ</b> ออกมาให้ข้อมูลด้านกฎหมายเกี่ยวกับการดำเนินคดีละเมิดลิขสิทธิ์ พร้อมหยิบยกข้อมูล <b>"สำนักงานอัยการสูงสุด" </b>เคยมีหนังสือเวียนตั้งแต่เดือนมิถุนายน 2557<i><b> เรื่องแนวทางการพิจารณา "การล่อซื้อ" กับ "การล่อให้กระทำความผิด"</b></i> หนังสือเวียนดังกล่าวจะมี <b>คำพิพากษาศาลฎีกา</b> เพื่อให้พนักงานอัยการระมัดระวังในการสั่งคดี !!  แนวคำพิพากษาศาลฎีการะบุไว้ชัดเจนแล้วว่า <b>"การล่อให้กระทำความผิด เท่ากับเป็นผู้ก่อให้เขากระทำความผิด จึงไม่เป็นผู้เสียหายตามกฎหมายที่จะดำเนินคดีได้".</b></p>
      <figure>
        <img src="https://www.dailynews.co.th/admin/upload/20191030/news_HeKeSDOVal153147_533.jpg?v=20191108173?v=2018"/>
      </figure>
      <p><b>@DN </b>แม้กระทั่ง<b> พล.อ.ประยุทธ์ จันทร์โอชา นายกรัฐมนตรี ในฐานะประธานก.ตร. </b>กำกับดูแลสำนักงานตำรวจแห่งชาติโดยตรง และ <b>นายสมศักดิ์ เทพสุทิน รมว.ยุติธรรม</b> ยังให้ความสนใจให้มีการตรวจสอบเรื่องนี้เร่งด่วน ในส่วนของตำรวจเอง <b>พล.ต.อ.วิระชัย ทรงเมตตา รอง ผบ.ตร. </b>(รับผิดชอบงานกฎหมายและคดี) รีบลงไปพื้นที่จ.นครราชสีมา เรียกประชุมหารือ <b>พล.ต.ท.พูนทรัพย์ ประเสริฐศักดิ์ ผบช.ภ.3, พล.ต.ต.สุจินต์ นิจพานิชย์ ผบก.ภ.นครราชสีมา</b> และ <b>พ.ต.อ.คเชนท์ เสตะปุตตะ ผกก.สภ.เมืองนครราชสีมา </b>ก่อนจะเรียกผู้เสียหายมาให้ข้อมูล พาไปชี้จุดต่างๆ บริเวณ สภ.เมืองนครราชสีมา ท่ามกลางกองทัพสื่อมวลชนเกาะติดรายงาน เพราะมีบรรดาผู้ที่ตกเป็นเหยื่อถูกแก๊งลิขสิทธิ์ตบทรัพย์ลักษณะทำนองเดียวกัน พอเห็นข่าวต่างออกมาเปิดตัวแล้ว <b>"22 ราย"  </b>โดยมีกลุ่มสหวิชาชีพ สภาทนายความ และยุติธรรมจังหวัดนครราชสีมา ลงมาช่วยด้านกฎหมาย ตรวจสอบรายละเอียดข้อมูลหลักฐาน เพื่อแจ้งเอาผิดฐานใดได้บ้าง ไม่ว่าจะเป็นข้อหา <b>กรรโชกทรัพย์, กักขังหน่วงเหนี่ยว, แจ้งความเท็จ และใช้เอกสารปลอม.</b><br/><br/><b>@DN </b>เรื่องเกี่ยวข้องสังคมเช่นนี้ <b>ผีโรงพัก</b> ขอฝากบอกไปถึง <b>พิทักษ์ 1-พล.ต.อ.จักรทิพย์ ชัยจินดา ผบ.ตร. </b>อุตสาห์มอบนโยบายเน้นย้ำมาตลอด<b> "ให้เอาความเดือดร้อนของประชาชนเป็นที่ตั้ง ในการปฏิบัติหน้าที่ บำบัดทุกข์ บำรุงสุขให้แก่ประชาชน ตามหน้าที่ของผู้พิทักษ์สันติราษฎร์" </b>ดังนั้นถึงเวลา <b>จัดระเบียบบนโรงพักของประชาชนได้หรือยัง!! </b><i><b>อย่าให้พวกนี้เป็นเหลือบมาอาศัยหากินกัน จนทำตัวยิ่งกว่าตำรวจไปแล้ว </b></i>แทนที่จะให้ชาวบ้านจะได้พึ่งพา กับกลายไปเป็นเหมือนพวกเดียวกัน อย่าเห็นกับเงินส่วนแบ่งเพียงน้อยนิดเลย จะว่าไปแล้วก็เหมือนไป <b>ร่วมขบวนการตบทรัพย์</b> กับเค้าอีก เพราะแสดงได้สมบทบาททำไม่รู้ร้อนหนาว เหยื่อเกือบทุกรายถูกนำตัวเข้าห้องขังทันที ใครจะไม่เข่าอ่อนเมื่อเจอมุกนี้เข้าไป ร้อยทั้งร้อยก็ต้องรีบดิ้นรนหาเงินมาไกล่เกลี่ย เสร็จสิ้นการแสดงก็แบ่งค่าตัวกันไปตามหน้าที่ใครได้มากน้อย.</p>
      <figure>
        <img src="https://www.dailynews.co.th/admin/upload/20191030/news_CSfuoMooSt153149_533.jpg?v=20191108173?v=5614"/>
      </figure>
      <p><b>@DN </b>ถ้า <b>พิทักษ์ 1</b> อยากเห็นเรื่องราวแก๊งลิขสิทธิ์หากินกันเช่นไรนั้น ยุคนี้ไม่ยากเย็น! เรียกทีมงานเปิดข้อมูลเข้าไปดูได้ใน <b>"ยูทูป"</b> ภาพเสียงเหตุการณ์จริงที่เกิดขึ้นทั่วประเทศ <b>ไม่มีตัดต่อ </b>ชาวบ้านบันทึกเรื่องราวเอามาตีแผ่ให้สังคมเอาไว้เป็นจำนวนมาก ไล่ตั้งแต่จับตามตลาดนัด ร้านค้า ไปยันบนห้างสรรพสินค้า แต่งนอกเครื่องแบบ ห้อยบัตรกันมาดเท่ แอคชั่นกันยิ่งกว่าตำรวจ แทนที่จะไปไล่จับ-ไล่ปราบพวก โรงงานผลิต นายทุนใหญ่ต้นตอละเมิดลิขสิทธิ์! เล่นง่ายๆจับปลาซิวปลาสร้อยหาเช้ากินค่ำ จนชาวบ้านฮึดตอบโต้ด้วย มือถือ ถ่ายคลิปเอาไว้ กล้าบี้ถามมาจากหน่วยไหน เอาบัตรมาดู มีหมายค้น-หมายจับ มาแสดงไหม? สารพัดหน่วยที่ถูกอ้าง มีทั้งระบุ <b>ตร.ปอศ. (ปราบปราบการกระทำความผิดเกี่ยวกับอาชญากรรมทางเศรษฐกิจ), ตร.ปคบ.(ปราบปรามการกระทำความผิดเกี่ยวกับการคุ้มครองผู้บริโภค) </b>ไม่เว้นแม้กระทั่ง <b>กองปราบฯ </b>สมควรถึงแก่เวลาแล้วหรือยัง ที่มานั่งทบทวน <b>มาตรการการจับกุมคดีละเมิดลิขสิทธิ์</b> ต้องเรียกชนิดว่าแบบเร่งด่วน! ก่อนที่ภาพลักษณ์และศรัทธาของตำรวจจะขาดความน่าเชื่อถือไปมากกว่านี้.<br/><br/><b>@DN </b>เหตุการณ์โจรใต้ กลับมาก่อเหตุรุนแรงอีกครั้ง! ในพื้นที่ 3 จังหวัดชายแดนภาคใต้ <b>ผีโรงพัก </b>ต้องขอแสดงความเสียใจกับครอบครัวผู้สูญเสียทั้ง 15 ท่าน ไม่ว่าจะเป็น ชุดรักษาความปลอดภัยหมู่บ้าน (ชรบ.), ตำรวจ และ ชาวบ้าน ที่ต้องมาสูญเสียชีวิต ด้วยฝีมือ <b>โจรใต้</b> ลอบกัดถล่มยิงป้อมของ ชุดรักษาความปลอดภัยหมู่บ้าน(ชรบ.) ที่หมู่ 5 บ้านตะวันออก ต.ลำพะยา อ.เมือง จ.ยะลา ช่วงกลางดึกคืนวันที่ 5 พ.ย.62  แม้ <b>บิ๊กแป๊ะ-พล.ต.อ.จักรทิพย์ </b>จะบินด่วนลงไปในพื้นที่ พร้อมสนธิกำลังร่วมกับ <b>พล.ท.พรศักดิ์ พูลสวัสดิ์ แม่ทัพภาคที่ 4, พล.ต.ต.ปิยะวัฒน์ เฉลิมศรี รอง ผบช.ภ.9 </b>และ <b>พล.ต.ต.ปราบพาล มีมงคล ผบก.ภ.จว.ยะลา</b> ออกกดดันไล่ล่ากลุ่มคนร้าย มีทั้งได้รับบาดเจ็บ และทิ้งร่องรอยหลักฐานหลายอย่างเอาไว้ รูปแบบการโจมตีที่นับวันยิ่งรุนแรงเพิ่มขึ้นมากเรื่อยๆ ท่ามกลางกระแสข่าวที่ว่า เป็นฝีมือของกลุ่ม คนหน้าขาว แนวร่วมบีอาร์เอ็นรุ่นใหม่ ส่วนใหญ่เป็นคนหนุ่มและเยาวชนหัวก้าวไกล ได้ผ่านการฝึกฝน ยุทธวิธีสู้รบรูปแบบกองโจร ตำราเดิมๆ <i><b>"มึงมากูมุด มึงหยุดกูแหย่"</b></i> ทุกจุดที่เลือกลงมือเล่นงาน มีพวกคอย สอดแนม ชี้เป้าหมายให้ได้แม่นยำว่าเป็น <b>จุดอ่อน </b>ทำให้ก่อเหตุได้แบบย่ามใจ!  จึงขอเป็นกำลังใจให้กับเจ้าหน้าที่ทุกๆนาย ที่เสียสละปกป้องดูแลความปลอดภัยในพื้นที่ สำหรับปัญหาใน3 จังหวัดชายแดนภาคใต้ ถือว่าประมาทไม่ได้ทุกเสี้ยววินาที พลาดหรือมีจุดอ่อนให้เห็นเมื่อไร ก็จะเกิดเหตุสูญเสียเช่นเดิม...!!! </p>
      <figure>
        <img src="https://www.dailynews.co.th/admin/upload/20191030/news_OqeCCzrsrl153148_533.jpg?v=20191108173?v=2750"/>
      </figure>
      <p><b>@DN <u>สภากาแฟ</u></b>...<b>พล.ต.ต.ยุทธชัย พัวประเสริฐ  ผบก.ภ.จว.เชียงราย </b>ร่วมกิจกรรมพบปะหารือข้อราชการ "สภากาแฟ" ครั้งที่ 9 ร่วมกับทุกหน่วยราชการในพื้นที่ จ.เชียงราย และรับมอบถ้วยสภากาแฟเพื่อเป็นเจ้าภาพครั้งต่อไป ที่ลานริมแม่น้ำกก หลังศาลากลางจังหวัดเชียงราย (ศาลากลางหลังใหม่)  จ.เชียงราย...#</p>
      <figure>
        <img src="https://www.dailynews.co.th/admin/upload/20191030/news_hKfEAIHTCG103925_533.jpg?v=20191108173?v=6050"/>
      </figure>
      <p><i>พล.ต.ต.ยุทธชัยพบปะหารือข้อราชการ "สภากาแฟ" <br/></i><br/><b>@DN</b> <u><b>เยี่ยมลูกน้อง</b></u>...<b>พล.ต.ต.อนุชา อ่วมเจริญ ผบก.ภ.จว.ลำปาง</b> และคุณเปมิกา อ่วมเจริญ ประธานแม่บ้านตำรวจลำปาง พร้อมคณะเดินทางมาตรวจเยี่ยม สภ.บ้านเอื้อม จ.ลำปาง โดยมีพ.ต.อ.รัฐการ  สุรงคบพิตร  ผกก. สภ.บ้านเอื้อม พร้อมข้าราชการตำรวจให้การต้อนรับ และรายงานสรุปภารกิจของหน่วย พร้อมรับนโยบายในการปฏิบัติราชการ ที่ สภ.บ้านเอื้อม เมื่อวันก่อน...#</p>
      <figure>
        <img src="https://www.dailynews.co.th/admin/upload/20191030/news_RiVsWicITG103925_533.jpg?v=20191108173?v=9174"/>
      </figure>
      <p><i>พล.ต.ต.อนุชา ตรวจเยี่ยม สภ.บ้านเอื้อม<br/></i><br/><b>@DN </b><u><b>เศร้าอาลัย</b></u>...<b>พล.ต.อ.วิระชัย ทรงเมตตา รอง ผบ.ตร.</b>เป็นประธานพิธีพระราชทานน้ำหลวงอาบศพ และสวดพระอภิธรรมศพ พล.ต.ต.สมชัย  อินตาพวง ผบก.อก.ภ.6 หรือผู้การฯดั้ง โดยมี พล.ต.อ.วุฒิ  พัวเวส อดีต รอง ผบ.ตร พล.ต.ท.อภิชาติ  ศิริสิทธิ์ ผบช.ภ.6 และข้าราชการตำรวจในสังกัด บก.อก.ภ.6 เข้าร่วมพิธี ที่วัดชัยมงคล จ.สมุทรปราการ...#  </p>
      <figure>
        <img src="https://www.dailynews.co.th/admin/upload/20191030/news_PhGRRokGZj103926_533.jpg?v=20191108173?v=4529"/>
      </figure>
      <p><i>พล.ต.อ.วิระชัย เป็นประธานสวดพระอภิธรรมศพ พล.ต.ต.สมชัย  <br/></i><br/><b>@DN </b><u><b>เปิดศูนย์ฯ</b></u>...<b>พล.ต.ต.อมรศักดิ์  เกษมก์สิริ ผบก.ภ.จว.สุโขทัย </b>เป็นประธานเปิดศูนย์ควบคุมความเร็ว และกวดขันวินัยจราจรตำรวจภูธรจังหวัดสุโขทัย เพื่อป้องกันอุบัติเหตุจราจรมุ่งเน้นการลดอุบัติเหตุ และสร้างความปลอดภัยในการใช้รถใช้ถนน ปรับเปลี่ยนพฤติกรรมของผู้ขับขี่ให้เคารพกฎจราจร ที่ศูนย์จราจรสถานีตำรวจภูธรกงไกรลาศ อ.กงไกรลาศ จ.สุโขทัย...#  </p>
      <figure>
        <img src="https://www.dailynews.co.th/admin/upload/20191030/news_zKHmkKdkKn103926_533.jpg?v=20191108173?v=9542"/>
      </figure>
      <p><i>พล.ต.ต.อมรศักดิ์ เปิดศูนย์ฯ<br/></i><br/><b>@DN </b><b><u>บุญกฐิน</u></b>…<b>พ.ต.อ.ถนอมสิทธิ์ วงษ์วิจารณ์ ผกก.สภ.ชุมแพ จ.ขอนแก่น</b> เป็นประธานพิธีทอดกฐินสามัคคี สภ.ชุมแพ ประจำปี 2562 ที่วัดป่าเทพอุดมธรรม บ้านโสกอุดม หมู่ 7 ต.วังหินลาด อ.ชุมแพ โดยมีคณะกรรมการ กต.ตร.สภ.ชุมแพ,ข้าราชการตำรวจพร้อมครอบครัว,องค์กรปกครองส่วนท้องถิ่น,กำนัน-ผู้ใหญ่บ้าน,องค์กรเอกชน และประชาชนเข้าร่วมพิธีเป็นจำนวนมาก...# <br/> </p>
      <figure>
        <img src="https://www.dailynews.co.th/admin/upload/20191030/news_ZbmQnCulWQ103926_533.jpg?v=20191108173?v=3426"/>
      </figure>
      <p><i>พ.ต.อ.ถนอมสิทธิ์ เป็นประธานพิธีทอดกฐิน<br/></i><br/><b>@DN </b><u><b>ทำบุญบ้านเกิด</b></u>...<b>พล.ต.ต.สมพจน์ ขอมปรางค์ ผบก.ภ.จว.ชัยภูมิ</b> นำครอบครัว และเพื่อนพี่น้องนายตำรวจ ร่วมทำบุญทอดกฐินสามัคคี วัดหหนองลาน ต.พระแท่น อ.ท่ามะกา จ.กาญจนบุรี ซึ่งเป็นบ้านเกิด เมื่อวันก่อน รวมเป็นเงิน 934,700 บาท ขออนุโมทนาบุญใหญ่ เพื่อนและผู้ใต้บังคับบัญชาต่างอิ่มบุญไปพร้อมกัน สาธุ สาธุ สาธุ...#  </p>
      <figure>
        <img src="https://www.dailynews.co.th/admin/upload/20191030/news_KLvNaYjRmI103927_533.jpg?v=20191108173?v=5098"/>
      </figure>
      <p><i>พล.ต.ต.สมพจน์ นำครอบครัว และเพื่อนตำรวจทำบุญ <br/></i><br/><b>@DN </b><b><u>ปล่อยแถว</u></b>...<b>พล.ต.ต.ภรศักดิ์ นวนหนู ผบก.ภ.จว.ระนอง</b> พร้อมด้วย รอง ผบก.และข้าราชการตำรวจในสังกัดร่วมทำพิธีรับมอบวัสดุอุปกรณ์ในการตั้งจุดตรวจ และจุดสกัด ได้รับการสนับสนุนงบประมาณจากจังหวัดระนอง พร้อมทั้งบูรณาการหน่วยงานที่เกี่ยวข้องทุกภาคส่วนทำพิธีปล่อยแถวระดมกวาดล้างอาชญากรรม ที่ลานหน้ากองกำกับการตำรวจภูธรจังหวัดระนอง เมื่อวันก่อน...# </p>
      <figure>
        <img src="https://www.dailynews.co.th/admin/upload/20191030/news_KWTHGkyLQE103927_533.jpg?v=20191108173?v=8201"/>
      </figure>
      <p><i>พล.ต.ต.ภรศักดิ์ ปล่อยแถวระดมกวาดล้างอาชญากรรมในพื้นที่ <br/></i><br/><b>@DN </b><u><b>ทำบุญโรงพัก</b></u>...<b>พ.ต.อ.ฐนพงศ์ โพธิ์ทิ ผกก.สภ.นาจอมเทียน</b> <b>รักษาราชการแทน ผกก.สภ.เมืองพัทยา จ.ชลบุรี </b>พร้อมตำรวจพัทยาจัดพิธีทำบุญสภ.เมืองพัทยา โดยมีนางอำพร แก้วแสง ประธาน กต.ตร.สภ.เมืองพัทยา คณะกรรมการ กต.ตร.และสื่อมวลชนเข้ารร่วมพิธีอย่างพร้อมเพรียงกัน สำหรับ สภ.เมืองพัทยาติด 1 ใน 3 โรงพักทั่วประเทศที่ได้รับเลือกให้เป็นโรงพักตำรวจล้ำสมัย พร้อมขับเคลื่อนประเทศไทย 4.0 ปัจจุบันมีตำรวจทั้งสิ้น 400 นาย...#  </p>
      <figure>
        <img src="https://www.dailynews.co.th/admin/upload/20191030/news_zAVEYzLIAE103927_533.jpg?v=20191108173?v=2944"/>
      </figure>
      <p><i>พ.ต.อ.ฐนพงศ์ พร้อมตำรวจร่วมพิธีทำบุญโรงพักเมืองพัทยา<br/></i><br/><b>@DN </b><u><b>ฝึกยุทธวิธี</b></u>...<b>พล.ต.ต.วิมล พิทักษ์บูรพา ผบก.ภ.จว.ชุมพร</b> เป็นประธานการฝึกอบรมโครงการฝึกยุทธวิธีตำรวจประจำด่านตรวจ ตำรวจภูธรเมืองชุมพร โดยนำเจ้าหน้าที่ตำรวจประจำด่านถาวร 3 ด่าน และตำรวจปฏิบัติการพิเศษชุดราชเดชเข้ารับการอบรม เนื่องจากชุมพรเป็นประตูด่านแรกสู่ 14 จังหวัดภาคใต้ ตำรวจประจำด่านจึงมีความสำคัญจำเป็นต้องมีทักษะ อีกทั้งต้องใช้วาจากิริยาสุภาพไม่ให้กระทบกระทั่งกับประชาชนมากที่สุด...#  </p>
      <figure>
        <img src="https://www.dailynews.co.th/admin/upload/20191030/news_BeGJJEknfc103928_533.jpg?v=20191108173?v=8025"/>
      </figure>
      <p><i>พล.ต.ต.วิมลเป็นประธานการฝึกอบรมฯ <br/></i><br/><b>@DN </b><b><u>จับไม่ไว้หน้า</u></b>...<b>พ.ต.ต.นครินทร์ ฮกลิ้ม สวป.สภ.แสนภูดาษ อ.บ้านโพธิ์ จ.ฉะเชิงเทรา </b>เป็นห่วงความเดือดร้อนของประชาชนจากกลุ่มเด็กแว้นจึงนำกำลังออกกวาดล้างอย่างต่อเนื่อง สามารถจับกุมผู้ก่อเหตุร่วมร้อยคน ทราบว่าในพื้นที่บรรดานักซิ่งทั้งหลายพากันหัวหดไปตาม ๆ กัน เจอจับจริง-ปรับจริงไม่แว้นดีกว่า..#   </p>
      <figure>
        <img src="https://www.dailynews.co.th/admin/upload/20191030/news_syWKNUnHcf103928_533.jpg?v=20191108173?v=6879"/>
      </figure>
      <p><i>พ.ต.ต.นครินทร์ ระดมกวาดล้างเด็กแว้นอย่างต่อเนื่อง<br/></i>......................................<br/>คอลัมน์ "<b>สน.รอตรวจ</b>"<br/>โดย "<b>ผีโรงพัก</b>"<br/><br/>หมายเหตุ : ใครอยากส่งเรื่องราวดีๆ เรื่องร้องเรียน เรื่องลับๆ หรือข่าวตามพยาน ส่งมาได้ที่ <b>newsdnonline@gmail.com</b> วงเล็บหัวเรื่องว่า "<b>สน.รอตรวจ</b>"จะมีทีมงานคอยติดตามเรื่องราวให้กระจ่าง. <br/><b> </b></p>
    </article>
  </body>
</html>