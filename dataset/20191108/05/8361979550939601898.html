<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/veteranku-ato-innu-grishchenko-pidozryuyut-u-zamahu-na-vbivstvo-hto-vona-novini-ukrajini-50052304.html"/>
    <meta property="og:site_name" content="НВ"/>
    <meta property="article:published_time" content="2019-11-08T05:14:00+00:00"/>
    <meta property="og:title" content="Полювання на Пуму. Хто така ветеранка АТО Інна Грищенко, яку підозрюють у замаху на вбивство"/>
    <meta property="og:description" content="У Києві заарештували ветеранку АТО Інну Грищенко з позивним Пума. Жінку підозрюють у співучасті в замаху на вбивство."/>
  </head>
  <body>
    <article>
      <h1>Полювання на Пуму. Хто така ветеранка АТО Інна Грищенко, яку підозрюють у замаху на вбивство</h1>
      <h2>У Києві заарештували ветеранку АТО Інну Грищенко з позивним Пума. Жінку підозрюють у співучасті в замаху на вбивство.</h2>
      <address>
        <time datetime="2019-11-08T05:14:00+00:00">08 Nov 2019, 05:14</time>
      </address>
      <p>Печерський суд вже обрав запобіжний захід — їй оголосили 60 діб під вартою. Пумі інкримінують співучасть у замаху на вбивство бізнесмена в Івано-Франківській області 2018 року.</p>
      <p>Наприкінці вересня правоохоронці затримали чоловіка Інни — Владислава Грищенка, кіборга із позивним Буча. За версією слідства, чоловік вступив у змову з групою осіб і мав ліквідувати кримінального авторитета шляхом підриву.</p>
      <p>Яку участь у всьому цьому, на думку слідства, брала дружина Владислава, — поки невідомо, проте їй висунули підозру у замаху на злочин, умисному вбивстві, та незаконному поводженні зі зброєю, боєприпасами або вибуховими речовинами.</p>
      <h3>Зв’язок з убивством Шеремета</h3>
      <p>Адвокат Масі Найєм випадково опинився біля суду і побратими затриманої попросили його виступити на стороні захисту.</p>
      <p>Як повідомив Масі Найєм Радіо НВ, цю справу намагаються пов’язати з убивством журналіста Павла Шеремета, але підстав для цього немає. Адвокат також додав, що з обвинуваченням Інни Грищенко уже поспішають і припускаються грубих юридичних помилок.</p>
      <p>«Наприкінці цього року мають або прибрати сина Авакова, або він піде на підвищення, то мені здається, що це такий дємбєльський акорд може бути. Це може бути призначенням підозрюваних у вбивстві Павла Шеремета, а не знаходження. За характером того, як вони затримували Інну, проводили обшуки, подавали клопотання, помилки були зроблені настільки технічні, що я можу зробити висновок, що вони дуже поспішають», — зауважив Найєм.</p>
      <p>Інна Грищенко в залі суду запевнила, що не причетна до злочину, а також попросила суддів звернути увагу на стан її здоров’я. На передовій у районі Широкиного жінка отримала поранення в ногу, і вона досі потребує постійного лікування.</p>
      <h3>Хвиля обшуків</h3>
      <p>У розмові з Радіо НВ ветеран АТО, доброволець Павло Долинський зазначив, що протягом останніх днів прокотилася хвиля обшуків у знайомих Бучи та Пуми.</p>
      <aside>Забрали техніку, карту пам’яті, вінчестери</aside>
      <p>Правоохоронці не повідомляють причину, але самі бійці пов’язують обшуки саме з цією історією. Долинський розповів, що у нього вилучили техніку для перевірки контактів. Громадські організації добровольців поки що думають, яким чином реагувати на такі обшуки.</p>
      <p>«Ми знаємо, що це дуже велика кількість, не на одиниці, а на десятки йде рахунок, але повного списку у нас немає. Заходили люди з автоматами, у повній амуніції, залазили через паркан, бо у нас приватна будівля. Зайшли, зачитали постанову, забрали телефони, не давали телефонувати взагалі нікому. Забрали техніку, забрали карту пам’яті, забрали вінчестери», — наголосив Долинський.</p>
      <h3>Veterano Pizza</h3>
      <p>З арештом Пуми також був безпосередньо пов’язаний обшук, який пройшов у київській піцерії Veterano Pizza, у якій свого часу працювала підозрювана.</p>
      <aside>Інна працювала у Veterano близько трьох років тому</aside>
      <p>Також обшук був у Дмитра Терещенка, помічника засновника закладу Леоніда Остальцова. Про це повідомив сам Остальцов. Він зазначив, що правоохоронці пояснили обшуки близьким знайомством і Остальцова, і Терещенка з подружжям Грищенків.</p>
      <p>«Діму абсолютно ні в чому не звинувачують, є виключно підозра, що він може бути якимось чином причетний до справи про замах на вбивство якогось „типа“ в Івано-Франківській області, у Косові, у справі Влада Грищенко по позивному Буча. Я з ним знайомий. Пума, його дружина, працювала в Veterano близько трьох років тому. Ми всі спілкувалися з Владом, чому історія до Діми, незрозуміло. Може бути він просто більше спілкувався з Владом», — зазначив Остальцов.</p>
      <figure>
        <iframe src="https://www.youtube.com/embed/-o8U2ShMHaw" width="560" height="315" data-service="Youtube" scrolling="no"/>
      </figure>
    </article>
  </body>
</html>