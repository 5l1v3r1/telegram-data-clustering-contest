<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/opr-dr-hande-akbas/kendi-kendinize-karar-vermeyin-2217711"/>
    <meta property="og:site_name" content="Posta"/>
    <meta property="article:published_time" content="2019-11-08T05:00:19+00:00"/>
    <meta property="og:title" content="Kendi kendinize karar vermeyin"/>
    <meta property="og:description" content="Doğum kontrol hapına başlanmışsa ve acil bir durum yoksa kutu bitince bırakın ."/>
  </head>
  <body>
    <article>
      <h1>Kendi kendinize karar vermeyin</h1>
      <address><time datetime="2019-11-08T05:00:19+00:00">08 Nov 2019, 05:00</time> by <a rel="author">Opr. Dr. Hande Akbaş</a></address>
      <p>Doğum kontrol hapına başlanmışsa ve acil bir durum yoksa kutu bitince bırakın .Aksi takdirde içerdiği hormon yüzünden adet düzensizliği ve ara kanama görülebilir. Bu ilaçları lüften doktor kontrolünde kullanın.</p>
      <p>
        <b>FSH çok yüksek</b>
      </p>
      <p>
        <b>Eşim 25 yaşında, kilosu 60 ve 5 yıldır evliyiz. Çocuk istiyoruz ama eşime yüksek FSH teşhisi konuldu. 1 yıllık tedavide yumurta görülmedi. Her ay ilaçsız olarak adetini 5-6 gün gecikmeyle gördü. FSH 25-30 arasındaydı. Ama son 6 aydır düzeldi gibi. Tüp bebek denedik, olmadı. Ne önerirsiniz?</b>
      </p>
      <p>
        <b>CEVAP</b>
      </p>
      <p>Sevgili okuyucum, eşiniz ne yazık ki erken yaşta menopoza girmiş. Kendisinde son 6 aydır tespit edilen ve normale dönmüş gibi görünen hormonlar büyük ihtimalle sizi FSH’ın yüksek olduğunu bile bile tedaviye alan ve gebelik ihtimali olmadığını bilerek sizi umutlandıran doktorun verdiği ilaçlardan kaynaklanıyor. Nitekim birkaç kere tüp bebek girişiminde bulunmanıza rağmen olmamış. Zaten aksi de beklenmezdi.</p>
      <p>Ne yazık ki erken menopoza giren kadının kendi kendine çocuğu olmaz. Ülkemizde yumurta nakli yasal değil, ancak yurt dışına gidip yumurta bağışıyla ya da evlat edinerek çocuk sahibi olabilirsiniz.</p>
      <p>
        <b>Kanama ne zaman geçer?</b>
      </p>
      <p>
        <b>Yeni evliyim. Doğum kontrol hapını kullanıyordum. 5-6 gün kullandım, bıraktım. 4-5 gündür kanama oluyor. Ne zaman geçer?</b>
      </p>
      <p>
        <b>CEVAP</b>
      </p>
      <p>Sevgili okurum, doğum kontrol ilaçları başlandığı zaman acil bir durum olmadığı sürece mutlaka kutu bittikten sonra bırakılacaksa bırakılmalı. Aksi taktirde içerdiği hormon yüzünden erken bırakılması adet düzensizliği yaşanmasına yol açar.</p>
      <p>Kanda hormon seviyesi normale dönünceye kadar kanama devam edebilir. Bu nedenle bu tür ilaçlar başlarken ve/veya kesilirken mutlaka doktorun fikri alınması gereken ilaçlardır.</p>
      <p>
        <b>Doktor değiştirdim</b>
      </p>
      <p>
        <b>25 yaşındayım, 2 yıllık evliyim. Çocuk istiyorum, olmuyor. Polikistik over teşhisi konuldu. Doktor doğum kontrol hapı verdi, adet gördüm ama düzensiz. Sonra başka bir ilaçla yumurta büyütmek istediler, olmadı. Doktor değiştirdim, farklı ilaç verdi, 9 gün geçti adet görmedim. Gebe de değilim. Ne olur bana yol gösterin.</b>
      </p>
      <p>
        <b>CEVAP</b>
      </p>
      <p>Sevgili okuyucum, 25 yaşında 2 yıldır evli bir kadının kendisinde ya da eşinde sorun olmasaydı şimdiye kadar gebelik olması beklenirdi. Zaten sizin de bahsettiğiniz hormonal düzensizlik sizin vaktinde yumurtlayamadığınızın belirtisi.</p>
      <p>Sizin ve eşinizin birlikte kapsamlı olarak üreme tıbbı alanında deneyimli bir kadın hastalıkları ve doğum uzmanına başvurmanızı öneririm. Bu sayede doğru yönlendirmeler ve tedavilerle en kısa zamanda bebeğinizi kucağınıza alabileceğinizi düşünüyorum.</p>
    </article>
  </body>
</html>