<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/murat-gulderen/canlanmayan-nesne-kalmayacak-2217704"/>
    <meta property="og:site_name" content="Posta"/>
    <meta property="article:published_time" content="2019-11-08T05:00:17+00:00"/>
    <meta property="og:title" content="Canlanmayan nesne kalmayacak"/>
    <meta property="og:description" content="Gerçek yaşam ile sanal dünya arasında hayati bir köprü kuran ‘Artırılmış Gerçeklik’ iş, sanat, sağlık ve eğitim dünyasının eli ayağı oldu."/>
  </head>
  <body>
    <article>
      <h1>Canlanmayan nesne kalmayacak</h1>
      <address><time datetime="2019-11-08T05:00:17+00:00">08 Nov 2019, 05:00</time> by <a rel="author">Murat Gülderen</a></address>
      <p>Gerçek yaşam ile sanal dünya arasında hayati bir köprü kuran ‘Artırılmış Gerçeklik’ iş, sanat, sağlık ve eğitim dünyasının eli ayağı oldu. Devrim niteliğindeki bu buluş sayesinde birkaç yıla kadar teori artık yerini tamamen uygulamaya bırakacak.</p>
      <p>Geliştirildiği ilk dönemlerde daha çok askeri alanda kullanılan ‘artırılmış gerçeklik’ şu an gıdadan sağlığa, mobilyadan otomotive, eğitimden teknolojiye, emlaktan turizme kadar aklınıza gelen her alana sıçradı. Öyle ki bu alanda Türkiye en gelişmiş ülkeleri dahi milli teknolojisiyle geride bırakmayı başardı. Bunda en büyük etki kuşkusuz dünya hâlâ 4G kullanırken Türkiye’nin 3 yıl önce 4.5G’ye geçmesi. Yani en hızlı mobil interneti kullanması...</p>
      <p>
        <b>100 MİLYAR DOLAR</b>
      </p>
      <p>Bunun verdiği enerjiyle onlarca yerli ve milli yazılımcı bu alana yatırımlarını kaydırarak ihracata bile başladı. Şu an dünya genelinde 70 milyar dolarlık bir hacme ulaşan artırılmış gerçeklik pazarının 5G’nin hizmete girmesiyle birlikte 2023’e kadar 100 milyar dolar büyüklüğe çıkması bekleniyor. Uzmanlara göre artırılmış gerçeklik kullanmayan şirketler pazarlama bile yapamayacak.</p>
      <figure>
        <img src="https://i.pstimaj.com/img/75/640x0/5dc48bd3ae298b98e9cc897d"/>
      </figure>
      <p>
        <b>RESME ODAKLAN YETER</b>
      </p>
      <p>Örneğin bir oyuncak tren satın alacaksınız; telefonunuzu ya da gözlüğünüzü trenin kutusuna tuttuğunuzda tren birden çalışmaya başlıyor. Ya da bir mobilya almaya gittiniz; o mobilyanın kataloğuna cihazınızı tuttuğunuzda ürünün gerçek görüntüsü önünüze geliyor ve evinizde o mobilyanın nasıl duracağını birebir görebiliyorsunuz. Tabi bu durum online alışverişler için de geçerli...</p>
      <p>
        <b>İNTERAKTİF DEVRİM</b>
      </p>
      <p>Artırılmış Gerçeklik uygulamaları halihazırda Endüstri 4.0 çalışmalarının da vazgeçilmezlerinden biri. Örnekler her alanda çoğalıyor ama konuyu eğitime de bağlamazsak büyük eksiklik olur. Artık eğitim kitapları artırılmış gerçeklik özellikleriyle donatılmaya başladı. Örneğin bir tarih dersinde Mısır’daki piramitler anlatılırken bölge, 3 boyutlu olarak önünüzde bir hologram şeklinde belirebiliyor. Böylelikle eğitimler daha interaktif bir şekilde işleniyor.</p>
      <figure>
        <img src="https://i.pstimaj.com/img/75/640x0/5dc48be3ae298b984a22d08a"/>
      </figure>
      <p>
        <b>GERÇEK ‘MASALLAR’</b>
      </p>
      <p>Artırılmış gerçeklik, çocuk kitapları için devrim yaratacak bir teknoloji... Bugüne kadar durağan resimler ve yazılarla takip edilen kitap sayfalarının bir anda canlanması çocuklar için büyük heyecan verici. Ayrıca mağaza içi ve e-ticaret deneyiminin oyunlaştırılması, müşteriler için çeşitli görevlerin oluşturulmasına da imkân veriyor.</p>
      <p>
        <b>2.5 MİLYAR KİŞİ</b>
      </p>
      <p>2023 yılında artırılmış gerçeklik uygulamalarını kullanması beklenen kişi sayısı.</p>
      <p>
        <b>ÜZERİNDE DENE...</b>
      </p>
      <p>Sanatsal açıdan bakıldığında ise bu teknoloji, bir galeriyi gezerken gördüğünüz resim ya da heykelin aslında orada olmayan farklı şekillerini de görebilmenizi sağlıyor. Bir müze geziyorsanız, sergilenen dinozor iskeletinden onun yaşarken neye benzediğini gösterebiliyor. E- ticarette de kullanılan artırılmış gerçeklik uygulamaları, bir ürünü almadan önce onu kendi üzerinizde sanal olarak denemenize imkân sağlıyor.</p>
      <figure>
        <img src="https://i.pstimaj.com/img/75/640x0/5dc48bf2ae298b98ea0b7440"/>
      </figure>
      <p>
        <b>GÖZLÜK, CEP VE TABLET</b>
      </p>
      <p>Peki tüm sektörlerin geleceğine yön verecek bu hayati teknoloji nedir ve günlük yaşantımızı nasıl etkiliyor hep birlikte görelim. Artırılmış gerçeklik en basit tanımıyla ‘nesnelerin bilgisayar desteğiyle dijitalleşerek hareket kazanması’ demek. Bu teknolojiden faydalanabilmek için; bulunduğunuz ortamda internet erişiminin ve elinizde artırılmış gerçekliği tanımlayacak akıllı gözlük, akıllı telefon ya da tablet bulunması gerekir.</p>
      <figure>
        <img src="https://i.pstimaj.com/img/75/640x0/5dc48bfe66a97c3a8273b049"/>
      </figure>
      <p>
        <b>YANGINI BİLEN ROBOT</b>
      </p>
      <p>Türkiye’de de zaman zaman yaşanan orman yangınlarının saniyeler içinde tespit edilmesi için yapay zeka ve özel sensörlerle donatılmış algılama kameraları kullanılmaya başlandı. Video yönetim yazılımları konusunda faliyet gösteren Milestone Systems tarafından sunulan stratejik dijital platform, aynı zamanda bu kaynaklardan gelen tüm verileri alacak, doğrulayacak ve erken müdahale için ilgili birimleri uyaracak alt yapıyı da sağlıyor.</p>
      <figure>
        <img src="https://i.pstimaj.com/img/75/640x0/5dc48c0bae298b9849dfdd73"/>
      </figure>
      <p>
        <b>GÜNEŞ ENERJİLİ ÇANTA</b>
      </p>
      <p>Üzerindeki solar paneli sayesinde cep telefonu, dizüstü bilgisayar ve tabletinizi tüm gün güneş enerjisi ile şarj edebilen sırt çantası icad edildi. XD Design tarafından geliştirilen çantanın USB bağlantı noktası ve kitlenebilir gizli fermuarları da bulunuyor. Özel kumaşı sayesinde su geçirmeyen çanta, herhangi bir darbede formunu da koruyor. Türkiye’de satışa çıkan çantanın fiyatı 525 lira.</p>
      <figure>
        <img src="https://i.pstimaj.com/img/75/640x0/5dc48c1466a97c3b02b50d4c"/>
      </figure>
      <p>
        <b>UYGULAMALARA DİKKAT!</b>
      </p>
      <p>Oyundan radyoya, video oynatıcısından müzik indirme uygulamasına kadar Google Play’de yer alan 42 uygulamanın aslında yasa dışı reklam yazılımları içerdiği ortaya çıktı. Siber güvenlik kuruluşu ESET tarafından tespit edilen uygulamaların en az 8 milyon kez indirildiği belirlendi. ESET Güvenlik Uzmanı Lukas Stefanko, “İndirilen uygulama başlatıldıktan sonra, cihazla ilgili çeşitli veriler siber saldırgana gönderiliyor” dedi.</p>
    </article>
  </body>
</html>