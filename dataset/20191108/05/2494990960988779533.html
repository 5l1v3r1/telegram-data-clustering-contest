<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/home/2019/11/08/news/ciao-pa--partita-cuore-solidarieta-paolo-bonolis--in-campo-col-cuore-nazionale-cantanti-tv-frosinone-stadio-benito-stirpe-1237091/"/>
    <meta property="og:site_name" content="Il Tempo"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="Con &quot;Ciao Pà!&quot; in campo col cuore"/>
    <meta property="og:description" content="Bonolis presenta la partita tra le Nazionali Cantanti e Tv. L'Università &quot;San Raffaele&quot; è main sponsor, Libero e Il Tempo media partner"/>
  </head>
  <body>
    <article>
      <h6 class="kicker">SOLIDARIETà</h6>
      <h1>Con "Ciao Pà!" in campo col cuore</h1>
      <h2>Bonolis presenta la partita tra le Nazionali Cantanti e Tv. L'Università "San Raffaele" è main sponsor, Libero e Il Tempo media partner</h2>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Alberto Fraja</a></address>
      <p>Abita nell’ordine naturale della carità quello che San Tommaso d’Aquino chiamava «principio di prossimità solidale». Ecco allora perché sarà importante; anzi: nobilmente encomiabile; di più: tendenzialmente santificante seguire <b>la partita di calcio «Ciao Pà!»</b> in programma <b>mercoledì 13 novembre</b>, alle 20,30, allo <b>stadio «Benito Stirpe» di Frosinone</b>. Main sponsor dell'evento è l'<b>Università San Raffaele</b>. <i>Libero Quotidiano</i> e <i>Il Tempo Quotidiano</i> sono media partner.</p>
      <p>Ad affrontarsi saranno la Nazionale Italiana Cantanti, guidata dal presidente Paolo Belli e la Nazionale Calcio TV capitanata da Paolo Bonolis. Con quello frusinate siamo al sesto capitolo del memorial benefico «Silvio Bonolis», papà di Paolo scomparso un anno fa. L’evento di mercoledì è organizzato dal Centro Ricerche Studi Onlus in sostegno del progetto «Adotta un Angelo» E perché, tornando a bomba, sarebbe il caso che una platea la più vasta possibile evitasse di disertare l’evento ciociaro? Perché i soldi che verranno raggruzzolati andranno al sullodato Centro Ricerche Studi Onlus, una benedetta associazione di volontari che si occupa di assistenza domiciliare gratuita (sei ore al giorno) a bimbi affetti da patologie cronache complesse. Un’opera di concreta e commovente solidarietà la cui missione è quella di contribuire a migliorare la qualità della vita non solo del piccolo malato ma anche di tutta la famiglia che gli sta attorno.</p>
      <p>Si tratta, per soprammercato, di un progetto che ha la finalità di ridurre “i ricorrenti, impropri ricoveri in ospedale portando di fatto contributi concreti a quello che noi definiamo il nostro «terzo mondo - sottolinea il professor Berardinelli, pediatra al Bambino Gesù di Roma e infaticabile animatore e promotore della Onlus. -. Un mondo che troviamo a poca distanza dalle nostre accoglienti abitazioni e che spesso non riusciamo a vedere. Parliamo di bambini totalmente dipendendo dalle nostre cure ed attenzioni e quindi costretti ad essere sostenuti in tutte le attività della vita quotidiana. Da dire che le nostre iniziative hanno il valore di un appello accorato alle istituzioni».</p>
      <p>La partita solidale è stata presentata ieri nel corso di una conferenza stampa alla quale hanno preso parte Paolo Bonolis, Paolo Belli, Jimmy Ghione, Marco Bazzoni e lo stesso professor Berardinelli. «Vedrete, sarà la partita del secolo - ha ironizzato Bonolis -. Niente a vedere con quelle che hanno fatto la storia del calcio mondiale. I nostri avversari, ancora una volta, cercheranno di vincere barando anche se devo ammettere, sono più forti di noi. Scherzi a parte, eventi del genere ci garantiscono l’esercizio costante della beneficenza. Mi auguro che, mercoledì prossimo, lo stadio “Stirpe” sia pieno». «Siamo orgogliosi di questo evento - il commento di Belli -. Abbiamo sentito il dovere, come Nazionale dei Cantanti, di dare, noi che nella vita siamo stato fortunati, una mano concreta a chi soffre. Ed è per questo che non smetteremo mai di aiutare le associazioni vicine agli ultimi, ai malati».</p>
      <p>Accessibilissimi i prezzi dei bliglietti. Si va dai 7 euro della curva ai 10 e 25 in tribuna. Si può fare. Si deve fare. </p>
    </article>
  </body>
</html>