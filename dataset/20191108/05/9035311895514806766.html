<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/bm-raporu-turkiye-urdun-ve-bae-libya-ya-uygulanan-ambargoyu-ihlal-ediyor"/>
    <meta property="og:site_name" content="euronews"/>
    <meta property="article:published_time" content="2019-11-08T05:30:51+00:00"/>
    <meta property="og:title" content="BM raporu: Türkiye, Ürdün ve BAE, Libya ambargosunu ihlal ediyor"/>
    <meta property="og:description" content="Türkiye, Ürdün ve Birleşik Arap Emirlikleri'nin (BAE) Birleşmiş Milletler (BM) tarafından 2011 yılından beri Libya'ya uygulanan ambargoyu düzenli şekilde ihlal ettikleri öne sürüldü."/>
  </head>
  <body>
    <article>
      <h1>BM raporu: Türkiye, Ürdün ve BAE, Libya ambargosunu ihlal ediyor</h1>
      <address><time datetime="2019-11-08T05:30:51+00:00">08 Nov 2019, 05:30</time> by <a rel="author">Gizem Sade</a></address>
      <p>Türkiye, Ürdün ve Birleşik Arap Emirlikleri'nin (BAE) Birleşmiş Milletler (BM) tarafından 2011 yılından beri Libya'ya uygulanan ambargoyu düzenli şekilde ihlal ettikleri öne sürüldü.</p>
      <p>BM uzmanlarının hazırladığı rapora göre, üç ülke düzenli şekilde ve bazen açıktan, ambargo altındaki Libya'ya silah tedarik etti.</p>
      <p>BM raporu, Fayiz el Serrac hükümetine destek veren Türkiye'nin, zırhlı araçlardan drone'lara kadar çeşitli askeri teçhizat sağladığını iddia etti.</p>
      <p>Ürdün ise geçtiğimiz nisan ayında Libya'nın başkenti Trablus'a saldırı emri veren General Halife Hafter'e bağlı birlikleri eğitmekle suçlandı.</p>
      <p>Bir başka Hafter destekçisi BAE'nin ise Hafter kuvvetleri adına saldırı uçağı kullandığı öne sürülüyor. BAE'nin ayrıca, temmuz ayında Trablus'ta yaklaşık 50 kişinin hayatını kaybettiği saldırıya dahlinden şüpheleniliyor.</p>
      <ul>
        <li>
          <a href="https://tr.euronews.com/2019/06/30/libya-da-neler-oluyor-kim-kiminle-neden-savasiyor">Libya'da savaşan gruplar kimler? Türkiye ve uluslararası güçler hangi tarafı destekliyor?</a>
        </li>
        <li>
          <a href="https://tr.euronews.com/2019/06/13/libya-dan-kacis-akdenizde-olmek-mi-ulkede-yasamak-mi-multeci-macron-fransa-savas">Libya'dan kaçış: Akdeniz'de ölmek mi ülkede yaşamak mı?</a>
        </li>
      </ul>
      <p>29 Ekim'de BM Güvenlik Konseyi üyelerine sunulan uzman raporunda, "Savaşan her iki tarafın da silah, askeri teçhizat ve teknik destek aldığı ve Libyalı olmayan savaşçıların silahlarla ilgili yaptırımlara uymadığı" ifadelerine yer verildi.</p>
      <p>AFP haber ajansının ulaştığı gizli tutulan raporda uzmanlar ayrıca, Serrac ve Hafter'i destekleyen Suudi Arabistan ve Çadlı silahlı grupların da varlığı üzerinde durdu ancak bu grupların etkisinin sınırlı olduğunu kaydetti.</p>
      <p>Raporun ay sonunda Güvenlik Konseyi'nin Libya'dan sorumlu yaptırımlar komitesinde 15 üye tarafından tartışılması ve aralık ayında yayımlanması bekleniyor.</p>
      <p>BM uzmanları, tablonun Libya'nın güvenliği, istikrarı ve barışa yönelik tehdit oluşturan çoklu eylemleri tanımladığını söylüyor.</p>
      <p>Ek kaynaklar<b> • AFP</b></p>
    </article>
  </body>
</html>