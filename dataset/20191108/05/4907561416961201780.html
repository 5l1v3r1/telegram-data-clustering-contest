<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/ekrem-sarisu/baslangic-tarihinize-gore-5525-veya-5600-gune-tabisiniz-2217705"/>
    <meta property="og:site_name" content="Posta"/>
    <meta property="article:published_time" content="2019-11-08T05:00:17+00:00"/>
    <meta property="og:title" content="Başlangıç tarihinize göre 5525 veya 5600 güne tabisiniz"/>
    <meta property="og:description" content="Soru: 1974 doğumluyum. SSK başlangıç tarihim 1991."/>
  </head>
  <body>
    <article>
      <h1>Başlangıç tarihinize göre 5525 veya 5600 güne tabisiniz</h1>
      <address><time datetime="2019-11-08T05:00:17+00:00">08 Nov 2019, 05:00</time> by <a rel="author">Ekrem Sarısu</a></address>
      <p><b>Soru: </b>1974 doğumluyum. SSK başlangıç tarihim 1991. Toplam 1640 gün prim ödemem var. Ne zaman emekli olabilirim?</p>
      <p>● Hüseyin YILDIRIM</p>
      <p><b>Cevap:</b> Sigorta başlangıcınızı tarih (gün, ay, yıl) olarak bildireceğiniz yerde sadece yıl olarak bildirmişsiniz. Oysa başlangıçta bir gün bile emekli olma şartlarını değiştirebiliyor.</p>
      <p>Başlangıç tarihiniz 23 Mayıs 1991’den önceki bir tarihse, 3885 gün daha prim ödeyerek priminizi 5525 güne tamamladığınızda, sonraki bir tarihse 3960 gün daha prim ödeyerek priminizi 5600 güne tamamlayacağınız zaman emekli olabilirsiniz. Ayrıca 1960 gün daha prim ödeyerek priminizi 3600 güne tamamlamanız şartıyla, 60 yaşınızı dolduracağınız tarihte emekli olmanız da mümkün (15 yıl sigortalılık süresi, 3600 gün prim ödeme ve 60 yaş şartlarına tabi olarak).</p>
      <p>
        <b>BABANIZ ASKERLİĞİNİ BORÇLANIP 1500 GÜN DE PRİM YATIRACAK</b>
      </p>
      <p><b>Soru:</b> 1945 doğumlu babamın, sigorta girişi 1964’te oldu. 1550 gün primi bulunuyor. 550 gün de askerliği var. Hangi şartlarda emekli olabilir?</p>
      <p>● Zeki PARLAK</p>
      <p><b>Cevap:</b> Babanız yaş haddinden emekli olmak için 15 yıl sigortalılık süresi, 3600 gün prim ödeme ve 60 yaş şartlarına tabi. Babanız askerliğini borçlanıp 1500 gün de prim ödeyerek, toplam primini 3600 güne tamamlayacağı tarihte emekli olabilir.</p>
      <p>
        <b>İKİ SEÇENEKTE DE 58 YAŞINIZI DOLDURACAKSINIZ</b>
      </p>
      <p><b>Soru:</b> Aralık 1980 doğumluyum. SSK başlangıç tarihim 1 Kasım 1999. Toplam 2400 gün prim ödemem var. Nasıl emekli olurum? EYT çıkarsa beni etkiler mi?</p>
      <p>● Mehtap AKPINAR</p>
      <p><b>Cevap:</b> Emekli olmak için 7000 gün prim ödeme ve 58 yaş şartlarına tabisiniz. 4600 gün daha prim ödeyerek priminizi 7000 güne tamamlamanız şartıyla, 58 yaşınızı dolduracağınız tarihte emekli olabilirsiniz.</p>
      <p>Ayrıca 2100 gün daha prim ödeyerek priminizi 4500 güne tamamlamanız şartıyla, yine aynı tarihte yani 58 yaşınızı dolduracağınız tarihte emekli olmazın da mümkün (25 yıl sigortalılık süresi, 4500 gün prim ödeme ve 58 yaş şartlarına tabi olarak). Şayet emeklilikte yaşa takılanlar (EYT) çıkarsa ilk defa 8 Eylül 1999’dan önce sigortalı olacakları kapsayacağından, maalesef sizi etkilemeyecek.</p>
      <p>
        <b>ASKERLİĞİMİN KAÇ GÜNÜNÜ BORÇLANMALIYIM?</b>
      </p>
      <p><b>Soru: </b>1971 doğumluyum. SSK başlangıç tarihim 1 Kasım 1993. Toplam 5602 gün prim ödemem var. Askerliğimi sigorta başlangıcımdan önce yaptım. Kaç gün borçlanma yapmalıyım? Ne zaman emekli olurum?</p>
      <p>● Ziya TURAN</p>
      <p><b>Cevap: </b>Askerlik sürenizin 340 gününü borçlanmanız halinde, emekli olmak için 25 yıl sigortalılık süresi, 5600 gün prim ödeme ve 53 yaş şartlarına tabi olursunuz. Prim ödemeniz yeterli, bu nedenle borçlanmadan sonra prim ödemeseniz de 2024’te, 53 yaşınızı dolduracağınız tarihte emekli olabilirsiniz.</p>
      <p>
        <b>YA 1625 GÜN DAHA PRİM ÖDEYECEK YA DA 58 YAŞINIZIN DOLMASINI BEKLEYECEKSİNİZ</b>
      </p>
      <p><b>Soru: </b>1969 doğumluyum. Sigorta girişim 1 Ocak 1988’de oldu. 3600 gün prim ödemem var. Acaba emeklilik yaşım kaç? Ne zaman emekli olabilirim?</p>
      <p>● Semra GÜVENÇ</p>
      <p><b>Cevap:</b> Emekli olmak için 20 yıl sigortalılık süresi, 5225 gün prim ödeme ve 44 yaş şartlarına tabisiniz. 1625 gün daha prim ödeyerek priminizi 5225 güne tamamlayacağınız tarihte emekli olabilirsiniz. Ayrıca 3600 gün priminiz olduğundan bundan sonra prim ödemseniz de 2027’de 58 yaşınızı dolduracağınız tarihte emekli olabilirsiniz(15 yıl sigortalılık süresi, 3600 gün prim ödeme ve 58 yaş şartlarına tabi olarak).</p>
    </article>
  </body>
</html>