<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/nedim-sener/kopyaci-casuslar-2217709"/>
    <meta property="og:site_name" content="Posta"/>
    <meta property="article:published_time" content="2019-11-08T05:00:19+00:00"/>
    <meta property="og:title" content="Kopyacı casuslar"/>
    <meta property="og:description" content="Hatırlayacaksınız, 15 Temmuz darbe girişiminden sonra NATO ve NATO üyesi ülkeler, FETÖ üyesi TSK mensuplarına sahip çıktılar."/>
  </head>
  <body>
    <article>
      <h1>Kopyacı casuslar</h1>
      <address><time datetime="2019-11-08T05:00:19+00:00">08 Nov 2019, 05:00</time> by <a rel="author">Nedim Şener</a></address>
      <p>Hatırlayacaksınız, 15 Temmuz darbe girişiminden sonra NATO ve NATO üyesi ülkeler, FETÖ üyesi TSK mensuplarına sahip çıktılar. Darbe girişiminin ardından NATO karargâhlarında görev yapan FETÖ şüphelisi subayların görevlerine son verilerek, <b>"Türkiye'ye dönün emri"</b> verildi. 3'ü general 462 subaydan 237'si hakkında adli ve idari işlem yapıldı. Bunlardan 200'ü Türkiye'nin <b>“dön” </b>emrine uymadı.</p>
      <p>Dahası, NATO üyesi ülkeler FETÖ’cülere sahip çıkarak oturma izni verdi. Çünkü, Türkiye’nin hak ve menfaatlerini savunmak için orada bulunan FETÖ’cü subayların her birisi, ülkesine değil kendi yerine sahip çıkan NATO ülkeleri adına birer casustu.</p>
      <p>Nitekim, NATO’nun Avrupa Müttefik Kuvvetler Komutanı Amerikalı Orgeneral Curtis Scaparrotti, haklarında işlem yapılan NATO’daki FETÖ’cü subayların tasfiye edilmesine tepki göstermiş, bu kişilerin darbeci olduklarını düşünmediğini söylemişti. Ardından,<b> “Bu kişiler NATO’da önemli hizmetler veriyordu. Burada bizimle birlikte çalışan insanlara ne olduğu konusunda kaygılıyım” </b>demişti.</p>
      <p>Ankara Cumhuriyet Savcılığı tarafından yürütülen (2016/108021) soruşturmaya göre, FETÖ, yurtdışında görev yapacak üyelerinin önünü açmak için kendine has bir yöntemi kullandı: Kopya… Türkiye’nin hak ve menfaatlerini savunacak yerde NATO’da ülkesini satan birer casusa dönüşen örgüt üyelerinin, yabancı dil sınavlarında kopya ile belirlendiği saptandı.</p>
      <p>Yabancı Dil Sınavlarının, 15 Temmuz darbe girişiminde başı çeken Mehmet Partigöç ve Cemil Turhan’a bağlı <b>“General/Amiral Şube Müdürlüğü” </b>koordinesinde yürütüldü. Yapılan “<b>dinleme</b>” sınavlarının değerlendirilmesi halen adı tespit edilemeyen bir Amerikalı tarafından yapıldı.</p>
      <h3>Ya sivil kurumlar</h3>
      <p>2009-2013 arasında gerçekleşen yabancı dil sınavlarında 90 ve üzeri not alanların sayısı önceki yıllara göre hızla arttı. Öyle ki, Türkiye’de yabancı dil sınavlarına giren FETÖ’cülere, Amerika’da öğrenim görmüş subaylardan daha yüksek notlar verilmeye başlandı. Böylece, emekleriyle yüksek puan alanların önüne geçirilen FETÖ’cüler, yurtdışı görevlere yollandılar.</p>
      <p>Soruşturmada itirafçı olan FETÖ mensubu birçok subay, sınavlara girmeden FETÖ’cü sivil imamların kendilerini bilgilendirdiğini, soruları verdiğini anlattı.</p>
      <p>Soruşturma kapsamında, kopya ile yurtdışı görevlere seçilen ve özellikle NATO kadrolarına atanan FETÖ’cü subayların, milli ve askeri bilgileri, NATO makamlarına servis ettikleri, milli menfaatler söz konusu olduğu konuları da örgütün talimatları doğrultusunda adına casusluk yaptıkları ülkelerine lehine yönlendirdikleri belirlendi. Savcılığın soruşturması devam ediyor.</p>
      <p>Asıl soru şu; TSK’daki eski FETÖ’cüler gibi, Dışişleri, İçişleri, Enerji Bakanlığı yanında birçok kurum ve kuruluşun personeli de kopya ile yabancı dil sınavını geçerek yurtdışında görev yapıyor mu?</p>
    </article>
  </body>
</html>