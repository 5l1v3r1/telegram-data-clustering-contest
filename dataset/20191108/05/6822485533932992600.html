<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816067.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="شغل‌ها در جهان آینده چگونه می‌شود؟"/>
    <meta property="og:description" content="به گزارش فارس، سازمان همکاری و توسعه اقتصادی (OECD) درگزارشی با ابراز نگرانی از وضعیت اشتغال جهان در آینده نوشت: هر آنچه برای جهان آینده لازم است باید امروز انجام شود. دنیای آینده به جهت مکانیزه شدن اکثر کارها با بیکاران زیادی مواجه خواهد شد و راهکار این است که جهان آینده خود را امروز شکل دهیم."/>
  </head>
  <body>
    <article>
      <h1>شغل‌ها در جهان آینده چگونه می‌شود؟</h1>
      <address>
        <time datetime="2019-11-08T05:00:00+00:00">08 Nov 2019, 05:00</time>
      </address>
      <p>سازمان همکاری و توسعه اقتصادی، با تشریح وضعیت کار در جهان آینده تشریح کرد نیمی از کارها ماشینی می‌شود و ۱۴ درصد هم در خطر ماشینی شدن قرار می‌گیرد بنابراین با بیکاری زیادی مواجه خواهیم شد.</p>
      <p>به گزارش فارس، سازمان همکاری و توسعه اقتصادی (OECD) درگزارشی با ابراز نگرانی از وضعیت اشتغال جهان در آینده نوشت: هر آنچه برای جهان آینده لازم است باید امروز انجام شود. دنیای آینده به جهت مکانیزه شدن اکثر کارها با بیکاران زیادی مواجه خواهد شد و راهکار این است که جهان آینده خود را امروز شکل دهیم.</p>
      <p>سازمان همکاری و توسعه اقتصادی با طرح این سؤال که آیا برای مواجهه با جهان آینده آماده هستیم؟ نوشت: حتی اگر امرروز اشتغال هم ایجاد کنیم نگرانی از این بابت وجود دارد که شرایط اشتغال این شغل در آینده بسیار بدتر و متفاوت خواهد شد و باید پیش‌بینی این تغییرات را داشته باشیم.</p>
      <p>بر اساس بررسی‌هایOECD در آینده از هر 7 کارگر شاغل یک نفر مجبور خواهند شد برای خودشان کار کنند و همچنین از هر 9 نفر کارمند یک نفر قرارداد موقتی خواهد بود و بسیاری از کارها هم به صورت پاره وقت انجام خواهد شد.</p>
      <p>در گزارش سازمان همکاری و توسعه اقتصادی آمده است انواع کارهای موقت، پاره‌وقت و کارگران بخش خصوصی باعث خواهد شد حتی این کارگران از مزایای بیمه بیکاری، بیمه سلامت و صندوق بازنشستگی هم نتوانند استفاده کنند. بنابراین نیازهای اجتماعی باید با واقعیت‌های امرور جامعه تطابق داشته باشد.</p>
      <p>در این گزارش تاکید شده است انواع تکنولوژی‌ها و مدرنیزه شدن کارها روی مهارت‌هایی که امروزه ما برای اشتغال نیاز داریم، تاثیر خواهد گذاشت.تقریبا نیمی از شغل‌ها با انواع ماشین انجام خواهد شد و در آن نقش انسانی بسیار کمرنگ خواهد شد. </p>
      <p>14 درصد از شغل‌ها هم در خطر جدی ماشینی شدن قرار خواهد گرفت و 30 درصد شغل‌ها هم تغییر شکل داده و شیوه کار جدیدی را نیاز خواهد داشت. بنابراین کارگران یا باید مهارت جدیدی را یاد بگیرند و یا اینکه کار خود را از دست خواهند داد.</p>
      <p>سازمان همکاری و توسعه اقتصادی  نوشته است: چالش اصلی اینجاست که از هر 10 کارگر 6 نفر آنها به مبانی کامپیوتری آشنا نیستند و افرادی که بیشترین نیاز به آموزش را دارند کمترین تمایل را برای کسب چنین آموزش‌هایی دارند.</p>
      <p>OECD تاکید کرده است ما برای اینکه در جهان آینده شغلی داشته باشیم باید امروز دست به کار شویم و خود را برای مقابله با شرایط آماده کنیم.</p>
    </article>
  </body>
</html>