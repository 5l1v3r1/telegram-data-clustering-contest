<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/pusztito-lehet-a-magyar-cegeknel-a-jovo-evi-valtoztatas"/>
    <meta property="og:site_name" content="infostart"/>
    <meta property="article:published_time" content="2019-11-08T05:50:00+00:00"/>
    <meta property="og:title" content="Súlyos döntéseket hozott az idei minimálbér-emelés"/>
    <meta property="og:description" content="A cégek jelentős részének, főleg az 50 fő alatti kis- és mikrovállalkozásoknak gondot okozott a legkisebb adható bér idei emelése, a kétéves megállapodás alapján pedig jövőre újabb 8 százalékkal nőnek a minimálbérek - olvasható a Népszava pénteki számában."/>
  </head>
  <body>
    <article>
      <h1>Súlyos döntéseket hozott az idei minimálbér-emelés</h1>
      <address><time datetime="2019-11-08T05:50:00+00:00">08 Nov 2019, 05:50</time> by <a rel="author">Infostart / MTI</a></address>
      <h3>A cégek jelentős részének, főleg az 50 fő alatti kis- és mikrovállalkozásoknak gondot okozott a legkisebb adható bér idei emelése, a kétéves megállapodás alapján pedig jövőre újabb 8 százalékkal nőnek a minimálbérek - olvasható a Népszava pénteki számában.</h3>
      <p>A minimáljövedelemhez szükséges források kitermelése miatt a cégek 38 százaléka emelte az árait, 32 százalékuk elhalasztotta a tervezett létszámfelvételeket, míg negyedük a beruházások elhalasztásával reagált az új helyzetre - ismerteti a lap a Magyar Kereskedelmi és Iparkamara (MKIK) Gazdaság és Vállalkozáskutató Intézetének (GVI) frissen publikált vállalati felmérését.</p>
      <p>A bérfeszültségek elkerülése végett a cégek 30 százaléka döntött úgy, hogy a minimum felett kereső munkavallók bérét is emeli. A cégek 12-15 százaléka élt a mozgóbérek, a cafeteria csökkentésével, és minden tizedik cégnél egyes munkavállalókat részmunkaidősként foglalkoztattak tovább. A cégek öt százalékánál elbocsátásokra is sor került.</p>
      <p>Leginkább a kereskedelmi cégeknél maradtak el a tervezett létszámfejlesztések és a beruházások, míg az áremelésekkel leginkább az építőipari cégek tudtak élni, ami meg is jelent az ingatlanárakban.</p>
      <p>A felmérés még áprilisban készült 2800 cég megkérdezésével - írta a Népszava.</p>
      <p>
        <i>Nyitókép: Pixabay</i>
      </p>
    </article>
  </body>
</html>