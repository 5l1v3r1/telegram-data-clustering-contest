<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/slik-kommer-du-deg-ut-av-kontrakten/71788690"/>
    <meta property="og:site_name" content="Dinside"/>
    <meta property="article:published_time" content="2019-11-08T05:00:00+00:00"/>
    <meta property="og:title" content="Slik kommer du deg ut av kontrakten"/>
    <meta property="og:description" content="Da Lise Nordbakk ønsket å overføre leasingavtalen på sin Volvo V60 til en annen, krevde bilforhandleren 20.000 kroner. Det kan ikke forhandleren kreve."/>
  </head>
  <body>
    <article>
      <h6 class="kicker">Problemer med leasing?</h6>
      <h1>Slik kommer du deg ut av kontrakten</h1>
      <h2>Da Lise Nordbakk ønsket å overføre leasingavtalen på sin Volvo V60 til en annen, krevde bilforhandleren 20.000 kroner. Det kan ikke forhandleren kreve.</h2>
      <address><time datetime="2019-11-08T05:00:00+00:00">08 Nov 2019, 05:00</time> by <a rel="author">Rune Korsvoll</a></address>
      <p>Privatleasing er blitt en populær måte å skaffe seg en ny og sikker bil på. Ikke minst skal det gi et forutsigbart bilhold, med faste månedlige kostnader.</p>
      <p>Men det er ikke alltid livet går etter planen. Du kan plutselig miste jobben, bli skilt eller det dukker opp andre forhold som gjør at du ikke lenger ønsker å bli værende i leasingforholdet. Hva gjør du da?</p>
      <related>
        <a href="https://www.dinside.no/motor/leasingen-stuper/71130912"/>
      </related>
      <h3>Flyttet</h3>
      <p>Lise Nordbakk fra Bodø havnet plutselig i en slik situasjon.</p>
      <p>
        <b>- Da jeg skulle flytte til en annen by, ble behovet for bil annerledes. Derfor ønsket jeg å få noen andre til å overta bilen, forteller hun til Dinside.</b>
      </p>
      <p>Nordbakk la dermed bilen ut på Finn.no, hvor hun fikk svar fra én som var interessert i å overta leasingavtalen hennes.</p>
      <p>- Nordea, som finansierte avtalen, ga grønt lys for den personen jeg valgte. Da jeg kontaktet forhandleren for å gjennomføre byttet, fikk jeg beskjed om at dette kostet 20.000 kroner. Senere gikk de ned til 15.000 kroner, forteller hun.</p>
      <p>Saken endte med at Nordbakk fikk hjelp av et eksternt firma, til å snakke med Nordea og gjennomføre et bytte, uten å måtte betale penger til forhandleren.</p>
      <related>
        <a href="https://www.dinside.no/motor/her-ratner-tusenvis-av-ubrukte-biler/71644895"/>
      </related>
      <h3>- Utnytter uvitenhet</h3>
      <p>Daglig leder i firmaet Autorelease, Ole Jørgen Berg-Nielsen forteller til Dinside at det finnes regler for hvordan du skal komme deg ut av en leasingkontrakt før tiden.</p>
      <p>
        <b>- Disse reglene er ikke godt kjent. En del forhandlere og leasingselskaper prøver å utnytte dette ved urettmessig å belaste kundene med pengekrav, hevder han.</b>
      </p>
      <p>Det var han som gikk inn og ba Nordea fortelle bilforhandleren at de ikke hadde hjemmel til å kreve 20.000 kroner fra Lise Nordbakk for å bytte eier av leasing-avtalen – et såkalt <i>debitorskifte</i>, på fagspråket.</p>
      <figure>
        <img src="https://dbstatic.no/71788749.jpg?imageId=71788749&amp;width=1024&amp;height=615"/>
        <figcaption><b>PRØVER SEG:</b> - Vi opplever stadig at bilforhandlere og store og antatt seriøse finansierings-institusjoner, prøver å velte kostnader over på kundene, sier Ole Jørgen Berg-Nielsen i firmaet Autorelease A/S. Foto: Rune Korsvoll Vis mer</figcaption>
      </figure>
      <h3>- Skaff ny eier</h3>
      <p>Berg-Nielsen sier de stadig opplever at bilforhandlere, og store og antatt seriøse banker og finansieringsinstitusjoner, prøver å velte kostnader over på kundene.</p>
      <p>- Reglene er imidlertid ganske klare. Dersom du ønsker å avslutte en leasing-kontrakt, koster det deg som privatkunde maksimalt prisen av seks måneders leie. Avtalen kan først sies opp etter at du har leid bilen i seks måneder, forklarer han.</p>
      <p>
        <b>Han mener at dersom du ønsker å overføre leasing-avtalen til noen andre, et såkalt <i>debitorskifte</i>, kan dette skje når som helst i leasing-perioden.</b>
      </p>
      <related>
        <a href="https://www.dinside.no/motor/leasing-kunder-kan-ha-betalt-millioner-for-mye/71519074"/>
      </related>
      <p>- Du kan gjøre det ved selv å skaffe en ny eier eller via et firma som vårt, som driver med dette profesjonelt. Den nye eieren må deretter godkjennes av selskapet som finansierer leasingavtalen. Bilforhandleren kan ikke kreve penger av deg for at du overfører leasingavtalen til en annen, slår han fast.</p>
      <p>Berg-Nilsen trekker fram et annet eksempel han har hatt på sitt bord den siste tiden.</p>
      <p>- En person som ønsket å overføre sin Range Rover Velar til en ny eier, fikk beskjed fra Santander om at dette kunne gjøres først etter at bilen var leid i seks måneder. En slik regel finnes imidlertid ikke. Regelen om seks måneders leie gjelder bare når kontrakten sies opp, forteller Autorelease-sjefen.</p>
      <p>Santander beklager det inntrufne:</p>
      <p>– Våre regler er i henhold til regelverket at overdragelse kan gjennomføres før det har gått 6 måneder. Det er kun ved oppsigelse av avtalen at det må ha gått 6 måneder. Hvis en kunde har fått beskjed om noe annet kan vi ikke annet enn beklage og be om at kunden tar kontakt så vi kan bistå med å oppklare saken, sier communication manager Cecilie Miller i Santander Consumer Bank til Dinside.</p>
      <figure>
        <img src="https://dbstatic.no/71788751.jpg?imageId=71788751&amp;x=11.764705882353&amp;y=0&amp;cropw=85.828877005348&amp;croph=100&amp;width=321&amp;height=347"/>
        <figcaption><b>KAN IKKE KREVE PENGER:</b> - Etter vår mening har ikke eventuelle bilforhandlere som samarbeider med leasingselskapet noe grunnlag for å kreve betaling fra verken utgående eller ny leietager, sier Thomas Iversen, juridisk seniorrådgiver i Forbrukerrådet. Foto: Forbrukerrådet Vis mer</figcaption>
      </figure>
      <h3>Skal kartlegges</h3>
      <p>Juridisk seniorrådgiver Thomas Iversen i Forbrukerrådet forteller til Dinside at det jobbes med en plan om å kartlegge praksisen i de store selskapene når det kommer til debitorskifter og oppsigelser av leasingavtaler.</p>
      <p>
        <b>- Reglene for privatleasing er ikke lovfestet. Men i praksis følger leasingselskapene en avtale inngått med Forbrukertilsynet. I denne heter det at private leasingtagere, etter at det har gått seks måneder, kan si opp avtalen med én måneds varsel.</b>
      </p>
      <p>- Forbruker vil da måtte betale for leasingselskapets kostnader knyttet til oppsigelsen, men beløpet kan ikke overstige seks månedsleier. Det er også verdt å legge merke til at innbetalt startleie normalt også går tapt ved oppsigelse, forklarer Iversen.</p>
      <related>
        <a href="https://www.dinside.no/motor/na-ma-forerkortet-fornyes/71709844"/>
      </related>
      <h3>- Kan ikke kreve penger</h3>
      <p>Seniorrådgiveren mener imidlertid at en overdragelse av en privatleasingkontrakt til en annen person kan skje når som helst.</p>
      <p>- Leasingselskapet vil som regel fakturere et gebyr for å dekke ekstraarbeid knyttet til debitorskiftet. Etter vår mening har ikke eventuelle bilforhandlere som samarbeider med leasingselskapet noe grunnlag for å kreve betaling fra verken utgående eller ny leietager.</p>
      <p>- Vårt prinsipielle syn er at forbrukere med privatleasing-kontrakter i størst mulig grad skal forholde seg til eier av bilen, som er leasingselskapet. Leasingselskapet håndterer eksempelvis godkjenning av ny leietager og kontraktsarbeidet, forklarer Iversen.</p>
      <aside>- Forhandler skal ikke godkjenne overdagelsen<br/>Denne praksisen bekreftes også av advokatfirmaet Legalis og advokat Henrik A Jensen, som i en uttalelse skriver dette:<br/><i>«Rent juridisk innebærer leasing at leasingselskapet kjøper bilen av en forhandler og leier den ut til leietaker. Dersom ikke annet følger av kontrakten mellom leietaker og leasingselskapet, har ikke leietaker noen forpliktelser overfor bilforhandleren tilknyttet overdragelsen av et leasing-forhold. Forhandleren skal dermed ikke godkjenne leietakers overdragelse. Dette er noe leasingselskapet gjør.»</i></aside>
      <related>
        <a href="https://www.dinside.no/okonomi/sju-ting-du-bor-tenke-pa-for-du-skriver-under-pa-leasing-kontrakten/70319058"/>
      </related>
    </article>
  </body>
</html>