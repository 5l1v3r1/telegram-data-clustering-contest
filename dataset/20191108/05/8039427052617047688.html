<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949447"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T05:36:53+00:00"/>
    <meta property="og:title" content="కడప టు పెద్దషాపూర్‌ ఫాంహౌ‌స్.. ఎర్రచందనం తరలించి విక్రయం"/>
    <meta property="og:description" content="ADVT"/>
  </head>
  <body>
    <article>
      <h1>కడప టు పెద్దషాపూర్‌ ఫాంహౌ‌స్.. ఎర్రచందనం తరలించి విక్రయం</h1>
      <address>
        <time datetime="2019-11-08T05:36:53+00:00">08 Nov 2019, 05:36</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>కూరగాయల కిందపెట్టి ఎర్రచందనం తరలించి విక్రయం</b>
        </li>
        <li>
          <b>అంతర్రాష్ట్ర ముఠా సభ్యులు నలుగురి అరెస్టు</b>
        </li>
        <li>
          <b>2.5 టన్నుల ఎర్రచందనం, కారు, ఐదు సెల్‌ఫోన్లు స్వాధీనం</b>
        </li>
      </ul>
      <p><b>హైదరాబాద్:</b> అంతర్రాష్ట్ర ముఠా సభ్యులు నలుగురిని సౌత్‌జోన్‌ టాస్క్‌ఫోర్స్‌ పోలీసులు అరెస్టు చేశారు. వారి నుంచి 2.5 టన్నుల ఎర్రచందనం కారు, ఐదు సెల్‌ఫోన్లను స్వాధీనం చేసుకున్నారు. దక్షిణ మండలం డీసీపీ కార్యాలయంలో గురువారం విలేకరుల సమావేశంలో సీపీ అంజనీకుమార్‌ వివరాలు వెల్లడించారు. అనంతపురానికి చెందిన ఎన్‌. రాధాకృష్ణ(40) రియల్‌ ఎస్టేట్‌ వ్యాపారి. నష్టం రావడంతో మైనింగ్‌ తదితర వ్యాపారాలు చేశాడు. వాటిల్లో కూడా నష్టం రావడంతో తక్కువ కాలంలో ఎక్కువ డబ్బు సంపాదించాలనుకున్నాడు. ఎర్ర చందనం స్మగ్లర్‌ కడపకు చెందిన గంగిరెడ్డితో సన్నిహితంగా మెలిగాడు. ఎర్ర చందనం వ్యాపారి, అనంతపురం బుక్కరాయ సముద్రానికి చెందిన కె.చంద్ర(34)తో కలిసి కడప లంకమళ్ల ఫారెస్ట్‌ నుంచి ఎర్ర చందనం కొనుగోలు చేసి కార్లు, గూడ్స్‌ వాహనాల ద్వారా కూరగాయల కింద పెట్టి రంగారెడ్డి జిల్లా పెద్దషాపూర్‌లోని ఫాంహౌ్‌సకు తరలిస్తున్నారు. వీరితోపాటు పంజాగుట్ట బిగ్‌బజార్‌ ప్రాంతానికి చెందిన జూనియర్‌ ఆర్టిస్ట్‌ ఎన్‌.చెన్నయ్య అలియాస్‌ బన్ని(25) మధ్యవర్తిగా వ్యవహరిస్తూ ఎర్ర చందనం దుంగలను విక్రయించడంలో కీలకపాత్ర పోషిస్తున్నాడు. గురువారం ఉదయం రాధాకృష్ణ, చెన్నయ్య అలియాస్‌ బన్ని కలిసి నకిలీ నంబర్‌ ప్లేట్‌ గల కారు (ఏపీ 27 బీఎస్‌ 8331)లో ఎర్రచందనం దుంగలను తీసుకొచ్చి కొనుగోలుదారులకు చూపిస్తున్నారు. సమాచారం అందుకున్న టాస్క్‌ఫోర్స్‌, పంజాగుట్ట పోలీసులు దాడిచేసి వారిని పట్టుకున్నారు. విచారించగా.. పెద్దషాపూర్‌ ఫాంహౌ్‌సలో సరుకును భద్రపరిచినట్లు చెప్పారు. 2,500 కిలోల ఎర్రచందనం దుంగలు, ఐదుఫోన్లు, కారు స్వాధీనం చేసుకున్నారు. సొత్తు విలువ రూ. 10కోట్లు ఉంటుందని సీపీ తెలిపారు. తదుపరి విచారణ నిమిత్తం రాధాకృష్ణ, చెన్నయ్య, బిహార్‌కు చెందిన ఫాంహౌస్‌ వాచ్‌మన్‌ రాంసేవక్‌కుమార్‌, కె. చంద్రను పంజాగుట్ట పోలీసులకు అప్పగించారు. ప్రధాన సూత్రధారి శివ పరారీలో ఉన్నాడని చెప్పారు. విలేకరుల సమావేశంలో టాస్క్‌ఫోర్స్‌ డీసీపీ జి. చక్రవర్తి, ఇన్‌స్పెక్టర్‌ ఎస్‌. రాఘవేంద్ర, ఎస్‌ఐలు శ్రీశైలం, నరేందర్‌, తఖియుద్దీన్‌ తదితరులు పాల్గొన్నారు. కేసును ఛేదించిన సిబ్బందిని సీపీ అభినందించారు.</p>
      <p>////////////</p>
    </article>
  </body>
</html>