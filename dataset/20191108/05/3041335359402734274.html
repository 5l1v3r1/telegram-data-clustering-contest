<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/08/economy/economy-greece/ktimatologio-ti-tha-ginei-me-tis-aitiseis-kai-ta-prostima-pou-erxontai/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-08T05:20:03+00:00"/>
    <meta property="og:title" content="Κτηματολόγιο : Τι θα γίνει με τις αιτήσεις και τα πρόστιμα που έρχονται"/>
    <meta property="og:description" content="Τα πρόστιμα θα υπολογίζονται με βάση την αξία του ακινήτου και τον χρόνο καθυστέρησης"/>
  </head>
  <body>
    <article>
      <h6 class="kicker">Τι θα ισχύει</h6>
      <h1>Κτηματολόγιο : Τι θα γίνει με τις αιτήσεις και τα πρόστιμα που έρχονται</h1>
      <h2>Τα πρόστιμα θα υπολογίζονται με βάση την αξία του ακινήτου και τον χρόνο καθυστέρησης</h2>
      <address><time datetime="2019-11-08T05:20:03+00:00">08 Nov 2019, 05:20</time> by <a rel="author" href="https://www.tanea.gr/editor/%ce%b3%ce%b9%cf%8c%ce%b3%ce%b9%ce%b1%ce%ba%ce%b1%cf%82-%cf%80%cf%81%ce%bf%ce%ba%cf%8c%cf%80%ce%b7%cf%82/" target="_blank">Γιόγιακας Προκόπης</a></address>
      <p>Μέσα στο πρώτο εξάμηνο του 2020 θα αρχίσουν να ενεργοποιούνται τα νέα κλιμακωτά πρόστιμα που θα επιβάλλονται στους ιδιοκτήτες που δεν δήλωσαν την ακίνητη περιουσία τους στο Κτηματολόγιο.</p>
      <p>Τα πρόστιμα θα υπολογίζονται με βάση την αξία του ακινήτου και τον χρόνο καθυστέρησης. Αυτό τόνισε προχθές, κατά τη διάρκεια συνέντευξης Τύπου για το Κτηματολόγιο, ο υπουργός Περιβάλλοντος και Ενέργειας Κωστής Χατζηδάκης.</p>
      <p>
        <a href="https://www.in.gr/2019/11/07/world/germania-vouleytis-exase-tis-aisthiseis-tou-eno-vriskotan-sto-vima-tis-voulis/">Γερμανία: Βουλευτής έχασε τις αισθήσεις του ενώ βρισκόταν στο βήμα της Βουλής</a>
      </p>
      <p>Αυτό σημαίνει πως όποιος ιδιοκτήτης καθυστερήσει και έχει μεγαλύτερη περιουσία θα πληρώσει μεγαλύτερο πρόστιμο από έναν άλλο που έχει μικρότερη. Και όποιος, για παράδειγμα, καθυστερήσει τρία χρόνια θα πληρώσει περισσότερα από αυτόν που θα καθυστερήσει τρεις μήνες. Σημειώνεται ότι η αξία των ακινήτων θα υπολογίζεται με βάση τις αντικειμενικές τιμές που ισχύουν για κάθε περιοχή. Ο υπουργός Περιβάλλοντος δεν ξεκαθάρισε το πότε ακριβώς θα ενεργοποιηθούν τα πρόστιμα. Προειδοποίησε ωστόσο τους ιδιοκτήτες ακινήτων πως έχουν όλο τον απαιτούμενο χρόνο προκειμένου να δηλώσουν στο Κτηματολόγιο την ακίνητη περιουσία τους.</p>
      <p>Οπως ξεκαθάρισε ο Κωστής Χατζηδάκης «κανένας πολίτης δεν πρόκειται να χάσει την περιουσία του επειδή καθυστέρησε να την δηλώσει στο Κτηματολόγιο. Εκείνο όμως που θα συμβεί είναι ότι δεν θα μπορεί να αξιοποιήσει εκ των πραγμάτων όσο εύκολα νομίζει την περιουσία του. Θα ταλαιπωρείται κάθε φορά που θα θέλει να μεταβιβάσει ή να αλλάξει το ιδιοκτησιακό καθεστώς του ακινήτου». Και τίθεται έτσι το ερώτημα: τι μπορούν να κάνουν οι ιδιοκτήτες στις περιοχής που έχει λήξει η προθεσμία για τη συλλογή των δηλώσεων ή έχουν «μπλοκάρει» τα γραφεία των αναδόχων από τη μεγάλη προσέλευση της τελευταίας στιγμής;</p>
      <p>Μέχρι την ενεργοποίηση των προστίμων, οι ιδιοκτήτες μπορούν να δηλώσουν τα ακίνητά τους ακόμη και εκπρόθεσμα. Σημειώνεται πως το Κτηματολόγιο σε μια προσπάθεια να μην μπλοκάρει το σύστημα έδωσε τη δυνατότητα στους αργοπορημένους ιδιοκτήτες να λαμβάνουν ένα πιστοποιητικό εμπρόθεσμης προσέλευσης, δηλαδή στην ουσία να κλείνουν ένα ραντεβού στο μέλλον. Ηδη, για το Ηράκλειο της Κρήτης, για 270.000 δικαιώματα δόθηκαν βεβαιώσεις εμπρόθεσμης προέλευσης των ιδιοκτητών μέχρι τα τέλη Απριλίου 2020. Στη Βοιωτία/Φθιώτιδα για 190.000 δικαιώματα κλείστηκαν ραντεβού για τα μέσα Ιουνίου. Στην Αιτωλοακαρνανία για 85.000 δικαιώματα δόθηκαν βεβαιώσεις έως τα τέλη Μαΐου, στην Αρκαδία για 100.000 δικαιώματα μέχρι τον Απρίλιο και στην Ηλεία για περίπου 130.000 δικαιώματα έως τον ερχόμενο Ιούλιο.</p>
      <h3>Πού λήγουν οι προθεσμίες</h3>
      <p>Τον ερχόμενο μήνα λήγουν οι προθεσμίες για τη συλλογή των δηλώσεων στις Περιφερειακές Ενότητες: Καστοριάς/Φλώρινας, Μαγνησίας και Σποράδων (σε ένα τμήμα), Ευβοίας, Αχαΐας, Μεσσηνίας, Λακωνίας,  Αργολίδας/Κορινθίας, Δυτικής Αττικής/Νήσων Αττικής, Σάμου/Χίου/Ικαρίας και Αιγίου. Και τον Δεκέμβριο λήγουν οι προθεσμίες σε Ζάκυνθο, Κεφαλονιά και Ιθάκη.</p>
      <h3>Τα νέα μέτρα</h3>
      <p>Σύμφωνα με όσα ανέφεραν τόσο ο Κωστής Χατζηδάκης όσο και ο υφυπουργούς Περιβάλλοντος και Ενέργειας Δημήτρης Οικονόμου, τα μέτρα που σχεδιάζονται προκειμένου να εφαρμοστούν το επόμενο διάστημα είναι μεταξύ άλλων:</p>
      <ul>
        <li>Η επιστροφή των 41 δικηγόρων που απομακρύνθηκαν εξαιτίας της «αχρείαστης» - όπως αναφέρθηκε - «αλλαγής του νομικού καθεστώτος του Κτηματολογίου» και η πρόσληψη όσων υπαλλήλων χρειάζεται μέσω ΑΣΕΠ σε συνεννόηση με τα υπουργεία Οικονομιών και Εσωτερικών.</li>
        <li>Η εφαρμογή σύγχρονων ψηφιακών υπηρεσιών προκειμένου να γίνει πράξη το Ηλεκτρονικό Κτηματολόγιο (ηλεκτρονική παραγγελία, χορήγηση και πληρωμή πιστοποιητικών, ηλεκτρονική υποβολή δικαστικών πράξεων κ.ά.).</li>
        <li>Παρεμβάσεις που αξιοποιούν επαγγελματίες, όπως μηχανικούς και δικηγόρους για την ταχύτερη ολοκλήρωση του Κτηματολογίου, όπως είναι για παράδειγμα ο θεσμός του διαπιστευμένου μηχανικού που ισχύει στις περισσότερες ευρωπαϊκές χώρες.</li>
      </ul>
      <p>Ο Κωστής Χατζηδάκης αναγνώρισε ότι για το Κτηματολόγιο οι προκάτοχοί του έχουν κάνει σοβαρή δουλειά. Στο μεταξύ, από τα στοιχεία που παρουσιάστηκαν, προκύπτει πως ο περασμένος Σεπτέμβριος και Οκτώβριος ήταν οι καλύτεροι μήνες για το Κτηματολόγιο αναφορικά με τη συλλογή δηλώσεων για ολόκληρο το 2019. Ειδικότερα, τον Σεπτέμβριο ο αριθμός των δηλώσεων ξεπέρασε τις 700.000 (ποσοστού 70%) ξεπερνώντας τον συμβατικό στόχο του 55%, ενώ τον Οκτώβριο οι δηλώσεις που συλλέχθηκαν ξεπέρασαν τις 950.000 (ποσοστό πάνω από 65%) στις περιοχές όπου οι προθεσμίες έληξαν στις 31 Οκτωβρίου.</p>
      <p>
        <a href="https://www.tanea.gr/2019/11/07/greece/pateras-20xronou-naytikou-pou-einai-to-paidi-mou-mporei-na-mou-pei-kapoios/">Πατέρας 20χρονου ναυτικού : «Πού είναι το παιδί μου, μπορεί να μου πει κάποιος;»</a>
      </p>
    </article>
  </body>
</html>