<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/suh-zrak-in-prepih-skodita-rastlinam-242358"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T07:23:00+00:00"/>
    <meta property="og:title" content="Suh zrak in prepih škodita rastlinam"/>
    <meta property="og:description" content="Sobne rastline pozimi potrebujejo malce drugačno nego kot poleti. Čeprav so na toplem in se zdi, da razmere niso prav nič drugačne, ni tako. V zimskih mesecih je občutno manj sonca in s tem svetl..."/>
  </head>
  <body>
    <article>
      <h1>Suh zrak in prepih škodita rastlinam</h1>
      <h2>Lončnice, ki bodo zdaj izpostavljene velikim temperaturnim nihanjem, obenem pa bodo trpele pomanjkanje svetlobe, bodo slabše uspevale.</h2>
      <address><time datetime="2019-11-08T07:23:00+00:00">08 Nov 2019, 07:23</time> by <a rel="author">Alenka Kociper</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1571382.jpg"/>
          <figcaption>Navadna žarnica ne bo nadomestila dnevne svetlobe, potrebujemo neonske. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1571383.jpg"/>
          <figcaption>Redno jih pršimo. FOTO: Guliver/Getty Images</figcaption>
        </figure>
      </slideshow>
      <p>Sobne rastline pozimi potrebujejo malce drugačno nego kot poleti. Čeprav so na toplem in se zdi, da razmere niso prav nič drugačne, ni tako. V zimskih mesecih je občutno manj sonca in s tem svetlobe, zaradi ogrevanja je zrak suh, z zračenjem prostora pa nastanejo velike temperaturne razlike, ki lahko slabo vplivajo na rastline. Suh zrak, prepih in premalo svetlobe so lahko celo pogubni za njih.<br/><br/>Suh zrak, kot rečeno, nastaja zaradi ogrevanja prostorov, zlasti če gre za centralno ogrevanje, zato je dobro, če kontroliramo vlažnost zraka v prostoru in jo po potrebi korigiramo. Rastline bodo najbolje uspevale, če bo vlažnost zraka med 40 in 50 odstotki, zato pozimi poskrbimo za vlaženje. Pomagamo si lahko na več načinov, najbolj enostavno bo, če sušimo perilo na stojalu v prostoru. Seveda je pri tem potrebna previdnost, saj je vlage v zraku lahko hitro preveč, to lahko povzroči razraščanje plesni. Zrak navlažimo tudi tako, da na radiator položimo posode z vodo, uporabni so seveda vlažilniki zraka. Vlažimo tudi neposredno rastline: redno jih pršimo po listih, najbolje s postano vodo sobne temperature. Večje liste lahko previdno obrišemo z mehko vlažno krpo. Pomembna je temperatura: če bomo prostore ogrevali krepko nad 20 stopinj, rastlinam to ne bo prav dobro delo, najbolje bodo uspevale pri temperaturah pod 20 stopinj.</p>
      <figure>
        <img src="https://www.slovenskenovice.si/images/slike/2019/10/24/1571383.jpg"/>
        <figcaption>Redno jih pršimo. FOTO: Guliver/Getty Images</figcaption>
      </figure>
      <p>Ker so zimski dnevi temačni in kratki, lahko z manjšimi triki poskrbimo, da bodo imele sobne rastline več svetlobe tudi v najbolj turobnem obdobju. Najbolje jih je postaviti na osončene okenske police, če naravne svetlobe ni dovolj, jih izpostavimo umetni svetlobi. Vendar ne bodo zalegle vse luči. Navadne žarnice so v ta namen blažev žegen, bodo pa učinkovite neonske luči, ki vsebujejo spekter rdeče in modre svetlobe. Kupimo lahko celo posebne neonske luči za gojenje rastlin. Naslednja nadloga, ki so ji lahko izpostavljene rastline v loncih, je prepih, zato poskrbimo, da ne bodo blizu oken in vrat, ki se pogosto odpirajo, saj so tam velike temperaturne spremembe, v nekaj minutah lahko celo za nekaj deset stopinj. Poleg tega ne povzročajmo prepiha po nepotrebnem, če pa se mu ne moremo izogniti, rastline pred njim vsaj poskušajmo zaščititi. </p>
    </article>
  </body>
</html>