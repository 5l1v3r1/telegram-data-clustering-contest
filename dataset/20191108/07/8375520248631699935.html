<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/triler-u-cherkasah-zlochinec-vzyav-znayomu-zhinku-u-zaruchniki-638565.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T07:01:48+00:00"/>
    <meta property="og:title" content="Трилер у Черкасах. Злочинець взяв знайому жінку у заручники"/>
    <meta property="og:description" content="Чоловік вимагав за свободу жінки гроші та автомобіль"/>
  </head>
  <body>
    <article>
      <h1>Трилер у Черкасах. Злочинець взяв знайому жінку у заручники</h1>
      <address>
        <time datetime="2019-11-08T07:01:48+00:00">08 Nov 2019, 07:01</time>
      </address>
      <h4>Чоловік вимагав за свободу жінки гроші та автомобіль</h4>
      <p>Черкаські поліцейські затримали зловмисника, який силоміць утримував жінку та вимагав за її свободу кошти. Про це повідомляє пресцентр МВС України.</p>
      <p>«У Черкасах в одній із орендованих квартир чоловік силоміць утримував жінку. Зловмисник побив потерпілу, заволодів її прикрасами та грошима, а за свободу жінки вимагав у чоловіка потерпілої кошти та автомобіль», — йдеться у повідомленні.</p>
      <p>«До поліції звернувся чоловік та повідомив, що його дружину силоміць утримують в одній з квартир Черкас. За її свободу невідомий вимагає грошові кошти в сумі 1000 доларів США та автомобіль. Зловмисник визначив місцем обміну паркувальний майданчик біля одного з місцевих торгівельних центрів. Слідуючи на обумовлене для обміну місце, чоловік повідомив про подію до поліції», — розповіли правоохоронці.</p>
      <p>Зазначається, що отримавши повідомлення терміново на вказану адресу було направлено оперативників карного розшуку та спецпризначенців. «Зловмисника затримали біля торгівельного центру, де він якраз намагався сісти до автомобіля потерпілого», — додали у пресцентрі.</p>
      <p>Повідомляється, що місцезнаходження жінки було встановлено. Її з тілесними ушкодженнями доправили до лікарні. Як з’ясували слідчі, зловмисник був знайомий з потерпілою. Запросив її до себе в гості. В квартирі напав на жінку, заволодів її золотими прикрасами і грошима.</p>
      <p>«За вказаним фактом відкрито низку кримінальних проваджень за ст. 146 (Незаконне позбавлення волі або викрадення людини), ст. 189 (Вимагання) та ст. 187 (Розбій) Кримінального кодексу України. Зловмисник затриманий в порядку статті 208 КПК України. Наразі вирішується питання про оголошення йому підозри та обрання запобіжного заходу», — резюмували у повідомленні.</p>
      <related>
        <a href="https://glavcom.ua/news/u-cherkasah-zastrelili-aytishnika-626171.html"/>
        <a href="https://glavcom.ua/kyiv/news/ne-mozhut-podiliti-sina-na-kijivshchini-mati-zayavila-pro-vikradennya-ditini-batkom-637874.html"/>
        <a href="https://glavcom.ua/news/u-harkovi-pidlitok-vlashtuvav-strilyaninu-v-supermarketi-638471.html"/>
      </related>
    </article>
  </body>
</html>