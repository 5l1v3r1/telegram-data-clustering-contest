<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817010.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T07:32:00+00:00"/>
    <meta property="og:title" content="۶۵ نفر پس از زلزله به اورژانس سراب مراجعه کردند"/>
    <meta property="og:description" content="رییس دانشکده علوم پزشکی سراب گفت: تاکنون و در مدت یک ساعت پس از زلزله در شرق آذربایجان‌شرقی ۶۵ نفر برای مداوا به اورژانس مراجعه کرده‌اند."/>
  </head>
  <body>
    <article>
      <h1>۶۵ نفر پس از زلزله به اورژانس سراب مراجعه کردند</h1>
      <address>
        <time datetime="2019-11-08T07:32:00+00:00">08 Nov 2019, 07:32</time>
      </address>
      <p>رییس دانشکده علوم پزشکی سراب گفت: تاکنون و در مدت یک ساعت پس از زلزله در شرق آذربایجان‌شرقی ۶۵ نفر برای مداوا به اورژانس مراجعه کرده‌اند.</p>
      <p>دکتر اکبر نادی بامداد جمعه به ایرنا گفت:علت مراجعه حدود ۶۰ نفر از این تعداد شوک،  ترس، استرس و حالات روحی بعد از زلزله گزارش شده است.</p>
      <p>وی افزود: البته چند نفر نیز بر اثر افتادن از پله، دچار آسیب شده بودند که مداوا شدند و یک فرد مسن نیز که دچار حمله قلبی شده بود احیا شد.</p>
      <p>رییس اورژانس آذربایجان‌شرقی نیز گفت: زلزله بامداد جمعه شهر «ترک» در شهرستان میانه تعدادی از منازل مسکونی ۳ روستای این شهرستان را تخریب کرد.</p>
      <p>فرزاد رحمانی در گفت و گو با ایرنا افزود: کارشناسان اورژانس برای کمک به مصدومان احتمالی به منطقه اعزام شده اند اما تاکنون هیچ گزارشی مبنی بر خسارت جانی دریافت نشده است.</p>
      <p>وی افزود: تیم های اورژانس در آماده باش کامل هستند و در صورت نیاز اتوبس آمبولانس های مراکز تبریز، زنجان و اردبیل به منطقه اعزام می شوند.</p>
      <p>زلزله ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که این زلزله در استان های آذربایجان غربی، گیلان، ‌زنجان و اردبیل احساس شده است.  </p>
      <p>به گزارش مرکز لرزه نگاری دانشگاه تهران، این زلزله در عمق ۸ کیلومتری زمین به وقوع پیوست.</p>
      <p>کانون این زلزله در موقعیت ۴۷.۶۴ عرض شمالی و ۳۷.۷۶ طول شرقی ثبت شده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>