<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/story/196634/kai-i-e-e-flertarei-me-ta-kryptonomismata"/>
    <meta property="og:site_name" content="CNN.gr"/>
    <meta property="article:published_time" content="2019-11-08T07:46:44+00:00"/>
    <meta property="og:title" content="Και η Ε.Ε. «φλερτάρει» με τα κρυπτονομίσματα"/>
    <meta property="og:description" content="Το Bitcoin , το πρώτο κρυπτονόμισμα στον κόσμο, ήταν για τους κεντρικούς τραπεζίτες «αποδιοπομπαίος τράγος». Μάλιστα, το θεωρούσαν «καταφύγιο» των αναρχικών..."/>
  </head>
  <body>
    <article>
      <h1>Και η Ε.Ε. «φλερτάρει» με τα κρυπτονομίσματα</h1>
      <h2>Το Bitcoin, το πρώτο κρυπτονόμισμα στον κόσμο, ήταν για τους κεντρικούς τραπεζίτες «αποδιοπομπαίος τράγος». Μάλιστα, το θεωρούσαν «καταφύγιο» των αναρχικών και των εμπόρων ναρκωτικών. Όμως, το τελευταίο διάστημα αυτό άλλαξε, μετά την πρόταση του Facebook να δημιουργήσει το δικό της ψηφιακό νόμισμα, το Libra. Ετσι, οι κεντρικές τράπεζες κάποιων χωρών, όπως στην Κίνα και στη Σουηδία, «φλερτάρουν» με την ιδέα να εκδώσουν τα δικά τους ψηφιακά νομίσματα.</h2>
      <figure>
        <img src="https://cdn.cnngreece.gr/media/com_news/users/777/katzou22.jpg"/>
      </figure>
      <p>Αμαλία Κάτζου, CNN Greece 09:46 , 08 November 2019</p>
      <p>Ανάλογες σκέψεις υπάρχουν και στους κόλπους της <a href="https://www.cnn.gr/eidhseis/tag/326/eyropaiki"><b>Ευρωπαϊκής Ένωσης</b></a>, που φαίνεται να εξετάζει την ανάπτυξη του δικού της ψηφιακού νομίσματος που θα μπορούσε να ανταγωνιστεί την κρυπτογράφηση του Libra του Facebook.</p>
      <p>Όπως αναφέρεται σε έγγραφο της Ευρωπαϊκής Ενωσης, η Ευρωπαϊκή Κεντρική Τράπεζα πρέπει να εξετάσει την έκδοση ενός δημόσιου ψηφιακού νομίσματος, μετά τις αντιδράσεις των ρυθμιστικών αρχών στα σχέδια του Facebook να λανσάρει το Libra. To έγγραφο της Ε.Ε. το οποίο επικαλείται το Reuters, καλεί επίσης το μπλοκ να υιοθετήσει μια <b>κοινή προσέγγιση στα κρυπτονομίσματα</b>, συμπεριλαμβανομένης και της δυνατότητας να απαγορεύει σχέδια που θεωρούνται αρκετά ριψοκίνδυνα.</p>
      <p>Μέχρι στιγμής, η Ευρωπαϊκή Ενωση δεν έχει εφαρμόσει καμία σημαντική ρύθμιση σχετικά με τα κρυπτονομίσματα, αλλά αρκετές ευρωπαϊκές χώρες έχουν εφαρμόσει τους δικούς τους κανόνες.</p>
      <blockquote>«Η ΕΚΤ και άλλες κεντρικές τράπεζες της Ε.Ε. θα μπορούσαν να εκμεταλλευτούν με ωφέλιμο τρόπο τις ευκαιρίες και τις προκλήσεις που παρουσιάζει η έκδοση ψηφιακών νομισμάτων», σημειώνεται στο έγγραφο το οποίο έχει ετοιμάσει η φινλανδική προεδρία της Ε.Ε.</blockquote>
      <p>Το σχέδιο πιθανόν να συζητηθεί στο αυριανό Ecofin.</p>
      <p>Σημειώνεται πως το Facebook ανακοίνωσε το καλοκαίρι την πρόθεσή του να λανσάρει το δικό του κρυπτονόμισμα, εκφράζοντας την ελπίδα να «μεταμορφώσει την παγκόσμια οικονομία». Παρότι την ανάπτυξη του νομίσματος έχει αναλάβει το δημοφιλέστερο κοινωνικό δίκτυο στον κόσμο, ο <a href="https://www.cnn.gr/eidhseis/tag/93/mark-zakermpergk"><b>Μαρκ Ζάκερμπεργκ</b> </a>σχεδιάζει να μοιραστεί τον έλεγχο του Libra με κοινοπραξία οργανισμών, μεταξύ των οποίων εταιρείες διαχείρισης κεφαλαίων, εταιρείες πιστωτικών καρτών κι άλλα μεγαθήρια της τεχνολογίας.</p>
      <p>
        <a href="https://www.cnn.gr/tech/story/181157/libra-ayto-einai-to-kryptonomisma-poy-prokeitai-na-lansarei-to-facebook">
          <b>Libra: Αυτό είναι το κρυπτονόμισμα που πρόκειται να λανσάρει το Facebook</b>
        </a>
      </p>
      <p>Όταν το Libra κυκλοφορήσει, αρχικά οι χρήστες θα μπορούν να ανταλλάσσουν κρυπτονομίσματα μέσω των εφαρμογών Facebook Messenger και WhatsApp, γεγονός που πρακτικά σημαίνει ότι το Libra θα έχει έναν «ενδιάμεσο» ρόλο για την ανταλλαγή παραδοσιακών νομισμάτων. Ωστόσο, το Facebook ελπίζει ότι σε επόμενο στάδιο, το Libra θα γίνεται αποδεκτό ως τρόπος πληρωμής και ταυτόχρονα άλλες χρηματοπιστωτικές υπηρεσίες θα αξιοποιήσουν το δίκτυο «blockchain» πάνω στο οποίο θα «πατάει» το κρυπτονόμισμα.</p>
      <p>Ωστόσο, <b>το Libra έχει δεχτεί «πυρά» από ρυθμιστικές αρχές ανά τον κόσμο</b>. O Γάλλος υπουργός Οικονομικών, μάλιστα, δήλωσε ότι δεν μπορεί να επιτραπεί η χρήση του κρυπτονομίσματος του Facebook, Libra, στην Ευρώπη, όσο υπάρχουν ανησυχίες περί <b>κυριαρχίας, συστημικών κινδύνων</b> και κινδύνου καταχρήσεων από κυρίαρχους παίκτες της αγοράς,</p>
      <p>Πάντως, πολλές εταιρείες πληρωμών με τις οποίες συνεργάστηκε το Facebook στα αρχικά στάδια της ανάπτυξης του Libra, όπως η Mastercard και η Visa, αποχώρησαν από τη πλατφόρμα, με την αιτιολογία πως θέλουν πρώτα να διαπιστώσουν αν η Libra Association θα καταφέρει να προσαρμοστεί στις προσδοκίες των ρυθμιστικών αρχών.</p>
      <p>Στην <a href="https://www.cnn.gr/eidhseis/tag/462/kina"><b>Κίνα</b> </a>τα σχέδια για έκδοση κρυπτονομίσματος προχωρούν και η κεντρική τράπεζα της χώρας προετοιμάζεται για ένα λανσάρισμα που αναμένεται τους επόμενους μήνες.</p>
      <p>Την περασμένη εβδομάδα, ο <a href="https://www.cnn.gr/eidhseis/tag/15504/si-tzinpingk"><b>Κινέζος πρόεδρος Σι Τζινπίνγκ</b></a> χαιρέτισε την υποκείμενη τεχνολογία blockchain του Bitcoin ως «σημαντική ανακάλυψη», σηματοδοτώντας μια στροφή προς την επίσημη θέση της χώρας σχετικά με την κρυπτογράφηση. Μάλιστα, τόνισε πως η χώρα δεν πρέπει να χάσει τις ευκαιρίες που προσφέρει η blockchain, προσθέτοντας πως πρόκειται για μία τεχνολογία με πολλαπλά οφέλη για τον χρηματοοικονομικό τομέα, την εκπαίδευση και τον τομέα υγείας. Από 1ης Ιανουαρίου δε, θα τεθεί σε ισχύ νέος νόμος στην Κίνα που θα διευκολύνει την ανάπτυξη επιχειρήσεων κρυπτονομισμάτων και θα εξασφαλίζει ταυτόχρονα της ασφάλεια του κυβερνοχώρου και της πληροφόρησης.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/197261/aystria-den-epitrepetai-na-afinoyme-na-mas-ekviazei-i-toyrkia">Αυστρία: Δεν επιτρέπεται να αφήνουμε να μας εκβιάζει η Τουρκία</a>
        </li>
        <li>
          <a href="https://www.cnn.gr/news/kosmos/story/197227/ekthesi-idiaitera-krisimi-i-katastasi-sta-ellinika-hotspots-anagki-drasis-apo-tin-ee">Έκθεση: «Ιδιαίτερα κρίσιμη» η κατάσταση στα ελληνικά hotspots - Ανάγκη δράσης από την ΕΕ</a>
        </li>
        <li>
          <a href="https://www.cnn.gr/news/kosmos/story/197170/pentarofski-o-makron-eixe-dikio-na-askisei-veto-stin-entaxi-tis-voreias-makedonias">Πενταρόφσκι: Ο Μακρόν είχε δίκιο να ασκήσει βέτο στην ένταξη της Βόρειας Μακεδονίας</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/7164/bitcoin">BITCOIN</a>
        </li>
        <li>
          <a href="https://www.cnn.gr/eidhseis/tag/80086/libra">LIBRA</a>
        </li>
        <li>
          <a href="https://www.cnn.gr/eidhseis/tag/326/eyropaiki">ΕΥΡΩΠΑΙΚΗ ΕΝΩΣΗ</a>
        </li>
        <li>
          <a href="https://www.cnn.gr/eidhseis/tag/17983/pshfiako-nomisma">ΨΗΦΙΑΚΟ ΝΟΜΙΣΜΑ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/14/197325/snapshot/VST_3963.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197324/snapshot/2755742.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197332/snapshot/1AB305814.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/14/197359/snapshot/2795881.jpg"/>
      </figure>
    </article>
  </body>
</html>