<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/hopp-norge---kjempetoft/71796171"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T07:13:40+00:00"/>
    <meta property="og:title" content="Hopp-Norge: - Kjempetøft"/>
    <meta property="og:description" content="- Det berører oss daglig, sier sportssjef Clas Brede Bråthen om Bjørn Einar Romørens kamp."/>
  </head>
  <body>
    <article>
      <h1>Hopp-Norge: - Kjempetøft</h1>
      <h2>- Det berører oss daglig, sier sportssjef Clas Brede Bråthen om Bjørn Einar Romørens kamp.</h2>
      <address><time datetime="2019-11-08T07:13:40+00:00">08 Nov 2019, 07:13</time> by <a rel="author">TORE ULRIK BRATLAND</a></address>
      <p>HOLMENKOLLEN (Dagbladet): Den tidligere storhopperen Bjørn Einar Romøren (38) kjemper sitt livs kamp mot kreften. Sykdommen ble oppdaget i vår og formen går i bølgedaler.</p>
      <p>Det som er med på å skape flotte øyeblikk midt i den tøffe kampen, er det som skjedde onsdag kveld. Sammen med Maren Lundby representerte han Hopp-Norge da slottet inviterte til gallamiddag for Slovenias president, Borut Pahor.</p>
      <figure>
        <img src="https://dbstatic.no/71796493.jpg?imageId=71796493&amp;x=23.203285420945&amp;y=0&amp;cropw=65.913757700205&amp;croph=51.329787234043&amp;width=642&amp;height=386"/>
        <figcaption><b>SLOTTET:</b> Sammen med kona Martine Rensøy var Bjørn Einar Romøren på slottet onsdag kveld. Foto: NTB scanpix Vis mer</figcaption>
      </figure>
      <p>Den bunnløse kjærligheten kong Harald viste for hoppsporten, gjorde Romøren glad. Faren - daværende prins Olav - hoppet selv 33 meter i Holmenkollen i 1922, og hoppinteressen har gått i kongelig arv.</p>
      <p>
        <b>Romøren var på lynvisitt i Norge i forbindelse med gallamiddagen, også fordi i president Borut Pahors Slovenia er folk gale etter skihopping. Dagbladet <a href="https://www.dagbladet.no/sport/kreftsyk-romoren-overrasket/71794314">omtalte gallamiddagen i går</a>. Men nå er Romøren tilbake til behandling i tyske Heidelberg.</b>
      </p>
      <p>- Det er en knalltøff runde Bjørn Einar går gjennom. Ingen som kjenner ham - og vet hva slags person han er - gjør noe annet enn å krysse alt de har for at dette skal gå bra, sier hoppernes sportssjef, Clas Brede Bråthen, til Dagbladet.</p>
      <figure>
        <img src="https://dbstatic.no/71769197.jpg?imageId=71769197&amp;x=0&amp;y=10.61049689441&amp;cropw=99.844720496894&amp;croph=80.124223602484&amp;width=322&amp;height=194"/>
        <figcaption><b>PREGET:</b> Sportssjef Clas Brede Bråthen. Foto: Fredrik Hagen / NTB scanpix Vis mer</figcaption>
      </figure>
      <p>Vi møter Bråthen i Midtstuen i Holmenkollen. Rundt oss er det et yrende liv i forbindelse med hopp-NM. Det er disse kulissene Romøren har elsket i alle år - og nå drar det seg til: Det er rim på bakken om morgenene, himmelen kan være knallblå og det går mot en herlig vintersesong.</p>
      <p>Men i vår kom det brutale nyheten:</p>
      <p>- Jeg fikk en veldig tøff beskjed om at jeg har fått kreft i ryggen. Dette er en tøff situasjon for meg og hele familien. Jeg er kommet godt i gang med behandlingen og skal overleve dette, fortalte Bjørn Einar Romøren.</p>
      <p>Han har fått påvist den sjeldne kreftformen Ewing sarkom. Hopp-Norge er preget av den markante og svært populære profilens kamp.</p>
      <p>
        <b>- Det er selvfølgelig noe av det tøffeste vi har opplevd. For oss som er så heldige å ha ham som kollega, så er dette noe som berører oss daglig, sier Bråthen til Dagbladet.</b>
      </p>
      <p>- Dette er kjempetøft. Men den meget alvorlige sykdommen han har fått har muligens møtt mer motstand enn normalt.</p>
      <figure>
        <img src="https://dbstatic.no/71795431.jpg?imageId=71795431&amp;x=0&amp;y=0.6993006993007&amp;cropw=100&amp;croph=89.97668997669&amp;width=322&amp;height=194"/>
        <figcaption><b>POPULÆR:</b> Bjørn Einar Romøren jobber som markedssjef for hopperne. Dette bildet er fra 2017. Foto: Heiko Junge / NTB scanpix Vis mer</figcaption>
      </figure>
      <p>Som skihopper i toppklassen var Romøren en kriger. Fra 2005 til 2011 hadde han verdensrekorden på 239 meter. Egenskapene som toppidrettsutøver kommer godt med nå, ikke minst med tanke på de psykiske utfordringene du må gjennom.</p>
      <p>- Det går nesten ikke en dag uten at noen lurer på hvordan det går med Bjørn Einar. Det være seg hoppere, trenere, ledere eller kolleger, forteller Bråthen.</p>
      <p>
        <b>Mediesjef Steinar Bjerkmann sier at bildene fra slottet onsdag rører Hopp-Norge:</b>
      </p>
      <p>- At Bjørn Einar og Maren ble invitert på gallamiddag på slottet, er stort for norsk hoppsport, sier Bjerkmann.</p>
      <p>- Men vi vet også at vi har en svært engasjert og kunnskapsrik konge, som ikke bare er glad i hoppsport, men idrett generelt. Du vet hvor tøff kampen til Bjørn Einar er. Men han så elegant ut og glødet. Dette varmer hele Hopp-Norge.</p>
      <p>Daniel-André Tande hadde en dårlig sesong i fjor med skader og sykdom, men har vært en av Norges beste hoppere de siste åra.</p>
      <p>Han sier:</p>
      <p>
        <b>- Dette har påvirket oss veldig tungt. Bjørn Einar har vært en viktig del av laget etter at han selv hoppet på ski. Han har alltid vært en som har skapt godt humør rundt seg.</b>
      </p>
      <p>Behandlingen skal etter planen pågå fram til mars. Så er håpet at Romøren gradvis kan begynne i stillingen som markedssjef igjen. Tidligere markedssjef Arne Åbråten har gått inn i stillingen midlertidig.</p>
      <p>
        <b>- Formen er vel så som så, sier Romøren i en uttalelse til Dagbladet. Likevel synes han det var stas å være gjest på slottet.</b>
      </p>
      <p>- Legene skjønte jo at dette var en stor ære. Da det ikke ville påvirke behandlingen, var de veldig behjelpelige med å legge til rette for reisen. Samarbeidet mellom dem og legene mine i Norge fungerer kjempebra. Vi var alle enige om at dette skulle vi få til. Og det gjorde vi, sier han.</p>
      <p>Romøren beskriver situasjonen slik:</p>
      <p>- Jeg føler vel at jeg har et kloakksystem i kroppen heller enn blodårer og andre organer. Og jeg er trøtt og sliten. Men jeg forberedte meg godt til turen med mye vann og søvn, så det var bare stas å være gjest.</p>
      <p>
        <b>- Bjørn Einar er en fighter av dimensjoner, sier Clas Brede Bråthen.</b>
      </p>
      <p>- Han står i en knalltøff kamp. Men han gjør det med de egenskapene en superoptimist og fighter har.</p>
      <p>
        <b>- Vi håper det går så bra som den kan gå, sier Tande.</b>
      </p>
      <p>Verdenscupsesongen starter i polske Wisla 22. november. Bjørn Einar Romøren kommer garantert til å følge med.</p>
      <p>Ingen vintergren er mer populær i Europa enn hoppsporten på TV.</p>
    </article>
  </body>
</html>