<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191108-ukrayina-gotova-do-rozvedennya-syl-u-petrivskomu-kravchenko/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T07:38:14+00:00"/>
    <meta property="og:title" content="Україна готова до розведення сил у Петрівському – Кравченко"/>
    <meta property="og:description" content="У Петрівському Донецької області дотримано семиденний режим тиші, тому Україна готова о 12.00 розпочати розведення сил та засобів на цій ділянці."/>
  </head>
  <body>
    <article>
      <h1>Україна готова до розведення сил у Петрівському – Кравченко</h1>
      <address>
        <time datetime="2019-11-08T07:38:14+00:00">08 Nov 2019, 07:38</time>
      </address>
      <p>У Петрівському Донецької області дотримано семиденний режим тиші, тому Україна готова о 12.00 розпочати розведення сил та засобів на цій ділянці.</p>
      <p>Командувач Операцією об’єднаних сил Володимир Кравченко повідомив, що о 12.00 українська сторона готова почати практичний процес розведення сил і засобів на ділянці №3, що в районі населених пунктів Богданівка-Петрівське.</p>
      <blockquote>– Ця дата визначена з урахуванням останнього порушення режиму тиші на цій ділянці, яке було зафіксовано 30 жовтня, – сказав він на брифінгу.</blockquote>
      <p>За його словами, з протилежного боку немає підтвердження щодо готовності до розведення військ.</p>
      <blockquote>– На цей момент підтвердження немає, але ви всі пам’ятаєте понеділок 4 листопада, біла ракета. Вони 4 числа були готові, сьогодні не готові, – зазначив Кравченко.</blockquote>
      <p><b>Читайте:</b> <a href="https://fakty.com.ua/ua/videos/rivno-dvi-hvylyny-na-pidgotovku-yak-medyky-u-zoni-oos-ryatuyut-zhyttya/">Рівно дві хвилини на підготовку! Як медики у зоні ООС рятують життя</a></p>
      <p>Він підкреслив, що розведення сил має проходити за умови дзеркальних дій з обох сторін.</p>
      <p>За даними сепаратистських ЗМІ, ватажок так званої ДНР Денис Пушилін заявив, що готові до розведення завтра, 9 листопада.</p>
      <p>За добу проросійські бойовики 20 разів порушили режим припинення вогню на Донбасі, але не в цьому районі. Загинув один військовослужбовець, ще четверо отримали поранення.</p>
      <figure>
        <iframe src="https://www.youtube.com/embed/S87rD79tvMM" width="560" height="315" data-service="Youtube" scrolling="no"/>
      </figure>
      <p>Нагадаємо, раніше <a href="https://fakty.com.ua/ua/ukraine/20191101-datu-rozvedennya-syl-u-petrovskomu-pereglyanut-zagorodnyuk/">розведення сил та засобів у Петрівському </a>планувалося на 4 листопада, але через обстріли на цій ділянці 30 жовтня дату перенесли.</p>
    </article>
  </body>
</html>