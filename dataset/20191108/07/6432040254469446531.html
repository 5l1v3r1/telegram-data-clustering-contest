<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://gazetaolsztynska.pl/616364,Przed-11-listopada-Zachowujmy-sie-jak-trzeba.html"/>
    <meta property="og:site_name" content="Gazeta Olsztyńska"/>
    <meta property="article:published_time" content="2019-11-08T07:15:00+00:00"/>
    <meta property="og:title" content="Przed 11 listopada: Zachowujmy się jak trzeba"/>
    <meta property="og:description" content="Co to znaczy, że ktoś jest patriotą? Jak odróżnimy prawdziwego patriotę od kogoś, komu jedynie się wydaje, że działa w najlepiej pojętym interesie swojego kraju? W XXI wieku patriotyzm nie oznacza już konieczności walki z bronią w ręku."/>
  </head>
  <body>
    <article>
      <h1>Przed 11 listopada: Zachowujmy się jak trzeba</h1>
      <address>
        <time datetime="2019-11-08T07:15:00+00:00">08 Nov 2019, 07:15</time>
      </address>
      <p>
        <b>Co to znaczy, że ktoś jest patriotą? Jak odróżnimy prawdziwego patriotę od kogoś, komu jedynie się wydaje, że działa w najlepiej pojętym interesie swojego kraju? W XXI wieku patriotyzm nie oznacza już konieczności walki z bronią w ręku.</b>
      </p>
      <p>Stań u drzwi. Bagnet na broń! Trzeba krwi! — napisał Władysław Broniewski parę miesięcy przed wybuchem II wojny światowej, w obliczu groźby hitlerowskiego najazdu na Polskę. Tę lekcję patriotyzmu Polacy przerabiali od wielu pokoleń. Z drugiej jednak strony, nie zawsze chwytanie za broń było najlepszym pomysłem na rozwiązywanie problemów politycznych naszego kraju. W słynnych „Dziejach głupoty w Polsce” Aleksander Bocheński nie pozostawia suchej nitki na „patriotach” wywołujących skazane na klęskę powstania narodowe. Jedynymi efektami tych zrywów, oprócz jeszcze większych niż przedtem represji okupanta, były „w ziemię pól bitewnych powgniatane głowy” — jak to podsumował w jednej ze swoich ballad Jacek Kaczmarski. <br/><br/>Po klęsce powstania styczniowego rozpoczął się w historii Polski okres pozytywizmu, podczas którego propagowano – zamiast nierównej walki – kształcenie szerokich warstw narodu, aby był gotów do stawienia czoła wyzwaniom nowej epoki. Na pewno ta wieloletnia praca pozytywistów odegrała niebagatelną rolę w przygotowaniu Polaków na przyjęcie niepodległości i związanej z nią odpowiedzialności za swój kraj i swój naród. Chociaż, oprócz wysiłków dyplomatycznych, potrzebna była także akcja wojskowa, która bezpośrednio przypieczętowała odzyskanie przez Polskę wolności w 1918 roku. <br/>Jaka zatem postawa zasługuje naprawdę na miano patriotycznej?<br/><br/>Przychodzi mi tutaj na myśl postać słynnej Danusi „Inki” Siedzikówny, sanitariuszki 5. Wileńskiej Brygady Armii Krajowej dowodzonej przez mjr. „Łupaszkę”. Przysięgę wojskową złożyła Siedzikówna w czasie okupacji niemieckiej mając zaledwie 15 lat. A zanim stracono ją z wyroku PRL-owskiego sądu na tydzień przed 18 urodzinami, musiała jeszcze przejść brutalne śledztwo w kazamatach ówczesnego Urzędu Bezpieczeństwa. Zdążyła tylko przekazać grypsem wiadomość do ukochanej babci Anieli, że „zachowała się jak trzeba”. Oznaczało to, że nie wydała nikogo ze swoich towarzyszy broni. <br/><br/>Czcimy więc pamięć bohaterów tamtych lat, składając kwiaty pod zbudowanymi dla nich pomnikami, a potem wracamy do normalnego, codziennego życia. Ilu z nas zastanawia się wtedy nad tym, że jeżeli wychowamy dzieci na świadomych swojej wartości obywateli naszego kraju, to jesteśmy patriotami? Albo kiedy dbamy o swoją „małą ojczyznę” — dzielnicę miasta czy małą miejscowość w której mieszkamy, to także jesteśmy patriotami? <br/><br/>Czytałem kiedyś o tym, że pod koniec rządów królowej Wiktorii, wielu obywateli Wielkiej Brytanii miało świadomość, że kiedy zabraknie ich udziału w wielkim mechanizmie zwanym „państwem”, to ten mechanizm zacznie się zacinać. I dlatego bardzo poważnie traktowali wywiązywanie się ze swoich powinności nie tylko zawodowych, właśnie to nazywając patriotyzmem. <br/><br/>Teraz, u progu XXI wieku, w czasach pokoju i wolności, właśnie takie rzetelne wypełnianie swoich obowiązków jest znakiem poważnego myślenia o swoim kraju. I takiego patriotyzmu oczekuję od siebie oraz od innych współobywateli mojej ojczyzny. Wtedy będziemy naprawdę zachowywali się jak trzeba. <br/><br/><i>Łukasz Czarnecki-Pacyński</i></p>
      <blockquote>W poniedziałek 11 listopada będziemy świętować 101 rocznicę odzyskania niepodległości. Przez ten czas sporo miejsca w Gazecie poświecimy patriotyzmowi. Do czwartku o swoim pojmowaniu patriotyzmu będą pisać nasi dziennikarze. W piątek zajmiemy się patriotyzmem gospodarczym, w sobotę napiszemy o roli kobiet w kształtowaniu tradycyjnego i nowoczesnego patriotyzmu.</blockquote>
      <related>
        <h4>Zobacz także:</h4>
        <a href="http://gazetaolsztynska.pl/616374,Przed-11-listopada-Hasztag-kochampolske.html"/>
        <a href="http://gazetaolsztynska.pl/616226,Przed-11-listopada-Patriotyzm-to-prawdziwa-milosc.html"/>
        <a href="http://gazetaolsztynska.pl/615937,Przed-11-listopada-Patriotyzm-to-nie-nacjonalizm.html"/>
      </related>
    </article>
  </body>
</html>