<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/obshtestvo/2019/11/08/arhangelovden-e-cyrkvata-pochita-sv-arhangel-mihail.428930"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T07:46:00+00:00"/>
    <meta property="og:title" content="Архангеловден е! Църквата почита Св. Архангел Михаил"/>
    <meta property="og:description" content="Да почерпят Ангел, Ангелина, Михаил, Михаела, Райна, Рангел | Dnes.bg"/>
  </head>
  <body>
    <article>
      <h1>Архангеловден е! Църквата почита Св. Архангел Михаил</h1>
      <h2>Да почерпят Ангел, Ангелина, Михаил, Михаела, Райна, Рангел</h2>
      <address><time datetime="2019-11-08T07:46:00+00:00">08 Nov 2019, 07:46</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>На днешния ден - 8 ноември, Българската православна църква почита паметта на Св. Архангел Михаил. Църковният празник е един от най-големите през годината и е наричан от народа Архангеловден.</p>
      <p>Според православната църква Св. Михаил е един от седемте първенстващи ангели, стоящи винаги пред престола на Господ. Денят на Св. Архангел Михаил - военачалник на цялото небесно войнство от ангели и архангели, е вторият по значимост след Димитровден есенен празник на Българската православна църква.</p>
      <p>Светецът символизира тържеството на доброто, светлината и справедливостта. В църковната иконография е изобразен с копие в ръка, тъпчещ с краката си дявола.</p>
      <p>В българската народна традиция Архангеловден се свързва с почитта към мъртвите и душата на човека. На Св. Архангел Михаил се е паднала задачата да отделя душата на човека от тялото, затова в съботата преди празника винаги се отбелязва Архангелова задушница, една от трите големи задушници през годината.</p>
      <p>В много райони на страната на този ден се коли курбан за светеца и се правят обредни хлябове, чиято пластика напомня тази на хлябовете, приготвяни за погребение или помен. Най-възрастният в дома чупи обредния хляб, полива го с вино и благославя: "Свети Архангеле, Свети Никола и вси светци, помагайте ни, почитаме ви и сечем колач, да се роди ръж до тавана!"</p>
      <p>На този ден празнуват всички с имена Ангел, Ангелина, Архангел, Михаил, Михаела, Райчо, Райна, Рангел, Гавраил, Огнян, Огняна, Пламен, Пламена и други сродни имена. Честит празник!<br/> </p>
    </article>
  </body>
</html>