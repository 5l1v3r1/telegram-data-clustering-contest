<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/med-snemanjem-jo-je-zadela-kap-246767"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T07:42:00+00:00"/>
    <meta property="og:title" content="Med snemanjem jo je zadela kap"/>
    <meta property="og:description" content="Ni ženska, ki bi gledala v prihodnost. Raje živi za sedanjost in ta trenutek. Kajti četudi je ikona francoske kinematografije Catherine Deneuve na vprašanje, kaj bodo ljudje o njej govorili po nje..."/>
  </head>
  <body>
    <article>
      <h1>Med snemanjem jo je zadela kap</h1>
      <h2>Igralka Catherine Deneuve naj bi povsem okrevala. Zvezdnica ne živi prav nič zvezdniško, raje gara.</h2>
      <address><time datetime="2019-11-08T07:42:00+00:00">08 Nov 2019, 07:42</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1588955.jpg"/>
          <figcaption>Ljudi je omamila s hladno, eterično lepoto. FOTO: Guliver/Cover Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588956.jpg"/>
          <figcaption>Prvega cezarja je prejela za film Zadnji metro. FOTO: Guliver/Cover Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588954.jpg"/>
          <figcaption>S stanovsko kolegico Juliette Binoche sta na letošnjem beneškem filmskem festivalu kradli poglede. FOTO: Guliver/getty images</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588959.jpg"/>
          <figcaption>V njej je Yves Saint Laurent našel muzo.</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1588984.jpg"/>
          <figcaption>Nase ne gleda kot na legendo francoske kinematografije, saj živi preprosto kot vsi drugi. FOTO: Guliver/Cover Images</figcaption>
        </figure>
      </slideshow>
      <p>Ni ženska, ki bi gledala v prihodnost. Raje živi za sedanjost in ta trenutek. Kajti četudi je ikona francoske kinematografije <b>Catherine Deneuve</b> na vprašanje, kaj bodo ljudje o njej govorili po njeni smrti, odvrnila, »da bodo govorili o njeni dolgi karieri in kako je vselej trdo delala«, je dodala, da je še vedno tukaj in živa ter da o sebi ne razmišlja v prihodnjiku. V njenih besedah je bilo nekaj resnice, saj so mediji zdaj, ko je zaradi kapi pristala v bolnišnici, že začeli prečesavati, kaj vse je dosegla v bogati filmski karieri.</p>
      <figure>
        <img src="https://www.slovenskenovice.si/images/slike/2019/11/07/1588956.jpg"/>
        <figcaption>Prvega cezarja je prejela za film Zadnji metro. FOTO: Guliver/Cover Images</figcaption>
      </figure>
      <p>Samo sebe je označila za garačko. In čeprav bi si z več kot 100 filmi in že 76 pomladmi vsekakor zaslužila brezdelje in uživaštvo pokoja, Catherine še ni izpregla. Ne le da smo jo še nedavno lahko ob boku <b>Ethana Hawka</b> in <b>Juliette Binoche</b> občudovali v filmu The Truth, ki je premiero doživel na letošnjem beneškem filmskem festivalu, ostarela francoska lepotica velikega platna je bila že do komolcev sredi novega projekta, filma De son vivant, ko jo je izdalo zdravje. Zadela jo je blažja kap, zaradi česar so jo iz pariškega predmestja, kjer je snemala pod taktirko francoske filmske ustvarjalke <b>Emmanuelle Bercot</b>, nemudoma odpeljali v bolnišnico. Zdravniki pa so hitro pomirili najhujše skrbi njenih najbližjih, saj naj ne bi občutila posledic. »Doživela je zelo omejeno in blažjo možgansko kap. K sreči ni prizadela njenih motoričnih sposobnosti, vseeno pa bo potrebovala nekaj dni počitka za okrevanje,« je igralkinim oboževalcem v imenu njene družine sporočila Catherinina agentka <b>Claire Blondel</b>.</p>
      <figure>
        <img src="https://www.slovenskenovice.si/images/slike/2019/11/07/1588959.jpg"/>
        <figcaption>V njej je Yves Saint Laurent našel muzo.</figcaption>
      </figure>
      <p>Ikona francoskega filma je pot v svet sedme umetnosti začela že pri rosnih 14 letih in že kmalu, v 60. letih prejšnjega stoletja, v zlati dobi francoskega filma, je pod taktirkami velikih režiserjev, kot so <b>Luis Buñuel</b>, <b>François Truffaut</b> in <b>Roman Polanski</b>, ki so se skoraj pulili zanjo, postala ena najsvetlejših zvezd evropskega filma. »Ljubitelji kina najdejo srečo že v tem, da jo zgolj gledajo,« je o Catherine, ki je preskakovala med vlogami od skrivnostne lepotice do biseksualne vampirke, dejal Truffaut. A ljubili je niso le filmski sladokusci, temveč tudi kritiška srenja, saj je bila za vlogo v filmu Lepotica dneva nominirana za nagrado bafta, kar 14-krat je bila nominirana za francosko različico oskarja, nagrado cezar, in domov odnesla dva, film Indochine pa ji je prinesel tudi oskarjevsko nominacijo. Podobno zaželena kot pred kamerami je bila zaradi nekoliko hladne in odmaknjene ter hkrati brezčasne lepote tudi v svetu mode, saj je muzo v njej prepoznal modni oblikovalec <b>Yves Saint Laurent</b>, postala je obraz zimzelene dišave Chanel No. 5, ameriški mediji pa so ji prilepili celo oznako najbolj elegantne ženske na svetu. Čeprav o sebi nikoli ni razmišljala v teh presežnikih. »Pojma nimam, kaj pomeni biti in živeti kot Catherine Deneuve. Nase ne gledam v tej luči, včasih celo povsem pozabim nanjo. Kajti v resnici živim preprosto kot vsi. Hodim v kino in na večerje s prijatelji, edino prezasičenih plaž avgusta se poskušam ogibati.« </p>
      <blockquote>1993. je bila nominirana za oskarja.</blockquote>
    </article>
  </body>
</html>