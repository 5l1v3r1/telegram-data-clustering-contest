<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/bambina-cade-letto-1.4874831"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-08T07:00:00+00:00"/>
    <meta property="og:title" content="Bologna, bambina cade dal lettino e batte la testa. Ferita al nido"/>
    <meta property="og:description" content="È successo in un asilo comunale. Trauma cranico e un profondo taglio in fronte per la piccola di un anno, finita contro l’ossatura in ferro della brandina"/>
  </head>
  <body>
    <article>
      <h1>Bologna, bambina cade dal lettino e batte la testa. Ferita al nido</h1>
      <h2>È successo in un asilo comunale. Trauma cranico e un profondo taglio in fronte per la piccola di un anno, finita contro l’ossatura in ferro della brandina</h2>
      <address><time datetime="2019-11-08T07:00:00+00:00">08 Nov 2019, 07:00</time> by <a rel="author">FEDERICA GIERI SAMOGGIA</a></address>
      <p>Bologna, 8 novembre 2019 - <b>Cade dal lettino</b> del <b>nido comunale</b> e sbatte contro la <b>barra di ferro</b> che unisce le strutture su cui poggiano i materassini. Nel volare giù la piccolina di poco più di <b>un anno</b> si ferisce in modo grave alla<b> testa</b>: <b>trauma cranico</b>, un vistoso <b>taglio alla fronte</b> suturato con alcuni punti, tanto sangue al naso e <b>15 giorni</b> di prognosi. Il tutto condito da uno <b>spavento</b> enorme per tutti. Genitori in primis che, avvertiti subito dagli educatori, si sono fiondati all’asilo, portando di corsa la figlia al pronto soccorso pediatrico. Genitori che si sono già rivolti a un avvocato e che dal <b>Comune</b>, a tutt’oggi, non hanno ricevuto la benché minima telefonata; anche solo per sincerarsi delle condizioni di salute della bimba. <br/><br/>Tutto questo è accaduto in un nido comunale della periferia est a fine ottobre, verso le tre di pomeriggio e cioè al momento del risveglio dei piccolini dopo il pisolino. Un asilo da <b>60 bambini</b> dai 3 ai 36 mesi, suddivisi in 3 sezioni, ospitati in una struttura che chi i nidi li frequenta definisce a norma, certo, ma vecchiotta. Come pure quegli insoliti lettini in ferro ribattezzati a fisarmonica che il Comune definisce <b>"a norma"</b>, mentre sulla dinamica Palazzo d’Accursio prende tempo. Nello specifico, si tratta di <b>una fila di lettini</b> messi uno accanto all’altro, con un piccolo spazio vuoto in mezzo, uniti tra loro da una sbarra di ferro che poggia su un piede, in ferro anch’esso. Il tutto<b> imbullonato.</b> "È incredibile", commenta una mamma del nido dove l’accaduto è corso di chat in chat. "Stavano alzando i bambini dal pisolino. La bambina che si è ferita – racconta un genitore – era seduta sul lettino. Purtroppo lei si è sbilanciata ed è caduta in avanti, sbattendo la testa". Dopo aver soccorso la bimba e avvisato i genitori, le educatrici hanno segnalato alla Ies l’incidente. L’<b>Istituzione educazione scuola</b> (Ies) che gestisce nidi, materne e personale per conto del Comune, ha aperto l’infortunio, essendo nidi e materne coperte da assicurazione. <br/><br/>Sono molti i <b>dubbi</b> tra gli adulti su quei lettini di ferro che, anche se il Comune ribadisce essere a norma, "sono inopportuni - osserva un genitore -. <b>Andrebbero sostituiti</b> con materiali più adeguati e <b>moderni</b>". "Speriamo almeno che da questo brutto incidente ne esca qualcosa di buono: far sparire quei mobili da tutti i nidi dove si trovano ancora", incalza un’altra mamma. C’è comunque preoccupazione tra i genitori. "Sono<b> letti vecchi </b>– aggiunge un papà che coglie l’occasione per lodare educatrici e dade –. Non è stata certo colpa loro. Sono bravissime: attente, accoglienti e molto preparate". Al momento del risveglio, di solito oltre alle educatrici, una ogni sette bimbi, ci sono anche le dade che aiutano a sistemarli e a prepararli per la merenda. <br/><br/>Sulla vicenda vuole vederci chiaro il capogruppo di <b>Fratelli d’Italia</b> in Comune, <b>Marco Lisei</b>: "È inconcepibile e inaccettabile che nel 2020 ci siano ancora dei mobili, in questo caso lettini di ’<b>antiquariato</b>‘ – accusa –. Ciò nonostante le segnalazioni delle insegnati, costrette a lavorare e sopperire a queste carenze e di conseguenza esposte anche a rischi di responsabilità che evidentemente non hanno. Il quadro che emerge è preoccupante e contrasta nettamente con gli annunci ed i provvedimenti chiaramente pre elettorali che Merola e Bonaccini stanno manifestando".</p>
      <p>A tal punto che "a pochi mesi dal voto – aggiunge Lisei –, si prodigano <b>a promettere nidi gratis </b>e quant’altro quando, per anni, hanno minato la qualità del servizio, intervenendo negativamente sui contratti e sul personale. Senza oltretutto muovere un dito per migliorare le strutture dove i nostri figli trascorrono molte ore della giornata". A fronte di tutto ciò, conclude, "chiederemo una verifica di tutto il mobilio delle scuole e che venga sostituito tutto ciò che mette a rischio i nostri figli. Chiederemo inoltre che vengano migliorate le condizioni di lavoro delle educatrici e delle dade. Così si fa qualità, non facendo annunci elettorali".</p>
      <h3>Pillati: "Episodio spiacevole, tutti gli arredi negli asili sono a norma"</h3>
      <p>"È un episodio davvero spiacevole lo dico anche come madre - ha spiegato la vicesindaco e assessore alla scuola del Comune <b>Marilena Pillati </b>- ho espresso la vicinanza dell'amministrazione alla famiglia. Tutti gli arredi che sono nei nostri asili, lo sottolineo, sono a norma. Dopo una ricognizione, nelle strutture comunali, i lettini con telai in ferro ci sono in cinque nidi su 55. C'è una valutazione costante della qualità degli arredi fatta in collaborazione con gli educatori. Nella struttura in questione - ha aggiunto ancora - c'è stata una recente ispezione dell'Ausl, di quelle che per prassi vengono eseguite a campione, e non è emerso alcun elemento di rilievo. Le educatrici, che godono della nostra fiducia, per quell'episodio hanno agito con la massima prontezza gestendo la situazione di emergenza".</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>