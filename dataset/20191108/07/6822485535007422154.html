<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817004.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T07:26:00+00:00"/>
    <meta property="og:title" content="سعد حریری، نوسان پاندولی استعفا و بازگشت به نخست وزیری"/>
    <meta property="og:description" content="سعد حریری که هفته گذشته و در سیزدهمین روز از اعترضات مردمی لبنان از نخست وزیری استعفا کرد، یک روز پس از آن از آمادگی مشروط برای نخست وزیری مجدد خبر داد و سپس روز گذشته اعلام کرد که اصراری بر نخست وزیری ندارد."/>
  </head>
  <body>
    <article>
      <h1>سعد حریری، نوسان پاندولی استعفا و بازگشت به نخست وزیری</h1>
      <address>
        <time datetime="2019-11-08T07:26:00+00:00">08 Nov 2019, 07:26</time>
      </address>
      <p>سعد حریری که هفته گذشته و در سیزدهمین روز از اعترضات مردمی لبنان از نخست وزیری استعفا کرد، یک روز پس از آن از آمادگی مشروط برای نخست وزیری مجدد خبر داد و سپس روز گذشته اعلام کرد که اصراری بر نخست وزیری ندارد.</p>
      <p>استعفای حریری در حالی انجام گرفت که سید حسن نصرالله دبیر کل حزب الله لبنان پیش از آن اعلام کرده بود، از استعفای نخست وزیر حمایت نمی کنیم و نبیه بری رئیس پارلمان لبنان نیز مخالفت خود را با استعفا اعلام کرده بود.</p>
      <p>اما سمیر جعجع رهبر حزب "نیروهای لبنانی" و ولید جنبلاط رهبر حزب "سوسیالیست ترقیخواه" از جمله بارزترین افرادی بودند که از همان روزهای نخست اعترضات مردمی، استعفای حریری را خواستار شدند.</p>
      <p>جعجع برای اینکه خود را همراه مردم نشان دهد تا اعلام استعفای وزیران حزب خود از کابینه نیز پیش رفت.</p>
      <p>در نهایت حریری هفته گذشته با اعلام اینکه به بن بست رسیده است، استعفای خود را کتبا تقدیم "میشل عون" رئیس جمهوری  لبنان کرد. حال آنکه وی دو روز قبل از آن به منظور برون رفت از بحران جاری کشورش، بسته اصلاحات اقتصادی را ارائه کرد که به تصویب هیئت دولت نیز رسید.</p>
      <p>در این میان نبیه بری همچنان بر نخست وزیری مجدد سعد حریری اصرار دارد و در همین ارتباط شبکه تلویزیونی "ان. بی. ان" لبنان امروز پنجشنبه به نقل از بری اعلام کرد: کاملا بر نخست وزیری مجدد سعد حریری اصرار دارم؛ این اصرار برخاسته از منافع لبنان است و من منافع کشور را خواستارم.</p>
      <p>این در حالی است که حریری که یک روز پس از استعفا از اعلام آمادگی برای نخست وزیری مجدد خبر داد اما آن را به تشکیل دولت تکنوکرات مشروط کرد.</p>
      <p>وی سپس روز دوشنبه با "جبران باسیل" وزیر خارجه دولت پیشبرد امور لبنان دیدار و روز گذشته (چهارشنبه) اعلام کرد اصراری برای نخست وزیری ندارد.</p>
      <p>حریری و باسیل شب گذشته نیز برای دومین بار در یک هفته اخیر با یکدیگر دیدار کردند و سپس باسیل طرحی را برای برون رفت از بحران ارائه کرد که مبتنی بر خروج مشروط خود و سایر سیاستمداران سرشناس از دولت است و هدف از آن را فراهم کردن زمینه تشکیل دولتی متشکل از وزیران کارشناس و متخصص و قابل اعتماد و در عین حال غیر سیاسی عنوان کرد.</p>
      <p>او خروج خود و سیاستمداران سرشناس از کابینه را به این موضوع مشروط کرد که سعد حریری یک نفر به جز خود را برای نخست وزیری معرفی کند.</p>
      <p>بسیاری از لبنانی ها شامگاه پنجشنبه ۲۵ مهر (۱۷ اکتبر) در اعتراض به مشکلات معیشتی و اقتصادی دست به تظاهرات خودجوش زدند، تظاهراتی که اکنون وارد سومین هفته شده  اما در مقایسه با هفته اول به میزان زیادی فروکش کرده است.</p>
    </article>
  </body>
</html>