<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/claus-del-dia-Antoni-Bassas_0_2340366021.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T07:07:35+00:00"/>
    <meta property="og:title" content="Sánchez demana disculpes, i Vox, el PP i Cs voten a favor d'il·legalitzar els partits independentistes: les claus del dia, amb Antoni Bassas (08/11/2019)"/>
    <meta property="og:description" content="Les propostes de l'ARA per començar la jornada ben informats"/>
  </head>
  <body>
    <article>
      <h1>Sánchez demana disculpes, i Vox, el PP i Cs voten a favor d'il·legalitzar els partits independentistes: les claus del dia, amb Antoni Bassas (08/11/2019)</h1>
      <h2>Les propostes de l'ARA per començar la jornada ben informats</h2>
      <address>
        <time datetime="2019-11-08T07:07:35+00:00">08 Nov 2019, 07:07</time>
      </address>
      <p><b>1.</b> Avui s’acaba la campanya electoral, i <a href="https://www.ara.cat/politica/eleccions-generals-2019-10-novembre-Pedro-Sanchez_0_2340366001.html">Pedro Sánchez</a> farà l'últim acte a Barcelona. Ahir, aclarapat per les crítiques per “¿<i> Y de quién depende la Fiscalía</i>?”, va demanar disculpes a La Sexta: “Són moltes entrevistes, moltes hores davant un micròfon, una pantalla. Algunes vegades no s’és precís i de vegades em puc contradir una mica". El presentador: "Li està enviant un missatge a la Fiscalia General de l’Estat o a les associacions de fiscals que <a href="https://www.ara.cat/politica/Eleccions-generals-10-N-Sanchez-fiscalia_0_2339766151.html">em vaig equivocar</a>, que ho sent?" Sánchez: "Sí, s’ha de ser humil. A més, crec que la trajectòria que he tingut durant aquests mesos de president del govern ha estat precisament aquesta, la de respectar tant l’autonomia de la Fiscalia com la independència del poder judicial”.</p>
      <p>Aquest matí l’Alexis Moldes escriu que aquesta rectificació del president espanyol és l’últim capítol d’una campanya que el PSOE ja assumeix que l’allunyarà de les seves expectatives. Casado i Rivera han retret a Sánchez haver perjudicat les extradicions i que l’exhumació de Franco i la sentència del Procés han jugat a favor de Vox. </p>
      <figure>
        <img src="https://www.ara.cat/2019/11/07/politica/justicia-llibertat-fianca-Comin-Puig_2339776247_67202327_117x66.jpg"/>
      </figure>
      <p>
        <a href="https://www.ara.cat/politica/Comin-Puig-compareixeran-autoritats-belgues_0_2339166275.html">La justícia belga deixa en llibertat sense fiança Comín i Puig mentre estudia les euroordres</a>
      </p>
      <p><b>2.</b> A l’Ara hem entrevistat <a href="https://www.ara.cat/politica/Antoni-Bassas-Manuel-Cruz-Senat_0_2339766195.html">Manuel Cruz</a>, president del Senat i candidat per Barcelona del PSC. Preguntat sobre una abstenció del PP per investir Sánchez va contestar això que avui és a portada: “Donar per descomptat el fet que es pugui abstenir el PP, no ho sé... Ells diuen que no ho faran. Que es pugui abstenir el PP significa, automàticament, un compromís per sota la taula. Això jo crec que no és consistent”.</p>
      <p><b>3.</b> Per cert, l’Assemblea de Madrid va votar ahir a favor d’una iniciativa de Vox, amb el suport del PP i Ciutadans, que demana <a href="https://www.ara.cat/politica/Assemblea-Madrid-espanyol-illegalitzar-separatistes_0_2339766231.html">il·legalitzar els partits independentistes</a>. La triple dreta nacionalista espanyola també va instar la Unió Europea a incloure els CDR en el llistat d’organitzacions terroristes.</p>
      <p>Per la seva banda, el president <a href="https://www.ara.cat/politica/Torra-nega-relacio-CDR-detinguts_0_2339766181.html">Torra s’ha desvinculat</a> de les declaracions dels CDR detinguts i interrogats a Madrid. Junts per Catalunya i Esquerra no donen credibilitat al sumari i el president posa en dubte el tracte als detinguts. <a href="https://www.ara.cat/politica/CDR-ocupacio-Parlament-dret-protesta_0_2339766154.html">Advocat i familiars</a> diuen que els CDR van declarar coaccionats.</p>
      <p><b>4.</b> El president de França, Emmanuel Macron ha declarat a <i>The Economist</i> que l’OTAN està en mort cerebral, que els Estats Units estan girant l’esquena al projecte europeu i que és hora que Europa desenvolupi la seva pròpia força militar i actuï com un bloc polític, més enllà de ser un mercat, per fer polítiques sobre tecnologia i emergència climàtica.</p>
      <p><b>5.</b> Als esports, l’<a href="https://www.ara.cat/esports/futbol/espanyol/Golejada-Espanyol-viatjar-cap-setzens_0_2339766251.html"> Espanyol ja és als setzens</a> de final de l’Europa League després de derrotar per 6-0 el Ludogorets búlgar, que va jugar bona part del partit amb nou jugadors per dues expulsions. Aquest cap de setmana, el <a href="https://www.ara.cat/esports/barca/vestidor-que-gestiona-sol_0_2340365962.html">Barça</a> jugarà dissabte a les 9 de la nit al Camp nou contra el Celta, i l’Espanyol, diumenge a les 4 al camp de l’Atlètic de Madrid.</p>
      <p><b>6.</b> Acabem: demà, 9 de novembre, farà 30 anys que va caure el Mur de Berlín, una caiguda símbol d’una societat oberta. Avui se’n pugen, de murs, símbols d’una societat tancada. Precisament avui ho explica la <a href="https://www.ara.cat/internacional/indra-dragados-ferrovial-murs-Europa-immigracio_0_2340365988.html">Cristina Mas</a> en una pàgina: fabricants d’armes i empreses com Indra, Dragados i Ferrovial guanyen diners amb les tanques antiimmigració. I demà és la jornada de reflexió prèvia a les eleccions de diumenge. Que no prenguem mal.</p>
      <p>Bon cap de setmana.</p>
    </article>
  </body>
</html>