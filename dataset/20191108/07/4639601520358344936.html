<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/politics/d-markopoulos-sto-one-channel-o-polakis-paragei-thoryvo-xoris-ousia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T07:52:34+00:00"/>
    <meta property="og:title" content="Δ. Μαρκόπουλος στο One Channel: Ο Πολάκης παράγει θόρυβο χωρίς ουσία"/>
    <meta property="og:description" content="Καλεσμένος στην εκπομπή One Talk βρέθηκε το βράδυ της Πέμπτης (7/11) ο βουλευτής της Νέας Δημοκρατίας και, Δημήτρης Μαρκόπουλος, σε μία συνέντευξη με φόντο την τρέχουσα πολιτική επικαιρότητα."/>
  </head>
  <body>
    <article>
      <h1>Δ. Μαρκόπουλος στο One Channel: Ο Πολάκης παράγει θόρυβο χωρίς ουσία</h1>
      <h2>Καλεσμένος στην εκπομπή One Talk βρέθηκε το βράδυ της Πέμπτης (7/11) ο βουλευτής της Νέας Δημοκρατίας και, Δημήτρης Μαρκόπουλος, σε μία συνέντευξη με φόντο την τρέχουσα πολιτική επικαιρότητα.</h2>
      <address><time datetime="2019-11-08T07:52:34+00:00">08 Nov 2019, 07:52</time> by <a rel="author">ΤοΒΗΜΑ Team</a></address>
      <p>Καλεσμένος στην εκπομπή One Talk βρέθηκε το βράδυ της Πέμπτης (7/11) ο βουλευτής της Νέας Δημοκρατίας και, Δημήτρης Μαρκόπουλος, σε μία συνέντευξη με φόντο την τρέχουσα πολιτική επικαιρότητα.</p>
      <p>Συζητώντας με τον Δ. Μανιάτη ο κ. Μαρκόπουλος, ως μέλος της Προανακριτικής επιτροπής στην υπόθεση Novartis,  αναφέρθηκε στην αναβολή της Προανακριτικής, καθώς παρά την εξαίρεσή τους από την αρμόδια επιτροπή, οι βουλευτές του ΣΥΡΙΖΑ, κ.κ. Πολάκης και Τζανακόπουλος, παρευρέθησαν στις εργασίες της Προανακριτικής, με αποτέλεσμα να αναβληθεί και κατ’ επέκταση η εξέταση του Κωνσταντίνου Φρουζή.</p>
      <p>
        <a href="https://www.in.gr/2019/11/08/economy/oikonomikes-eidiseis/istoria-gia-tis-trapezikes-xreoseis-kai-ti-tha-plironoume-telika/">Η ιστορία για τις τραπεζικές χρεώσεις και τι θα πληρώνουμε τελικά</a>
      </p>
      <p>«Παράγεται ένα αντιπολιτικό και αντικοινοβουλευτικό θέαμα, όμως δεν είναι ίδια η ευθύνη. Υπάρχουν κάποιοι που προκαλούν και φέρει ευθύνη για αυτό, ένα αντιπολιτικό κόμμα, όπως ο ΣΥΡΙΖΑ. Τους παρακολουθούμε να φέρνουν το πεζοδρόμιο εντός Βουλής. Είναι δυνατόν να μην μπορείς να κάνεις την προανακριτική σου δουλειά, γιατί κάποιο με το δικαίωμα του τσαμπουκά και του νταϊλικιού, μπαίνουν μέσα και λένε «δεν θα ξεκινήσει η προανακριτική»; Αυτά τα πράγματα είναι πρωτοφανή» δήλωσε σχετικά ο κ. Μαρκόπουλος. Αναφερόμενος στον Παύλο Πολάκη, ο κ. Μαρκόπουλος υποστήριξε ότι ο «ο ΣΥΡΙΖΑ έχει εξελίξει τον Πολάκη σε έναν άτυπο αντιπρόεδρό του, κάτω από τον Τσίπρα που χαράσσει γραμμές και στρατηγικές «πολακισμού» . Νταϊλίκια, ψευτομαγκιά, προσπάθεια επιβολής μέσα από την απειλή.</p>
      <p>Ο Πολάκης είναι ένας άνθρωπος που παράγει διαρκώς θόρυβο χωρίς να παράγει ουσία». Σε άλλο σημείο της  συνέντευξης του, ο κ. Μαρκόπουλος δήλωσε πως «κατηγορούν πολλούς στη Νέα Δημοκρατία ως ακροδεξιά πτέρυγα τη στιγμή που εμείς δεν έχουμε καταγγείλει ποτέ στελέχη του ΣΥΡΙΖΑ για την ακραία ρητορική τους, η οποία έχει φτάσει να υποστηρίζει μέχρι και τρομοκράτες».</p>
      <p>Σχολιάζοντας τώρα τις εξελίξεις γύρω από το προσφυγικό – μεταναστευτικό, ο κ. Μαρκόπουλος ξεκαθάρισε πως η Νέα Δημοκρατία έχει ξεκάθαρο σχέδιο, το οποίο μάλιστα έχει πια τη μορφή νομοσχεδίου, περιγράφοντάς το ως ένα «σχέδιο αυστηροποίησης». «Είναι ένα σχέδιο που βάζει κανόνες, καθώς η χώρα έχει συγκεκριμένες δυνατότητες και δεν μπορεί να σηκώσει αναρίθμητα πλήθη, ούτε μπορεί να στείλει ένα μήνυμα στην άλλη πλευρά του Αιγαίου, ότι η Ελλάδα έχει μια τεράστια αγκαλιά κι έχει να ανοίξει τα σύνορά της και περιμένει μετανάστες» δήλωσε ο κ. Μαρκόπουλος και συνέχισε: «Ο κόσμος έχει πρόβλημα, και το βλέπουμε καθημερινά. Η κυβέρνηση αφουγκράστηκε την κοινωνία και για αυτό δημιουργήθηκε η παρέμβασή μας για την πολιτική του ασύλου. Για αυτό το λόγο πλήθυναν οι έλεγχοι στα σύνορα, για αυτό το λόγο γίνονται προσλήψεις στο Λιμενικό, για αυτό το λόγο αναβαθμιζόμαστε τεχνολογικά για να μπορέσουμε να αντιμετωπίσουμε αυτή την κατάσταση που έρχεται από την Ανατολή».</p>
      <p>Σχολιάζοντας τις αντιδράσεις που έχουν προκαλέσει οι μετακινήσεις μεταναστών και προσφύγων στην ενδοχώρα, ο κ. Μαρκόπολος τόνισε πως «η ΝΔ είναι η ιστορικά η αστική παράταξη της ευθύνης και για αυτό σε καμία περίπτωση δεν μπορεί να πει μπράβο στη ρητορική μίσους» , ενώ υπογράμμισε ότι κατανοεί την αγανάκτηση του κόσμου, σε επίπεδο τοπικών κοινωνιών, καθώς παρακολουθούν την καθημερινότητά τους να αλλάζει. Αναφερόμενος τώρα στις δηλώσεις του βουλευτή του ΣΥΡΙΖΑ Χρήστου Γιαννούλη, ο οποίος  χαρακτήρισε σαδισμό και κτηνωδία τα μπάρμπεκιου με ψήσιμο χοιρινού και κατανάλωση αλκοόλ δίπλα από δομές φιλοξενίας, ο κ. Μαρκόπουλος δήλωσε πως ο κ. Γιαννούλης ήθελε να προκαλέσει με τις δηλώσεις του, υποστηρίζοντας μάλιστα ότι οι δηλώσεις αυτές, χρησιμοποιούνται από διακινητές μεταναστών – προσφύγων, ως κάποιου είδους promotion. «Προσπαθούν κάποιοι να εξισώσουν αυτό που συνέβαινε πριν τέσσερα χρόνια με αυτό που συμβαίνει εδώ και τέσσερις μήνες.</p>
      <p>Και μας ασκεί κριτική το κόμμα που έλεγε το 2015 στην άλλη πλευρά του Αιγαίου «ανοίξαμε και σας περιμένουμε»» δήλωσε ο κ. Μαρκόπουλος εξαπολύοντας επίθεση στο κόμμα της αξιωματικής αντιπολίτευσης. «Εμείς δεν πρόκειται να διαγράψουμε το 2015 επειδή βολεύει τον κ. Τσίπρα . Το 2015 υπήρξε και ήταν καταστροφικό για τη χώρα, καταστροφικό για την οικονομία και άνοιξε το δρόμο της μετανάστευσης, βάζοντας τη χώρα σε αυτόν τον κυκλώνα. Φέρει ευθύνη ο κ. Τσίπρας και η κ. Χριστοδουλοπούλου για αυτό που συμβαίνει σήμερα», συμπλήρωσε χαρακτηριστικά.</p>
      <p> </p>
      <figure>
        <iframe src="https://www.youtube.com/embed/YFVxduXTQqA" width="640" height="360" data-service="Youtube" scrolling="no"/>
      </figure>
      <p>Πηγή: <a href="https://www.onetv.gr/politiki/d-markopoulos-sto-one-channel-o-polakis-paragei-thoryvo-xoris-ousia/">onetv.gr</a></p>
      <p>
        <a href="https://www.tovima.gr/2019/11/08/opinions/apo-tin-anakatalipsi-tis-vankouver-sti-dialysi-tis-asoee/">Από την ανακατάληψη της «Βανκούβερ»… στη διάλυση της ΑΣΟΕΕ</a>
      </p>
    </article>
  </body>
</html>