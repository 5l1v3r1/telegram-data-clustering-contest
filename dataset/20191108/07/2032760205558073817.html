<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89015"/>
    <meta property="og:site_name" content="Denník politika"/>
    <meta property="article:published_time" content="2019-11-08T07:35:01+00:00"/>
    <meta property="og:title" content="Video: Montreal nenašiel „momentum“ v zápase s Philadelphiou, Tatar trikrát zohrieval trestnú lavicu"/>
    <meta property="og:description" content="8.11.2019 (Webnoviny.sk) – Slovenskému hokejistovi Tomášovi Tatarovi sa nevydaril štvrtkový súboj NHL na ľade Philadelphie. Montreal prehral 2:3 po predĺžení a Tatar počas 10:17 min na ľade mal iba 1 strelu na bránku a jeden mínusový bod. Tatar (149 + 150) mal na dosah trojstý bod v NHL, ale zatiaľ si musí počkať."/>
  </head>
  <body>
    <article>
      <h1>Video: Montreal nenašiel „momentum“ v zápase s Philadelphiou, Tatar trikrát zohrieval trestnú lavicu</h1>
      <address><time datetime="2019-11-08T07:35:01+00:00">08 Nov 2019, 07:35</time> by <a rel="author">Webnoviny</a></address>
      <p>8.11.2019 (Webnoviny.sk) – Slovenskému hokejistovi Tomášovi Tatarovi sa nevydaril štvrtkový súboj NHL na ľade Philadelphie. Montreal prehral 2:3 po predĺžení a Tatar počas 10:17 min na ľade mal iba 1 strelu na bránku a jeden mínusový bod. Tatar (149 + 150) mal na dosah trojstý bod v NHL, ale zatiaľ si musí počkať.</p>
      <h3>Nevyužili ani jednu presilovku</h3>
      <p>Až šesť minút slovenský krídelník strávil na trestnej lavici. Na konci prvej tretiny držal hokejku Clauda Girouxa a v šiestej minúte druhej časti bol potrestaný za hákovanie Philippa Myersa. Napokon v polovici tretej tretiny pykala striedačka Montrealu za zdržiavanie hry a opäť bol na trestnej lavici slovenský útočník.</p>
      <p>Hostia si celkovo pripísali šesť dvojminútových trestov a čelili aj trestnému strieľaniu, ale domáci nevyužili ani jednu presilovku. Napokon sa Philadelphia aj tak tešila z víťazstva, keď po 55 sekundách predĺženia rozhodol Sean Couturier. Montrealu nestačilo ani 40 zákrokov Careyho Pricea. Na strely na bránku to bolo jednoznačné – 43:24 pre Philadelphiu.</p>
      <p><i>„V bránení presilových hier sme odviedli výbornú prácu. To je pozitívum tohto zápasu. Ťažké však bolo nájsť ´momentum´ v našej hre, keď polovica striedačky sedela na trestnej lavici a museli sme sa iba brániť v oslabeniach. Mali sme však výborného brankára. Carey Price bol jediný dôvod, ktorý nás udržal v zápase,“</i> skonštatoval obranca Shea Weber, jeden z dvoch strelcov gólov Canadiens.</p>
      <h3>McCann prvou hviezdou zápasu</h3>
      <p>Až päť duelov z 11-zápasového programu muselo vo štvrtok rozhodnúť predĺženie. A práve pridaná päťminútovka rozhodla o tom, že na čísle desať sa skončila séria víťazstiev New Yorku Islanders. „Ostrovania“ doma prehrali s Pittsburghom Penguins 3:4 po predĺžení napriek tomu, že po dvoch tretinách viedli 3:0.</p>
      <p>Víťazný gól Pittsburghu strelil Bryan Rust, Islanders prišli o druhú najdlhšiu sériu víťazstiev v klubovej histórii. Pätnásť triumfov si pripísali v rozpätí 21. januára až 20. februára 1982.</p>
      <p><i>„Klobúk dolu pred našimi hráčmi. Ukázali obrovskú odolnosť a bojovnosť. V tretej tretine nepoľavili v tlaku, čo je znakom charakteru v našom tíme,“</i> tešil sa tréner Pittsburghu Mike O´Sullivan. Hostia prestrieľali domácich v pokusoch na bránku 39:23, prvou hviezdou bol útočník Jared McCann, autor gólu a dvoch asistencií.</p>
      <p><i>„Hrali sme dobre iba 40 minút. Vôbec sme sa nedržali toho, čo sme predvádzali počas víťaznej série. Vtedy sme hrali naplno 60 minút a nedovoľovali súperom dostávať sa do mnohých šancí,“</i> uviedol kapitán Islanders Anders Lee.</p>
      <h3>Výsledkové sumáre NHL</h3>
      <p>štvrtok:</p>
      <p><b>Philadelphia – Montreal 3:2 po predĺžení (1:0, 1:1, 0:1 – 1:0)</b><br/>*Tomáš Tatar (Montreal) odohral 10:17 min, 1 strela, 4 trestné minúty, 1 mínusový bod</p>
      <p>
        <b>Florida – Washington 4:5 po predĺžení (2:1, 2:2 – 0:1 – 0:1)</b>
      </p>
      <p>
        <b>Toronto – Vegas 2:1 po predĺžení (0:0, 0:0 – 1:1 – 1:0)</b>
      </p>
      <p>
        <b>New York Islanders – Pittsburgh 3:4 po predĺžení (1:0, 2:0, 0:3 – 0:1)</b>
      </p>
      <p>
        <b>Carolina – New York Rangers 2:4 (0:1, 1:1, 1:2)</b>
      </p>
      <p>
        <b>Ottawa – Los Angeles 3:2 po predĺžení (0:0, 1:1, 1:1 – 1:0)</b>
      </p>
      <p>
        <b>Chicago – Vancouver 5:2 (2:0, 0:1, 3:1)</b>
      </p>
      <p>
        <b>Colorado – Nashville 9:4 (2:1, 6:2, 1:1)</b>
      </p>
      <p>
        <b>Calgary – New Jersey 5:2 (0:0, 4:1, 1:0)</b>
      </p>
      <p>
        <b>Arizona – Columbus 2:3 (1:1, 1:1, 0:1)</b>
      </p>
      <p>
        <b>San Jose – Minnesota 6:5 (4:0, 2:2, 0:3)</b>
      </p>
      <p>Viac k témam: <a href="https://www.webnoviny.sk/tag/nhl/"><u>NHL</u></a><br/>Zdroj: Webnoviny.sk – <a href="https://www.webnoviny.sk/video-montreal-nenasiel-momentum-v-zapase-s-philadelphiou-tatar-trikrat-zohrieval-trestnu-lavicu/"><u>Video: Montreal nenašiel „momentum“ v zápase s Philadelphiou, Tatar trikrát zohrieval trestnú lavicu</u></a> © SITA Všetky práva vyhradené.</p>
    </article>
  </body>
</html>