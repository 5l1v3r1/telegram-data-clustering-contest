<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/ncr/story-one-and-half-thousand-dairies-will-be-closed-in-ghaziabad-2838161.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T07:00:48+00:00"/>
    <meta property="og:title" content="इस शहर में डेढ़ हजार डेयरियों को बंद करने का काम शुरू, जानें वजह"/>
    <meta property="og:description" content="शहर में चल रही डेढ़ हजार डेयरियां बंद होंगी। इस बावत नेशनल ग्रीन ट्रिब्यूनल (एनजीटी) ने नगर निगम से सभी डेयरी बंद कराकर रिपोर्ट मांगी है। डेयरियों से निकलने वाली गंदगी नालियों में डाली जा रही है।..."/>
  </head>
  <body>
    <article>
      <h1>इस शहर में डेढ़ हजार डेयरियों को बंद करने का काम शुरू, जानें वजह</h1>
      <address><time datetime="2019-11-08T07:00:48+00:00">08 Nov 2019, 07:00</time> by <a rel="author">गाजियाबाद | कार्यालय संवाददाता</a></address>
      <p>शहर में चल रही डेढ़ हजार डेयरियां बंद होंगी। इस बावत नेशनल ग्रीन ट्रिब्यूनल (एनजीटी) ने नगर निगम से सभी डेयरी बंद कराकर रिपोर्ट मांगी है। डेयरियों से निकलने वाली गंदगी नालियों में डाली जा रही है। कविनगर जोनल की टीम गुरुवार सुबह चिरंजीव विहार और शास्त्रीनगर डेयरी बंद कराने पहुंची तो वहां उनका विरोध कर हंगामा किया गया। टीम से कहासुनी भी की गई।</p>
      <p>शहर में करीब डेढ़ हजार डेयरी चल रही हैं। नंदग्राम, विजयनगर, चिरंजीव विहार,संजयनगर, शास्त्रीनगर भोपुरा, पसौड़ा, प्रताप विहार, गोविन्दपुरम, हरसांव आदि जगह पर डेयरियां चल रही हैं। उनसे निकलने वाला गोबर नालियों में बहाया जा रहा है। इससे नालियां चौक हो रही हैं। डेयरियों से निकलने वाली गंदगी से पर्यावरण पर भी बुरा असर पड़ रहा है। इसे देखते हुए एनजीटी ने शहर में चल रही सभी डेयरियां बंद करने का आदेश दिया।</p>
      <p>नगर आयुक्त दिनेश चंद्र ने सभी जोनल प्रभारियों और नगर स्वास्थ्य अधिकारी को डेयरियां बंद कराने का आदेश दिया है। नगर आयुक्त के आदेश के बाद कविनगर जोनल प्रभारी हरिकृष्ण गुप्ता टीम के साथ चिरंजीव विहार और शास्त्रीनगर में डेयरियां बंद कराने पहुंचे। इस पर तीन डेयरी संचालकों ने विरोध किया। टीम बैंरग लौट आई। विजयनगर जोन में भी डेयरी बंद नहीं हो सकी। नगर आयुक्त का कहना है कि डेयरी बंद कराने के लिए पुलिस बल की मांग की जाएगी। शहर से बाहर डेयरी कर सकते हैं।</p>
    </article>
  </body>
</html>