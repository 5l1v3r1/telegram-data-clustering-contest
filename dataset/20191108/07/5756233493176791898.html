<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620344/%DA%A9%D8%B4%D9%81-%D9%BE%D8%B1%D9%88%D8%AA%D8%A6%DB%8C%D9%86%DB%8C-%DA%A9%D9%87-%D8%B9%D8%A7%D9%85%D9%84-%D9%85%D8%AA%D8%A7%D8%B3%D8%AA%D8%A7%D8%B2-%D9%85%D8%BA%D8%B2%DB%8C-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T07:11:00+00:00"/>
    <meta property="og:title" content="کشف پروتئینی که عامل متاستاز مغزی است"/>
    <meta property="og:description" content="پژوهشگران آمریکایی در بررسی جدید خود توانستند پروتئینی را کشف کنند که می‌تواند امکان متاستاز مغزی را افزایش دهد."/>
  </head>
  <body>
    <article>
      <h1>کشف پروتئینی که عامل متاستاز مغزی است</h1>
      <address>
        <time datetime="2019-11-08T07:11:00+00:00">08 Nov 2019, 07:11</time>
      </address>
      <p>
        <i>پژوهشگران آمریکایی در بررسی جدید خود توانستند پروتئینی را کشف کنند که می‌تواند امکان متاستاز مغزی را افزایش دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>پژوهشگران "واحد پزشکی وایل کرنل"(Weill Cornell Medicine) و "بیمارستان نیویورک- پرسبیترین"(NewYork–Presbyterian Hospital) در بررسی جدید خود، پروتئینی را شناسایی کرده‌اند که به متاستاز سرطان‌هایی مانند پستان و ریه و رسیدن آنها به مغز منجر می‌شود. این پروتئین موسوم به "CEMIP" در حال حاضر به نقطه تمرکز پژوهش‌هایی تبدیل شده که با هدف پیش‌بینی، پیشگیری و درمان متاستاز مغزی انجام می‌شوند و از دلایل متداول مرگ و میر ناشی از سرطان هستند.</p>
      <p>به گزارش ساینس‌دیلی، این پژوهش نشان داد که CEMIP می‌تواند رگ خونی و سلول‌های ایمنی مغز را تقویت کند تا به تولید مولکول‌های التهابی بپردازند که در گسترش سلول‌های سرطانی و تشکیل تومور در مغز نقش دارند. حذف CEMIP در ظروف آزمایشگاهی و آزمایش مدل‌های حیوانی نشان داد که فقدان این پروتئین می‌تواند مانعی برای فرآیند متاستاز مغزی باشد. پژوهشگران در آزمایش بیماران مبتلا به تومورهای پستان و ریه توانستند به ارتباط افزایش سطح CEMIP با بالا رفتن خطر متاستاز مغزی پی ببرند.</p>
      <figure>
        <img src="https://aftabnews.ir/files/fa/news/1398/8/16/356385_819.jpg"/>
      </figure>
      <p>دکتر "دیوید لیدن"(David Lyden)، از پژوهشگران این پروژه گفت: یافته‌های ما نشان می‌دهند که شاید حذف CEMIP بتواند راهبرد خوبی برای پیشگیری یا درمان متاستاز مغزی باشد و بررسی سطح این پروتئین در تومورهای ابتدایی نیز بتواند به پیش‌بینی متاستاز مغزی کمک کند.</p>
      <p>بیشتر مرگ و میرهای ناشی از سرطان، بیش از این که در اثر وجود تومورهای ابتدایی رخ ‌دهند، از تومورهای ثانویه‌ای ناشی می‌شوند که در فرآیند متاستاز شکل گرفته‌اند. متاستاز مغزی، یکی از کشنده‌ترین و متداول‌ترین دلایل مرگ و میر در بیماران مبتلا به سرطان است که سالانه جان افراد بسیاری را می‌گیرد. در حال حاضر، هیچ روش خوبی برای پیش‌بینی متاستاز، پیشگیری و یا درمان آن وجود ندارد.</p>
      <p>پژوهشگران در این بررسی دریافتند سلول‌های سرطان پستان و ریه که به متاستاز مغزی می‌انجامند، CEMIP را در سطوح بالا تولید می‌کنند و تراکم این پروتئین در چنین سلول‌هایی، بسیار بالا است اما سلول‌های سرطانی که به استخوان‌ها و اندام های دیگر متاستاز می‌کنند، سطح پایین‌تری از CEMIP را در خود جای داده‌اند.</p>
      <p>یافته‌های این پژوهش نشان می‌دهند که این پروتئین، تغییراتی از جمله افزایش تولید مولکول‌های التهابی را در سلول‌های ایمنی پدید می‌آورد که با متاستاز در ارتباط هستند.</p>
      <p>این پژوهش، در مجله "Nature Cell Biology" به چاپ رسید.</p>
      <figure>
        <img src="https://aftabnews.ir/files/fa/news/1398/8/16/356386_984.jpg"/>
      </figure>
    </article>
  </body>
</html>