<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://filmserver.cz/clanek/15355/tv-tipy-8-11-2019-14-11-2019/"/>
    <meta property="og:site_name" content="filmserver.cz"/>
    <meta property="article:published_time" content="2019-11-08T07:30:00+00:00"/>
    <meta property="og:title" content="TV tipy: Bílá velryba jede grand prix a ofukuje ji stříbrný vítr"/>
    <meta property="og:description" content="Po slušné premiérové náloži z minulého týdne se v tom aktuálním televize vracejí k normálu a soustředí se spíš na snímky méně známé. Mezi nimi jasně vynikají klasiky v podobě dramat Bílá velryba a Grand Prix."/>
  </head>
  <body>
    <article>
      <h1>TV tipy: Bílá velryba jede grand prix a ofukuje ji stříbrný vítr</h1>
      <h2>Po slušné premiérové náloži z minulého týdne se v tom aktuálním televize vracejí k normálu a soustředí se spíš na snímky méně známé. Mezi nimi jasně vynikají klasiky v podobě dramat <i>Bílá velryba</i> a <i>Grand Prix</i>.</h2>
      <address><time datetime="2019-11-08T07:30:00+00:00">08 Nov 2019, 07:30</time> by <a rel="author">Vratislav Šálek</a></address>
      <p><a href="https://filmserver.cz/happy-feet-film-37523/">Happy Feet</a> (<b>Happy Feet</b>) (pátek 8. 11., Nova Cinema, 20.00 - 22.00 / sobota 9. 11., 13.55 - 15.50 / neděle 10. 11., 11.20 - 13.15)</p>
      <figure>
        <img src="https://filmserver.cz/img/61577.jpg"/>
      </figure>
      <p>Třináct let starý animák, který svého času získal ve své kategorii Oscara, je v zahraničí přijímán mnohem lépe než u nás, kde se těší jen vlažnému hodnocení. Těžko říct, proč tomu tak je, režírující trio <a href="https://filmserver.cz/george-miller-osoba-14899/">George Miller</a>, <a href="https://filmserver.cz/warren-coleman-osoba-27952/">Warren Coleman</a> a <a href="https://filmserver.cz/judy-morris-osoba-27951/">Judy Morris</a> se v něm každopádně spolehlo na precizní a dokonalou animaci, na čemž se také všichni shodují. Rozpory pak začínají u muzikálových čísel, která někteří považují za zábavná a nápaditá, druzí za nudná, kýčovitá a dost předvídatelná. Několik ohlasů snímku též vytýká přehnanou a prvoplánovou ekologickou agitku. Příliš vyrovnané není ani tempo, které je v první polovině poměrně svěží, v té druhé však nepochopitelně zvolní a celý příběh navíc trochu zvážní. Dospělé asi moc nepotěší ani humor, který je cílen především na děti a je tedy dost infantilní. Tip na páteční večer pro celou rodinu, který ale určitě nesedne všem. <br/><b>Zajímavost: </b>Na tělo hlavního tučňáčího hrdiny bylo animátorsky umístěno šest milionů peříček.</p>
      <figure>
        <iframe src="https://www.youtube.com/embed/NF75QyhWmBs" width="640" height="360" data-service="Youtube" scrolling="no"/>
        <figcaption>Oficiální trailer filmu Happy Feet / Happy Feet</figcaption>
      </figure>
      <p><a href="https://filmserver.cz/stribrny-vitr-film-145736/">Stříbrný vítr</a> (sobota 9. 11., ČT1, 15.25 - 17.05 / neděle 10. 11., 06.25 - 08.05)</p>
      <figure>
        <img src="https://filmserver.cz/img/61578.jpg"/>
      </figure>
      <p>Československé poetické drama z první poloviny padesátých let je adaptací stejnojmenného románu Fráni Šrámka. Režisér a scenárista <a href="https://filmserver.cz/vaclav-krska-osoba-154381/">Václav Krška</a> v něm ale jeho čtenáře potěší tak napůl, protože se mu podařilo zachovat jeho poetiku a velmi specifickou atmosféru, na druhou stranu mu ale obrousil hrany, totálně utlumil důležitou rebelantskou linii a trochu zjednodušil celý děj. Leckoho určitě potěší i literární jazyk všech postav a s tím související málo pravděpodobné dialogy, které se sem ale přesně hodí. Tvůrci se též podařilo vyhnout kýčovitosti, k níž téma snímku přímo svádí a místo ní se soustředil na erotické napětí mezi postavami a několik lechtivějších scén, které jsou ale na svou dobu překvapivě se spíše homosexuálním podtextem. V hlavní roli exceluje <a href="https://filmserver.cz/eduard-cupak-osoba-153932/">Eduard Cupák</a>, jehož doplňují třeba <a href="https://filmserver.cz/frantisek-slegr-osoba-155532/">František Šlégr</a>, <a href="https://filmserver.cz/radovan-lukavsky-osoba-104862/">Radovan Lukavský</a>, <a href="https://filmserver.cz/vladimir-raz-osoba-153966/">Vladimír Ráž</a> nebo <a href="https://filmserver.cz/jana-rybarova-osoba-157372/">Jana Rybářová</a>. Škoda jen, že vývoj hlavního hrdiny je podán poněkud zkratkovitě.  <br/><b>Zajímavost: </b>Natáčení probíhalo v okolí Písku.</p>
      <figure>
        <iframe src="https://www.youtube.com/embed/I3EzEGQvKOY" width="640" height="360" data-service="Youtube" scrolling="no"/>
        <figcaption>Ukázka z filmu Stříbrný vítr</figcaption>
      </figure>
      <p><a href="https://filmserver.cz/mamincin-seznam-film-175790/">Maminčin seznam</a> (<b>Mum’s List</b>) (neděle 10. 11., Prima Max, 17.50 - 20.00 / pondělí 11. 11., 12.45 - 14.55)</p>
      <figure>
        <img src="https://filmserver.cz/img/61579.jpg"/>
      </figure>
      <p>Nejen u nás skoro neznámé tři roky staré britské drama je adaptací stejnojmenného románu <a href="https://filmserver.cz/st-john-greene-osoba-808474/">St Johna Greenea</a>. Režisér a scenárista <a href="https://filmserver.cz/niall-johnson-osoba-13742/">Niall Johnson</a> v něm měl výhodu a zároveň nevýhodu v tom, že se mohl opřít o extrémně silný příběh založený na skutečnosti, který málokoho nechá chladným. A možná právě v tom trochu narazil, protože po celou a naštěstí ne tak dlouhou stopáž z diváka dost lacině tahá emoce, což je místy kontraproduktivní a trocha nadhledu by neuškodila. Částečně se to kompenzuje odpovídající nostalgickou a posmutnělou atmosférou, relativně svižným tempem a spolehlivým obsazením, v němž hlavní role ztvárnili <a href="https://filmserver.cz/rafe-spall-osoba-109515/">Rafe Spall</a> a <a href="https://filmserver.cz/emilia-fox-osoba-145296/">Emilia Fox</a>, kterým výborně přihrávají třeba <a href="https://filmserver.cz/elaine-cassidy-osoba-149089/">Elaine Cassidy</a> nebo <a href="https://filmserver.cz/william-stagg-osoba-758290/">William Stagg</a>. Škoda, že přebíhání mezi dvěma časovými liniemi je po celou dobu málo přehledné a chaotické a také toho, že v příběhu chybí nějaký moment překvapení. Dojemný tip. <br/><b>Zajímavost: </b><a href="https://filmserver.cz/st-john-greene-osoba-808474/">St John Greene</a> v románu zpracoval své vlastní zážitky.</p>
      <figure>
        <iframe src="https://www.youtube.com/embed/hcrlU1r-7Es" width="640" height="360" data-service="Youtube" scrolling="no"/>
        <figcaption>Oficiální trailer filmu Maminčin seznam / Mum’s List</figcaption>
      </figure>
      <p><a href="https://filmserver.cz/slib-mlceni-film-175791/">Slib mlčení</a> (<b>An Amish Murder</b>) (neděle 10. 11., Prima Love, 20.00 - 22.05 / pondělí 11. 11., 02.50 - 04.45)</p>
      <figure>
        <img src="https://filmserver.cz/img/61580.jpg"/>
      </figure>
      <p>Největší výhodou šest let starého televizního dramatu, které je v našich končinách známé jen velmi málo, je zasazení jeho děje do amišské komunity. Právě na něj totiž spoléhá režírující <a href="https://filmserver.cz/stephen-gyllenhaal-osoba-3079/">Stephen Gyllenhaal</a>, který divákům poodhaluje zvyky, obyčeje a denní režim jejích členů. Vypomáhá si i hutnější atmosférou a výborně vybranými lokacemi amerického maloměsta. Potěší i to, že na televizní podmínky je vizuální stránka poměrně solidní a snímek není tak komorní, jak by se mohlo zdát. O to víc pak mrzí, že detektivní linie, která měla být stěžejní, je dost nevýrazná a nezajímavá a odhalení pachatele vlastně není tak důležité, jak bylo asi zamýšleno. To se ale částečně kompenzuje obsazením, jemuž vládne velmi dobrá <a href="https://filmserver.cz/neve-campbell-osoba-9628/">Neve Campbell</a>, té pak sekundují mimo jiné <a href="https://filmserver.cz/noam-jenkins-osoba-76701/">Noam Jenkins</a>, <a href="https://filmserver.cz/christian-campbell-osoba-48495/">Christian Campbell</a>, <a href="https://filmserver.cz/c-thomas-howell-osoba-58213/">C. Thomas Howell</a> nebo <a href="https://filmserver.cz/irone-singleton-osoba-190731/">Irone Singleton</a>. Příjemná jednohubka na nedělní večer.    <br/><b>Zajímavost: </b>V průběhu natáčení byla <a href="https://filmserver.cz/neve-campbell-osoba-9628/">Campbell</a> v pátém měsíci těhotenství.</p>
      <figure>
        <iframe src="https://www.youtube.com/embed/RsUyaShTvxw" width="640" height="360" data-service="Youtube" scrolling="no"/>
        <figcaption>Ukázka z filmu Slib mlčení / An Amish Murder</figcaption>
      </figure>
      <p><a href="https://filmserver.cz/bila-velryba-film-15704/">Bílá velryba</a> (<b>Moby Dick</b>) (neděle 10. 11., ČT2, 21.55 - 23.50)</p>
      <figure>
        <img src="https://filmserver.cz/img/61581.jpg"/>
      </figure>
      <p>Dobrodružné drama z druhé poloviny padesátých let je dodnes považováno za nejlepší filmovou adaptaci legendárního románu <a href="https://filmserver.cz/herman-melville-osoba-43001/">Hermana Melvillea</a>. Dáno je to tím, že režisér a spoluscenárista <a href="https://filmserver.cz/john-huston-osoba-221/">John Huston</a> v něm jako jediný tvůrce zachoval značnou symboliku, které je předloha plná, především s ní ale dokázal pracovat tak, aby nepůsobila samoúčelně a nechtěně směšně. K tomu přidal hodně hutnou, temnou a v závěru až hororovou atmosféru, z níž je i nečtenářům okamžitě jasné to, že životné a zajímavé postavy nečeká nic moc hezkého. I dnešní divák určitě ocení na svou dobu precizní technickou a trikovou úroveň, čemuž naprosto dominuje závěrečný souboj, který je i po letech famózní. V ústřední roli naprosto exceluje <a href="https://filmserver.cz/gregory-peck-osoba-8418/">Gregory Peck</a>, s nímž ovšem drží krok třeba <a href="https://filmserver.cz/richard-basehart-osoba-129108/">Richard Basehart</a>, <a href="https://filmserver.cz/leo-genn-osoba-139777/">Leo Genn</a>, <a href="https://filmserver.cz/james-robertson-justice-osoba-122431/">James Robertson Justice</a> a v menší úloze též <a href="https://filmserver.cz/orson-welles-osoba-5804/">Orson Welles</a>. Jestli se dá výsledku něco vytknout, jsou to snad jen o trochu delší stopáž a určitý stereotyp, do něhož vše brzy upadne. U nás hodně opomíjená klasika. <br/><b>Zajímavost: </b>Na scénáři k filmu se podílel i slavný spisovatel <a href="https://filmserver.cz/ray-bradbury-osoba-6803/">Ray Bradbury</a>.</p>
      <figure>
        <iframe src="https://www.youtube.com/embed/FLRmt6lZmqI" width="640" height="360" data-service="Youtube" scrolling="no"/>
        <figcaption>Originální trailer filmu Bílá velryba / Moby Dick</figcaption>
      </figure>
      <p><a href="https://filmserver.cz/grand-prix-film-55904/">Grand Prix</a> (<b>Grand Prix</b>) (pondělí 11. 11., ČT2, 21.50 - 00.35)</p>
      <figure>
        <img src="https://filmserver.cz/img/61582.jpg"/>
      </figure>
      <p>Sportovní drama z druhé poloviny šedesátých let u nás není tolik známé, což je rozhodně škoda, protože patří k nejlepším počinům ve svém žánru. Režisér a spoluscenárista <a href="https://filmserver.cz/john-frankenheimer-osoba-462/">John Frankenheimer</a> v něm složil poctu motoristickému sportu, konkrétně Formuli 1 a dnešnímu divákovi připomene doby, kdy závody byly ještě extrémně nebezpečné, technické vychytávky monopostů se ještě tak neřešily a vše záviselo na umění pilota. A právě scény závodů jsou tím jednoznačně nejlepším, co snímek nabízí, protože v nich není nouze o napětí a adrenalin, jsou fantasticky nasnímané <a href="https://filmserver.cz/lionel-lindon-osoba-21246/">Lionelem Lindonem</a> a mají svižné a strhující tempo. A určitě i díky nim získal film Oscary za zvuk, zvukový střih a střih. Pyšnit se může i hvězdným obsazením, v němž nechybí <a href="https://filmserver.cz/james-garner-osoba-85240/">James Garner</a>, <a href="https://filmserver.cz/eva-marie-saint-osoba-153446/">Eva Marie Saint</a>, <a href="https://filmserver.cz/yves-montand-osoba-107667/">Yves Montand</a>, <a href="https://filmserver.cz/toshiro-mifune-osoba-48595/">Toshiro Mifune</a> nebo <a href="https://filmserver.cz/brian-bedford-osoba-147747/">Brian Bedford</a>. Dojem ale dost sráží smrtící stopáž atakující tři hodiny a snahy o příběh mimo závodní dráhu, protože ten je povrchní, psychologie postav v něm nefunguje a dost často si v určitých sděleních protiřečí. Tip spíše pro muže.  <br/><b>Zajímavost: </b><a href="https://filmserver.cz/james-garner-osoba-85240/">Garner</a> byl pro formuli moc vysoký, proto byla z jeho vozu odmontována sedadla a on seděl přímo na rámu jen s ručníkem nebo podložkou pod zadek.</p>
      <figure>
        <iframe src="https://www.youtube.com/embed/wQlDMbW93AA" width="640" height="360" data-service="Youtube" scrolling="no"/>
        <figcaption>Originální trailer filmu Grand Prix / Grand Prix</figcaption>
      </figure>
      <p><a href="https://filmserver.cz/american-ultra-film-172949/">American Ultra</a> (<b>American Ultra</b>) (pondělí 11. 11., Prima Max, 22.25 - 00.30 / středa 13. 11., 00.45 - 07.15)</p>
      <figure>
        <img src="https://filmserver.cz/img/47391.jpg"/>
      </figure>
      <p>Pod alternativním českým titulem <i>Spící agent</i> najdete v programu americko-švýcarský počin, který má zásadně jiná hodnocení u nás a v zahraničí. Jednoznačně dáno je to tím, že režírující <a href="https://filmserver.cz/nima-nourizadeh-osoba-190489/">Nima Nourizadeh</a> ho prezentuje jako akční komedii, jenže vtipy v něm prakticky neexistují a akce je přinejmenším hodně podivná. Ti, kteří chválí, tak většinou vyzdvihují svižné tempo, krátkou stopáž, částečně povedenou snahu o jakousi parodii a hodně specifickou atmosféru, která se nedá k ničemu přirovnat. Oba tábory se pak shodují na tom, že snímek je prazvláštním hybridem mezi nezávislým filmem a klasickou "zhuleneckou" komedií, který ale zdaleka nevyužívá svůj potenciál. Zvláštní je též obsazení, v němž hlavní role ztvárnili <a href="https://filmserver.cz/jesse-eisenberg-osoba-152939/">Jesse Eisenberg</a> a <a href="https://filmserver.cz/kristen-stewart-osoba-84256/">Kristen Stewart</a>, mezi nimiž funguje dost bizarní chemie a oba místy nepříjemně přehrávají. Dále se pak objeví ještě třeba <a href="https://filmserver.cz/topher-grace-osoba-146339/">Topher Grace</a>, <a href="https://filmserver.cz/connie-britton-osoba-91769/">Connie Britton</a>, <a href="https://filmserver.cz/walton-goggins-osoba-24803/">Walton Goggins</a>, <a href="https://filmserver.cz/john-leguizamo-osoba-33919/">John Leguizamo</a> nebo <a href="https://filmserver.cz/bill-pullman-osoba-129151/">Bill Pullman</a>. Tip bez větších záruk, o němž se více dočtete v naší <a href="https://filmserver.cz/clanek/10199/american-ultra/">recenzi</a>.  <br/><b>Zajímavost: </b>Kvůli tomu, aby mu vydrželo filmové tetování déle, se <a href="https://filmserver.cz/john-leguizamo-osoba-33919/">Leguizamo</a> při natáčení týden nemyl.</p>
      <figure>
        <iframe src="https://www.youtube.com/embed/dfNX9DYQF3M" width="640" height="360" data-service="Youtube" scrolling="no"/>
        <figcaption>Český trailer filmu American Ultra / American Ultra</figcaption>
      </figure>
      <p><a href="https://filmserver.cz/nezvratny-osud-5-film-169464/">Nezvratný osud 5</a> (<b>Final Destination 5</b>) (pondělí 11. 11., Nova Cinema, 22.45 - 00.30 / středa 13. 11., 00.20 - 01.55 / čtvrtek 14. 11., 02.05 - 05.55)</p>
      <figure>
        <img src="https://filmserver.cz/img/12642.jpg"/>
      </figure>
      <p>Pátý díl rozsáhlé hororové série nejvíc překvapí tím, že není vůbec špatný a po naprosto tragických dvou předchozích dílech je dokonce velmi solidní podívanou. Na velkém plátně tehdy debutující režisér <a href="https://filmserver.cz/steven-quale-osoba-35163/">Steven Quale</a> se v něm zpočátku snaží o originalitu v námětu, ta ale velmi brzy upadne a snímek se vrátí do normálu a je plný klišé a zároveň je zoufale předvídatelný. Zaujme tak znovu jen několika zajímavými způsoby úmrtí a pár vydařenými lekačkami, svižným tempem a naštěstí i krátkou stopáží, v níž vskutku není moc času na nějaká hluchá místa. Jak už u podobných záležitostí bývá zvykem, obsazení je tvořeno neznámými tvářemi, které alespoň dodávají jakýsi pocit autenticity. Žánrovka, která mohla být temná a depresivní, svého potenciálu se ale lekla. Více hledejte v naší <a href="https://filmserver.cz/clanek/2492/nezvratny-osud-5/">recenzi</a>.  <br/><b>Zajímavost: </b>Jde o vůbec první film v sérii, který byl natočen i v IMAX formátu.</p>
      <figure>
        <iframe src="https://www.youtube.com/embed/93GFLQhM5vY" width="640" height="360" data-service="Youtube" scrolling="no"/>
        <figcaption>Český trailer filmu Nezvratný osud 5 / Final Destination 5</figcaption>
      </figure>
      <p><a href="https://filmserver.cz/touha-zvana-anada-film-146217/">Touha zvaná Anada</a> (pondělí 11. 11., ČT art, 23.15 - 01.00)</p>
      <figure>
        <img src="https://filmserver.cz/img/61583.jpg"/>
      </figure>
      <p>Československé drama z konce šedesátých let, které vzniklo i v americké koprodukci, u nás prakticky není známé. Nejvíc jsou v něm ovšem znát tehdejší tvůrčí rozpory režírující dvojice <a href="https://filmserver.cz/jan-kadar-osoba-22448/">Ján Kadár</a> a <a href="https://filmserver.cz/elmar-klos-osoba-45631/">Elmar Klos</a>, pro kterou šlo o poslední spolupráci, neboť první jmenovaný po dokončení filmu emigroval. K jejich vrcholným počinům má tento daleko, pořád mu ale nechybí osobité kouzlo, nádherná poetika a krásné záběry na podunajskou přírodu. K celkové atmosféře přispívají i jako vždy skvělá hudba <a href="https://filmserver.cz/zdenek-liska-osoba-153795/">Zdeňka Lišky</a>, dost netradiční střihová skladba a poměrně silný a propracovaný scénář. V hlavní roli exceluje výborný a méně známý <a href="https://filmserver.cz/rade-markovic-osoba-144884/">Rade Markovič</a>, jemuž zdatně sekundují <a href="https://filmserver.cz/milena-dravi-osoba-137049/">Milena Dravić</a>, <a href="https://filmserver.cz/paula-pritchett-osoba-81312/">Paula Pritchett</a>, <a href="https://filmserver.cz/jozef-kroner-osoba-81794/">Jozef Kroner</a> nebo <a href="https://filmserver.cz/jaroslav-marvan-osoba-75280/">Jaroslav Marvan</a>. Zapomenutý, avšak divácky dost náročný tuzemský klenot. <br/><b>Zajímavost: </b>Natáčení bylo v roce 1968 pozastaveno, protože okupační vojska si dočasný most přes Dunaj, postavila právě v místě filmování.</p>
      <figure>
        <iframe src="https://www.youtube.com/embed/GNhU__lzExI" width="640" height="360" data-service="Youtube" scrolling="no"/>
        <figcaption>Ukázka z filmu Touha zvaná Anada</figcaption>
      </figure>
      <p><a href="https://filmserver.cz/akcept-film-173534/">Akcept</a> (pátek 15. 11., ČT art, 01.50 - 03.15)</p>
      <figure>
        <img src="https://filmserver.cz/img/61584.jpg"/>
      </figure>
      <p>Tři roky starý tuzemský dokument sleduje nadějnou skladatelku a performerku současné vážné hudby. Debutující režisér a scenárista <a href="https://filmserver.cz/jan-hubacek-osoba-776693/">Jan Hubáček</a> v něm uspokojí jak ty, kteří o soudobé muzice neví vůbec nic, tak i ty, kteří se v ní vyznají, protože dokázal zachytit to, jak jsou okolím vnímáni. Navíc si celý koncept výborně vymyslel, protože nechá diváka sledovat kompletní vznik skladby od jejího zapsání do partitury po finální interpretaci, a aby vyniklo její kouzlo, rezignuje na jakékoli obrazy a nechá ji odehrát před "černým plátnem", což je hodně odvážné, v tomto případě ale nesmírně funkční. K pozitivnímu hodnocení přispívá i to, že hlavní hrdinka je sympatická a skromná. Jen škoda, že takový počin, byť divácky dost náročný, si nevysloužil mnohem lepší vysílací čas.  <br/><b>Zajímavost: </b>Název filmu je složeninou slov akordeon a koncept.</p>
      <figure>
        <iframe src="https://www.youtube.com/embed/N3jQRP1gmKM" width="640" height="360" data-service="Youtube" scrolling="no"/>
        <figcaption>Originální trailer filmu Akcept</figcaption>
      </figure>
    </article>
  </body>
</html>