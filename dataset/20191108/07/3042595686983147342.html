<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/politiet-spent-pa-ulykkesrapporten/71796628"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T07:21:23+00:00"/>
    <meta property="og:title" content="Politiet spent på ulykkesrapporten"/>
    <meta property="og:description" content="Fredag legger Havarikommisjonen fram sin rapport om hva som skjedde da fregatten Helge Ingstad kolliderte. Politiet venter spent på kommisjonens konklusjon."/>
  </head>
  <body>
    <article>
      <h1>Politiet spent på ulykkesrapporten</h1>
      <h2>Fredag legger Havarikommisjonen fram sin rapport om hva som skjedde da fregatten Helge Ingstad kolliderte. Politiet venter spent på kommisjonens konklusjon.</h2>
      <address><time datetime="2019-11-08T07:21:23+00:00">08 Nov 2019, 07:21</time> by <a rel="author">NTB I</a></address>
      <p>- Vi er veldig spent på hva Havarikommisjonen konkluderer med, sier politiadvokat Ole Bjørn Mevatne i Vest politidistrikt til NTB.</p>
      <p>Han jobber med etterforskningen av hva som skjedde da fregatten KNM Helge Ingstad kolliderte med tankskipet Sola TS ved Stureterminalen i Hordaland natt til 8. november i fjor.</p>
      <p>Fredag formiddag presenterer Havarikommisjonen den første delen av deres utredning om ulykken på en pressekonferanse. Delrapporten som presenteres da, handler om det som skjedde fram til kollisjonen mellom de to skipene.</p>
      <p>Sjøforsvaret har også varslet at de fredag vil holde en pressekonferanse i forbindelse med Havarikommisjonens rapport. Her vil de snakke om det forebyggende arbeidet etter ulykken og i tiden fremover.</p>
      <p>Havarikommisjonens rapport om det som skjedde etter kollisjonen, hvor Helge Ingstad sank da vaierne som sikret fregatten, løsnet, vil etter det NTB kjenner til komme på et senere tidspunkt.</p>
      <h3>Blir ikke reparert</h3>
      <p>I kollisjonen mellom KNM Helge Ingstad og Sola TS fikk fregatten en stor flenge i siden som gjorde at den tok inn vann. Ved hjelp av slepebåter ble skipet dyttet på grunn for å hindre at det sank til bunns. Her ble Helge Ingstad sikret med vaiere.</p>
      <p>Natt til 13. november røk imidlertid flere vaiere, og etter kort tid lå mesteparten av fregatten, som kostet rundt 4 milliarder kroner, under vann.</p>
      <p>I mars ble marinefartøyet hevet og løftet opp på en lekter. Skipet ligger nå på Marinens hovedbase på Haakonsvern.</p>
      <p>I sommer bestemte regjeringen at de ikke vil reparere KNM Helge Ingstad. Beregninger viser at det vil koste 12 til 14 milliarder kroner å reparere fartøyet, mens det vil koste 11 til 13 milliarder kroner å bygge et nytt, tilsvarende fartøy.</p>
      <h3>Konstruksjonsfeil og misforståelse</h3>
      <p>Havarikommisjonen kom 29. november i fjor med en foreløpig rapport om ulykken.</p>
      <p>Kommisjonens foreløpige analyse var da at ingen enkelt handling eller hendelse ledet til fregattulykken, og at den skyldes flere faktorer og omstendigheter. Etter det <a href="https://www.tv2.no/nyheter/10974381/">TV 2</a> erfarer er det også hovedkonklusjonen.</p>
      <p>En av faktorene var misforståelsen som oppsto på broen da lysene fra tankeren ble oppdaget. Det var også vaktskifte på broen like før ulykken. Kommisjonen pekte samtidig på at en konstruksjonsfeil på skipet gjorde at store vannmasser kunne fylle rom etter rom under dekk etter at det ble hull i skroget.</p>
      <h3>Tre personer er mistenkt</h3>
      <p>Tre personer har fremdeles status som mistenkt i saken – losen på tankskipet Sola, vaktsjefen på KNM Helge Ingstad og operatøren ved trafikksentralen på Fedje.</p>
      <p>Politiadvokat Ole Bjørn Mevatne sa til <a href="https://www.vg.no/nyheter/innenriks/i/WbXxpj/politiet-vurderer-foretaksstraff-etter-helge-ingstad-forliset">VG</a> tidligere denne uken at de også vurderer foretaksstraff mot Forsvaret og Kystverket etter ulykken.</p>
      <p>Mevatne sier til NTB at de er oppmerksom på at det kan være elementer i Havarikommisjonens rapport som kan ha betydning for etterforskningen.</p>
      <p>- Vi vil helt klart følge med på det som skjer under fremleggelsen av rapporten og se på hvilke spørsmål Havarikommisjonen stiller, sier Mevatne.</p>
      <p>- Uansett er vår etterforskning neppe ferdig på denne siden av nyttår.</p>
      <h4>Helge Ingstad-havariet:</h4>
      <ul>
        <li>Natt til 8. november i fjor la tankskipet Sola fra kai ved Stureterminalen i Øygarden i Hordaland.</li>
        <li>Noe over en halv time senere kolliderer skipet med fregatten KNM Helge Ingstad, som er på vei sørover etter å ha deltatt i NATO-øvelsen Trident Juncture i Trøndelag.</li>
        <li>Marinefartøyet påføres en stor flenge i skroget, og det renner mer vann inn enn hva lensepumpene greier å få ut. Fregatten mister styring etter kollisjonen og får hjelp av flere slepebåter med å dyttes mot land for å forhindre totalt havari.</li>
        <li>Der blir fartøyet liggende på fem meters dyp med kraftig slagside, og det jobbes kontinuerlig med å holde det over vann. Etter hvert boltes fregatten fast til fjellet for å holde den på plass.</li>
        <li>Besetningen på 137 ble evakuert. Åtte av dem ble lettere skadd i sammenstøtet. Tankskipet kom fra kollisjonen med mindre skader.</li>
        <li>En lydlogg viste at det ble opprettet kontakt mellom skipene ett minutt før det smalt. Tankskipet ber fregatten gjentatte ganger om å dreie kursen mot styrbord for å avverge kollisjon.</li>
        <li>Natt til 13. november røk flere vaiere som holdt fregatten på plass. Båten sank, og senere samme dag var bare radartårnet og litt av akterenden synlig.</li>
        <li>28. november ble bergingen av Helge Ingstad stoppet på grunn av uvær.</li>
        <li>Havarikommisjonen skrev i en foreløpig rapport 29. november at ulykken kan forklares med en rekke faktorer og omstendigheter. Blant annet ble lysene fra tankskipet tatt for å være belysning på land. Også politiet etterforsker saken.</li>
        <li>Havarikommisjonen varslet Forsvaret om en alvorlig konstruksjonsfeil som åpnet for vanngjennomstrømming til rom som skulle være vanntette. Forsvaret har opplyst at det kan bli aktuelt å gå til rettslige skritt eller krav overfor det spanske verftet Navantia. Verftet avviser at fregattene har konstruksjonsfeil.</li>
        <li>Slepet av fregatten startet 27. februar. Dagen etter var skipet framme i havna på Hanøytangen.</li>
        <li>2. mars ble fregatten hevet over vann, og dagen etter var fregatten på plass på Sjøforsvarets hovedbase Haakonsvern.</li>
        <li>Siden 3. juni har fregatten ligget til kai ved Coast Center Base på Ågotnes.</li>
        <li>21. juni bestemte regjeringen at KNM Helge Ingstad ikke skal repareres. Forsvaret jobber nå med en måte å kvitte seg med skipet. Det er beregnet at destruksjon av fartøyet vil koste mellom 50 og 100 millioner kroner. Da er salgsverdien av metall og annet materiell som kan gjenvinnes, trukket fra.</li>
      </ul>
      <p>
        <i>Kilde: NTB</i>
      </p>
    </article>
  </body>
</html>