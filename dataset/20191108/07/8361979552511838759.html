<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/opinion/serial-rankove-shou-2019-politik-2019-sogodni-v-kino-z-fozzi-50052250.html"/>
    <meta property="og:site_name" content="НВ"/>
    <meta property="article:published_time" content="2019-11-08T07:02:00+00:00"/>
    <meta property="og:title" content="Ранкове шоу і Політик — пекуче питання"/>
    <meta property="og:description" content="Сьогодні в огляді два серіали — драма про телебачення і драмеді про політику"/>
  </head>
  <body>
    <article>
      <h1>Ранкове шоу і Політик — пекуче питання</h1>
      <h2>Сьогодні в огляді два серіали — драма про телебачення і драмеді про політику</h2>
      <address><time datetime="2019-11-08T07:02:00+00:00">08 Nov 2019, 07:02</time> by <a rel="author">Фоззі</a></address>
      <p><b>Всі поспішають встигнути до розділу туші традиційного лінійного телебачення,</b> всі лізуть у стримери, скоро вулицею не можна буде пройти, щоб не зустріти людину, що дивиться відео онлайн. Ось і Apple у минулі вихідні запустили свій власний Netflix — сервіс Apple TV+.</p>
      <p><b>Серіал «Ранкове шоу» — головний ексклюзив стартової лінійки «яблук»,</b> покликаний «накрити» жіночу аудиторію. Що ми маємо: на якомусь американському каналі є ранкове шоу, протягом п’ятнадцяти років воно тримається серед лідерів, але ось невдача — одного з пари ведучих, Мітча Кесслера (Стів Карелл), звинувачують у сексуальних домаганнях.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/172/original/16e4a740279f3331d1a3e2095e6ce421.png?stamp=1&amp;q=85&amp;w=115"/>
      </figure>
      <p>Фоззі<br/>Неправедні Джемстоуни і Термінатор випадкових чисел</p>
      <p><b>До честі творців, цю лінію вони виписали об'ємно:</b> все відбувалося за взаємною згодою, але в епоху #MeToo вихід все одно тільки один — Мітча звільняють і напарниця, Алекс Леві (Дженніфер Еністон), залишається за столом у гордій самоті. Паралельно нас ведуть історією репортерки провінційного канальчика (Різ Візерспун), який прославився завдяки вірусному відео. Її запрошують на шоу і дві головні стервози серіалу, прима і попелюшка середніх років, вперше стикаються віч-на-віч.</p>
      <p><b>Хедхантери Apple попрацювали на славу </b>—<b> над проектом працювали продюсери</b> Мімі Ледер («Фарт») і Майкл Елленберг («Залишені»), а шоураннером став Джей Карсон («Картковий будиночок»). Ось у бік останнього й гикається — нам пропонують брудну таємницю вищих сфер, цього разу — телевізійних. Особисто мені в цьому слоті більше сподобався серіал «Newsroom», але «Ранкове шоу» цілить в іншу аудиторію.</p>
      <p><b>В Apple обрали гібридну схему запуску:</b> спочатку в ефір виходить три епізоди, потім — по серії на тиждень. Можливо, до середини сезону шоу розгойдається, але поки ситуація виглядає так: цікаво, але не вистачає драми, який день — така й злоба. Американці завжди підносять втрату роботи як головну трагедію сучасності, тут для більшої драми доважують гарасмент, наркотики і нерозуміння з дитиною, але… нам би ваші проблеми, у нас і не таке трапляється, до того ж щодня і в парламенті.</p>
      <p>Читайте також:</p>
      <figure>
        <img src="https://images.weserv.nl/?url=https://nv.ua/system/opinion_authors/avatars/000/009/172/original/16e4a740279f3331d1a3e2095e6ce421.png?stamp=1&amp;q=85&amp;w=115"/>
      </figure>
      <p>Фоззі<br/>Ворожнеча: Бетт і Джоан</p>
      <p><b>До середини пілотного епізоду я згадав, що колись теж був ведучим ранкового шоу</b> і дозволив собі не повірити в трагізм того, що відбувається. Тебе хочуть звільнити? Знайдеться щось ще, а поки відсипайся і радій життю — все позаду. 7 з 10 з тегом #ЖП — Живі Перекази.</p>
      <p><b>Пам’ятаючи тіньовий девіз Ланністерів, на додачу розглянемо серіал «Політик»,</b> цікавий експеримент від Netflix і Раяна Мерфі <a href="https://nv.ua/ukr/opinion/vorozhnecha-bett-i-dzhoan-973816.html">(«Ворожнеча»).</a> Нам пропонують історію школяра з Санта-Барбари (саме тієї), який мітить спочатку в президенти школи, а потім і країни.</p>
      <p><b>Хлопчина гранично схиблений на політиці,</b> разом із соратниками (майбутніми політтехнологами, а поки просто однокласниками) він живе винятково виборами і боротьбою з конкурентами (варіанту «одного разу сходив на вибори і прокинувся президентом» тут не пропонують). На цьому комедійному полі нам розповідають про досить серйозні речі — цинічний підхід до сподівань виборців і боротьби за голоси, як наркотик.</p>
      <p><b>Підхід цікавий </b>—<b> і знято красиво, і закручено хвацько.</b> Варто відзначити ролі Гвінет Пелтроу і Джесіки Ленг, а також перший план Бена Платта (у нього вже є «Еммі», «Тоні» і «Греммі», так, дивись, до «Оскара» дійде і увійде в клуб суперлюдей EGOT (Emmy + Grammy + Oscar + Tony). Бен, щоправда, застарий для школяра, але таке трапляється не вперше і не востаннє.</p>
      <p><b>Проект був заявлений, як наполовину мюзикл, але не бійтеся</b> — музичних номерів всього три на сезон, зате фонової музики в кадрі — хоч відбавляй. Як і у випадку з «Ранковим шоу», проблематика дещо далека від нашого порядку денного, але підхід свіжий, а сюжет круто заварений — 8 з 10 із тегом #МГ — Можна Глянути.</p>
      <p><i><b>Приєднуйтесь</b></i> <i><b>до</b></i> <i><b>нашого</b></i> <i><b>телеграм-каналу</b></i> <b><i><a href="https://t.me/nv_opinion">Мнения НВ</a></i></b></p>
      <p><i>Читайте</i> <i>тематичні</i> <i>колонки</i> <i>на</i> <i>НВ:</i></p>
      <p><i><a href="https://nv.ua/opinion/fozzy.html">Кінопошук з Фоззі</a></i> — <i><i>щочетверга</i></i></p>
      <p><i><a href="https://nv.ua/opinion/yakovina_itogi.html">Сьогодні в світі</a> з</i> <i>Іваном</i> <i>Яковиною</i> — <i>щодня</i></p>
      <p><i><a href="https://nv.ua/opinion/kompan_pf.html">Особисті фінанси</a> з</i> <i>Іваном</i> <i>Компаном </i>— <i>щовівторка</i></p>
      <p><i><a href="https://nv.ua/opinion/fursa2.html">Діловий тиждень</a> з</i> <i>Сергієм</i> <i>Фурсою</i> — <i>що</i><i>п’ятниці</i></p>
      <p><i><a href="https://nv.ua/opinion/bondarev.html">Відкриття</a> з</i> <i>Олексієм</i> <i>Бондарєвим</i> — <i>щотижня</i></p>
      <p><i>Більше</i> <i>поглядів <a href="https://nv.ua/opinion.html">тут</a></i></p>
    </article>
  </body>
</html>