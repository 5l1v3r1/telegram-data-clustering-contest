<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/maoists-training-in-kerala.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T07:37:00+00:00"/>
    <meta property="og:title" content="മാവോയിസ്റ്റുകൾ കുഴിബോംബ് സ്ഫോടനം പരിശീലിക്കുന്ന ദൃശ്യങ്ങൾ പുറത്ത്; കേരളത്തിലും നീക്കം"/>
    <meta property="og:description" content="∙ ഉത്തരേന്ത്യൻ രീതിയിലുള്ള ആക്രമണ രീതികൾ അട്ടപ്പാടി വനത്തിലെ മാവോയിസ്റ്റുകളും പരിശീലിച്ചിരുന്നുവെന്ന് സൂചിപ്പിക്കുന്ന ദൃശ്യങ്ങള്‍ പൊലീസ് പുറപ്പെട്ടു..maoist attack. maoist encounter. manorama news. manorama online. malayalam news. മനോരമ ന്യൂസ്. മനോരമ ഓൺലൈൻ മലയാളം വാർത്ത.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>മാവോയിസ്റ്റുകൾ കുഴിബോംബ് സ്ഫോടനം പരിശീലിക്കുന്ന ദൃശ്യങ്ങൾ പുറത്ത്; കേരളത്തിലും നീക്കം</h1>
      <address><time datetime="2019-11-08T07:37:00+00:00">08 Nov 2019, 07:37</time> by <a rel="author">മനോരമ ലേഖകൻ</a></address>
      <p>പാലക്കാട്∙ ഉത്തരേന്ത്യൻ രീതിയിലുള്ള ആക്രമണ രീതികൾ അട്ടപ്പാടി വനത്തിലെ മാവോയിസ്റ്റുകളും പരിശീലിച്ചിരുന്നുവെന്ന് സൂചിപ്പിക്കുന്ന ദൃശ്യങ്ങള്‍ പൊലീസ് പുറത്തുവിട്ടു. കൊല്ലപ്പെട്ടവരിൽ നിന്ന് ലഭിച്ച ലാപ്ടോപ്പിലെ കുഴിബോംബ് സ്ഫോടനത്തിന്റെ ദൃശ്യങ്ങളാണ് പുറത്തുവിട്ടത്. ദൃശ്യങ്ങളിലുള്ള ഛത്തീസ്ഗഡിലെ മാവോയിസ്റ്റുകളെ തിരിച്ചറിയാനുള്ള ശ്രമത്തിലാണ് അന്വേഷണ സംഘം.</p>
      <p>ജാർഖണ്ഡ്, ഛത്തീസ്ഗഡ് സംസ്ഥാനങ്ങളിലെ മാവോയിസ്റ്റ് ആക്രമണ രീതികൾ കേരളത്തിലെ മാവോയിസ്റ്റുകളും നടപ്പിലാക്കുന്ന കാലം വിദൂരമല്ലെന്നാണ് അട്ടപ്പാടി മഞ്ചിക്കണ്ടിയിൽ കൊല്ലപ്പെട്ട മാവോയിസ്റ്റുകളിൽ നിന്ന് ലഭിച്ച ദൃശ്യങ്ങൾ സൂചിപ്പിക്കുന്നത്. സൈനികരോ മറ്റ് സേനാ വിഭാഗങ്ങളോ സ‍ഞ്ചരിക്കുന്ന വഴിയിൽ എങ്ങനെ കുഴിബോംബ് വയ്ക്കണമെന്ന് വിവരിക്കുന്ന ദൃശ്യങ്ങൾ ഛത്തീസ്ഗഡിൽ വച്ച് തയ്യാറാക്കിയതാണ്. ഇതേ രീതിയിൽ പരിശീലിക്കുന്നതിന് ഇൗ ദൃശ്യങ്ങൾ കേരളത്തിലെ വിവിധ മാവോയിസ്റ്റ് ദളങ്ങൾക്ക് ലഭിച്ചു. </p>
      <p>ദൃശ്യങ്ങളിലുള്ള മാവോയിസ്റ്റ് അംഗങ്ങളെ തിരിച്ചറിയാൻ വിവിധ സംസ്ഥാനങ്ങളിലെ അന്വേഷണ ഏജൻസികൾക്ക് കേരള പൊലീസ് ഈ ദൃശ്യങ്ങൾ  കൈമാറി. ഇവരുടെ സാന്നിധ്യം കേരളത്തിലുണ്ടോയെന്നും സംശയമുണ്ട്. മഞ്ചിക്കണ്ടിയിൽ നിന്ന് ലഭിച്ച ലാപ്ടോപ്പ് , പെൻഡ്രൈവ് എന്നിവയിൽ നിന്നുള്ള കൂടുതൽ ദൃശ്യങ്ങളും ഡയറിക്കുറിപ്പുകളും പൊലീസിന്റെ വിദഗ്ധസംഘം പരിശോധിച്ച് വരികയാണ്. മാവോയിസ്റ്റ് നേതാവ് ജാർഖണ്ഡുകാരനായ ദീപക്കാണ് അട്ടപ്പാടിയിലെ ഭവാനി ദളത്തിൽ പരിശീലനം നൽകുന്നത്. ഇത് ഏറെ ഗൗരവത്തോടെയാണ് നക്സൽ വിരുദ്ധ സേന വിലയിരുത്തുന്നത്. </p>
      <p><b>English Summary</b>: Maoist Training In Kerala</p>
    </article>
  </body>
</html>