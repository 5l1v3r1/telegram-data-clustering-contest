<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620379/%D9%88%D8%B2%D8%A7%D8%B1%D8%AA-%D8%B9%D9%84%D9%88%D9%85-%D9%85%D8%B4%DA%A9%D9%84%D8%A7%D8%AA-%D8%AC%D8%A7%DB%8C%D8%A7%D8%A8%DB%8C-%D8%A8%D9%88%D8%B1%D8%B3%DB%8C%D9%87%E2%80%8C%D9%87%D8%A7-%D8%B1%D8%A7-%D8%AD%D9%84-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T07:20:00+00:00"/>
    <meta property="og:title" content="وزارت علوم مشکلات جایابی بورسیه‌ها را حل می‌کند"/>
    <meta property="og:description" content="دبیر هیأت عالی جذب شورای عالی انقلاب فرهنگی اعلام کرد که وزارت علوم، تحقیقات و فناوری در مهلت دو ماهه مشکلات جایابی بورسیه‌های دارای مدرک دکتری و حکم بورسیه را حل می‌کند."/>
  </head>
  <body>
    <article>
      <h1>وزارت علوم مشکلات جایابی بورسیه‌ها را حل می‌کند</h1>
      <h2>دبیر هیأت عالی جذب شورای عالی انقلاب فرهنگی:</h2>
      <address>
        <time datetime="2019-11-08T07:20:00+00:00">08 Nov 2019, 07:20</time>
      </address>
      <p>
        <i>دبیر هیأت عالی جذب شورای عالی انقلاب فرهنگی اعلام کرد که وزارت علوم، تحقیقات و فناوری در مهلت دو ماهه مشکلات جایابی بورسیه‌های دارای مدرک دکتری و حکم بورسیه را حل می‌کند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>جواد محمدی روز پنجشنبه اظهار داشت: در هفته ای که گذشت جلسه ای در خصوص بررسی وضعیت جایابی بورسیه ها در وزارت علوم، تحقیقات و فناوری با حضور دبیر شورای عالی انقلاب فرهنگی، وزیر علوم، تحقیقات و فناوری و همچنین رئیس هیأت عالی جذب این شورا برگزار شد.</p>
      <p>وی درباره این جلسه گفت: وزارت علوم ابتدا تاکید داشت که مهلت تعیین شده دو ماهه برای جایابی تمام بورسیه ها کافی نیست، اما در نهایت تصمیم بر این شد که در مدت دو ماه تکلیف جایابی ها بورسیه ها در دانشگاه ها انجام شود.</p>
      <figure>
        <img src="https://aftabnews.ir/files/fa/news/1398/8/16/356457_671.jpg"/>
      </figure>
      <p>محمدی با بیان اینکه از آن سه هزار بورسیه حدود ۷۰ نفر باقی مانده اند، خاطرنشان کرد: این ۷۰ نفر با مدرک دکتری و حکم بورسیه برای روشن شدن تکلیف خود به هیأت عالی جذب شورای عالی انقلاب فرهنگی مراجعه و در فراخوان های بورسیه ثبت نام کرده اند.</p>
      <p>دبیر هیأت عالی جذب شورای عالی انقلاب فرهنگی تاکید کرد: حدود یک ماه از مهلت دو ماهه وزارت علوم گذشته است و این وزارتخانه در تلاش برای حل مشکلات بورسیه ها است و این ۷۰ نفر به تدریج جایابی می شوند و این طور نیست که همه آنها مشکل داشته باشند.</p>
      <p>به گفته محمدی، ممکن است عده ای از بورسیه ها برای جایابی باز بمانند که در دانشگاه آزاد یا دانشگاه های محل تحصیل خودشان جذب می شوند.</p>
      <p>وی با بیان اینکه بعید است دانشگاه ها با جذب این بورسیه ها به عنوان عضو هیأت علمی مخالفت داشته باشند، اظهار داشت: رئیس سازمان امور استخدامی هم به هیأت عالی جذب شورای عالی انقلاب فرهنگی قول داده است دانشگاه ها هر تعداد ردیف استخدامی که برای جذب این بورسیه ها لازم داشته باشند در اختیارشان قرار می دهد.</p>
      <p>تعدادی از دانشگاه های کشور بنا به دلایلی از جایابی آنها ممانعت به عمل آوردند که این موضوع منجر به شکایت بورسیه ها از این دانشگاه ها به دیوان عدالت اداری شد.</p>
      <p>دیوان عدالت اداری نیز حکم برکناری سه تن از روسای دانشگاه ها را صادر کرد، اما با پا در میانی هیأت عالی جذب شورای عالی انقلاب فرهنگی و برگزاری چندین جلسه با معاون دیوان عدالت اداری، مهلت دو ماهه ای به وزارت علوم، تحقیقات و فناوری برای حل مشکلات بورسیه ها داده شد.</p>
      <p>محمدی پیش از این به خبرنگار دانشگاه و آموزش ایرنا اعلام کرده بود که دانشگاه آزاد اسلامی ۳۰ بورسیه را جایابی کرد و ۳۳ بورسیه دیگر را نیز در آینده جایابی می‌کند.</p>
    </article>
  </body>
</html>