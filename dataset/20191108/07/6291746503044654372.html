<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilpost.it/2019/11/08/disney-31-marzo-2020/"/>
    <meta property="og:site_name" content="Il Post"/>
    <meta property="article:published_time" content="2019-11-08T07:59:58+00:00"/>
    <meta property="og:title" content="Disney+ arriverà in Italia il 31 marzo 2020"/>
    <meta property="og:description" content="Disney+, il servizio di streaming di Disney, sarà disponibile in Italia a partire dal 31 marzo 2020. Disney+, che negli Stati Uniti e in alcuni altri paesi sarà lanciato il 12 novembre, avrà al suo interno contenuti di Disney, Marvel, Pixar e National Geographic, tutti i film della saga di Star Wars, oltre che nuovi"/>
  </head>
  <body>
    <article>
      <h1>Disney+ arriverà in Italia il 31 marzo 2020</h1>
      <address>
        <time datetime="2019-11-08T07:59:58+00:00">08 Nov 2019, 07:59</time>
      </address>
      <p><a href="https://preview.disneyplus.com/it">Disney+</a>, il servizio di streaming di Disney, sarà disponibile in Italia a partire dal 31 marzo 2020. Disney+, che negli Stati Uniti e in alcuni altri paesi sarà lanciato il 12 novembre, avrà al suo interno contenuti di Disney, Marvel, Pixar e National Geographic, tutti i film della saga di Star Wars, oltre che nuovi film e serie tv originali. Oltre che in Italia, il 31 marzo Disney+ diventerà disponibile anche nel Regno Unito, in Germania, in Francia e in Spagna. Non si sa ancora quali e quanti contenuti Disney+ metterà a disposizione in Italia (e per questioni di diritti il catalogo americano sarà diverso da quelli degli altri paesi), ma si sa che negli Stati Uniti Disney+ avrà circa 300 film e circa 7.500 episodi di serie tv.</p>
      <p>Il lancio di Disney+ – prima negli Stati Uniti e poi nel resto del mondo – sarà un importante momento per quanto riguarda il mercato della <a href="https://www.ilpost.it/2019/04/07/streaming-futuro-netflix-apple-disney-amazon/">distribuzione online di contenuti audiovisivi</a>, che nei prossimi mesi cambierà molto per via dell’ingresso nel settore di grandi e importanti aziende.</p>
      <figure>
        <iframe data-src="https://twitter.com/Disney_IT/status/1192560221610291201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>