<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/cumhurbaskani-erdogan-surekli-hastalik-sakatlik-ve-kocama-dan-3-mahkumu-affetti"/>
    <meta property="og:site_name" content="euronews"/>
    <meta property="article:published_time" content="2019-11-08T07:30:12+00:00"/>
    <meta property="og:title" content="Cumhurbaşkanı Erdoğan 3 mahkumu affetti"/>
    <meta property="og:description" content="Cumhurbaşkanı Recep Tayyip Erdoğan, sürekli hastalığı bulunan üç hükümlünün kalan cezalarını affeden karara imza attı."/>
  </head>
  <body>
    <article>
      <h1>Cumhurbaşkanı Erdoğan 3 mahkumu affetti</h1>
      <address><time datetime="2019-11-08T07:30:12+00:00">08 Nov 2019, 07:30</time> by <a rel="author">Euronews </a></address>
      <p>Cumhurbaşkanı Recep Tayyip Erdoğan, sürekli hastalığı bulunan üç hükümlünün kalan cezalarını affeden karara imza attı.</p>
      <p>Erdoğan'ın Anayasa’nın 104’üncü maddesinin 16’ncı fıkrasına göre yetkisini kullanarak affettiği isimlerden ikisi cinayetten hükümlüydü. Diğer mahkum da "nitelikli yağma, kişiyi hürriyetinden yoksun kılma, tehlikeli maddelerin izinsiz olarak bulundurulması ve ruhsatsız silah taşıma suçlarından 42 yıl hapis cezası almıştı.</p>
      <p>Erdoğan, af yetkisini ilk olarak 2015 yılında Mustafa Akcanlı adlı hükümlü için kullandı. Cezaevlerinde 457’si ağır bin 333 hasta tutuklu bulunuyor.</p>
      <p>Resmi gazetede yayınlanan Cumhurbaşkanlığı kararında af kapsamında serbest bırakılan isimlerle ilgili bilgiler şu şekilde:</p>
      <h3>Kasten adam öldürmekten müebbet hapis aldı</h3>
      <p>Uğur Fidancı: Kasten öldürme suçundan Kayseri 2. Ağır Ceza Mahkemesi’nin 2002’deki kararıyla müebbet hapis cezası aldı. Ardından şartla tahliye edildi. Kamu görevlisine hakaret ve kasten yaralama suçlarından 2010'da 11 ay 20 gün ve 5 ay hapis cezası aldı. Adli Tıp Kurumu 43 yaşındaki Uğur Fidancı için ‘sürekli hastalık hali kapsamında bulunduğunu’ belirtilen raporu onayladı.</p>
      <p>Mustafa Kahraman: Bakırköy 4. Ağır Ceza Mahkemesi tarafından 2002 yılında kasten öldürme suçundan 15 yıl ağır hapis, ruhsatsız silah kullanmaktan 10 ay hapis cezası verildi. 2012 yılında Bakırköy 9. Asliye Ceza Mahkemesince kamu görevlisini kasten yaralama suçundan 9 ay hapis cezası verildi. 45 yaşındaki Mustafa Karaman’ın kalan cezası ‘sürekli hastalık, sakatlık ve kocama hali’ raporuyla kaldırıldı.</p>
      <figure>
        <img src="https://static.euronews.com/articles/stories/04/28/55/88/606x407_cmsv2_b09842d5-f5f7-5b4e-95c4-7bc9a8fd3610-4285588.jpg"/>
      </figure>
      <ul>
        <li>
          <a href="https://tr.euronews.com/2018/06/10/erdogan-gundemimizde-af-diye-bir-sey-yok">Erdoğan: Gündemimizde af diye bir şey yok</a>
        </li>
      </ul>
      <h3>2018'de 42 yıl 18 ay hapis cezası verildi</h3>
      <p>İsmail İpek: Nitelikli yağma, kişiyi hürriyetinden yoksun kılma, kamu görevlisine direnme, tehlikeli maddelerin izinsiz olarak bulundurulması ve ruhsatsız silah taşıma suçlarından mahkum oldu. 2018 yılında bu cezaları kesinleşerek Kocaeli 1. Ağır Ceza Mahkemesince 42 yıl 18 ay hapis cezasına çarptırıldı. 47 yaşındaki İsmail İpek’in de kalan cezası Adli Tıp Kurumu’nun ‘sürekli hastalık, sakatlık ve kocama hali’ raporu üzerine kaldırıldı.</p>
      <p>Anayasanın 104. maddesine göre Cumhurbaşkanı bir hükümlü hakkında Adli tıpın ‘sürekli hastalık, sakatlık ve kocama' raporu verdiği kişilerin cezalarını hafifletmek ve kaldırmak yetkisine sahip.</p>
    </article>
  </body>
</html>