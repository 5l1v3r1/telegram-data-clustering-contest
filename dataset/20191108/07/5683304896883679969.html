<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/murali-against-jumbo-list.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T07:34:00+00:00"/>
    <meta property="og:title" content="ജംബോ പട്ടികയ്ക്കെതിരെ തുറന്നടിച്ച് മുരളി: സോണിയാ ഗാന്ധിയെ അതൃപ്തി അറിയിച്ചു"/>
    <meta property="og:description" content="കെപിസിസിയുടെ ജംബോ ഭാരവാഹിപട്ടികയ്ക്കെതിരെ പാര്‍ട്ടി അധ്യക്ഷയെ അതൃപ്തി അറിയിച്ച് കെ.മുരളീധരന്‍ എം.പി. ജംബോ പട്ടിക ഗുണം ചെയ്യില്ലെന്നും.K Muraleedharan. k muralidharan. congress. Manorama News. Manorama Online. Malayalam News. Vattiyoorkavu Election News. Konni Election News. Aroor Election News. Ernakulam Election News. Manjeshwaram Election News. Vattiyoorkavu Elections 2019. Konni Elections 2019. Aroor Elections 2019. Ernakulam Elections 2019. Manjeshwaram Elections 2019. Vattiyoorkavu Election Results. Konni Election Results. Aroor Election Results. Ernakulam Election Results. Manjeshwaram Election Results.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>ജംബോ പട്ടികയ്ക്കെതിരെ തുറന്നടിച്ച് മുരളി: സോണിയാ ഗാന്ധിയെ അതൃപ്തി അറിയിച്ചു</h1>
      <address><time datetime="2019-11-08T07:34:00+00:00">08 Nov 2019, 07:34</time> by <a rel="author">മനോരമ ലേഖകൻ</a></address>
      <p>തിരുവനന്തപുരം∙ കെപിസിസിയുടെ ജംബോ ഭാരവാഹിപട്ടികയ്ക്കെതിരെ പാര്‍ട്ടി അധ്യക്ഷയെ അതൃപ്തി അറിയിച്ച് കെ.മുരളീധരന്‍ എം.പി. ജംബോ പട്ടിക ഗുണം ചെയ്യില്ലെന്നും രാഷ്ട്രീയകാര്യസമിതി അംഗങ്ങളോടോ എംപിമാരോടോ ആലോചിക്കാതെയാണ് പട്ടിക തയാറാക്കിയതെന്നും സോണിയ ഗാന്ധിയെ നേരില്‍ കണ്ട് മുരളീധരന്‍ പരാതിപ്പെട്ടു. പട്ടിക ഹൈക്കമാന്‍ഡിന് സമര്‍പ്പിക്കാന്‍ കെപിസിസി പ്രസി‍ഡന്റും പ്രതിപക്ഷനേതാവും വൈകിട്ട് ഡല്‍ഹിക്ക് പോകും. </p>
      <p>ഭാരവാഹി പട്ടികയ്ക്ക് അംഗീകാരം നേടിയെടുക്കാന്‍  കെപിസിസി പ്രസിഡന്റും പ്രതിപക്ഷനേതാവും അടുത്തദിവസം സോണിയഗാന്ധിയെ കാണാനിരിക്കെയാണ് ഒരു മുഴം മുമ്പെയുളള കെ.മുരളീധരന്റ ഏറ്. മുരളീധരന്റ പരാതി ഇങ്ങനെ. ‘ജംബോ കമ്മിറ്റി വേണ്ടെന്നായിരുന്നു രാഷ്ട്രീയകാര്യസമിതിയിലെ പൊതുതീരുമാനം. അത് മറികടന്നാണ് ഇപ്പോള്‍  പട്ടിക തയാറാക്കിയിരിക്കുന്നത്. രാഷ്ട്രീയകാര്യ സമിതിയിലെ അംഗങ്ങളുമായോ എംപിമാരുമായോ ഇക്കാര്യം ചര്‍ച്ച ചെയ്തില്ല. ഗ്രൂപ്പ് നേതൃത്വങ്ങള്‍ നല്‍കിയ പട്ടിക അതേപടി ചേര്‍ത്തുവച്ചിരിക്കുകയാണ്. ജംബോ പട്ടിക പാര്‍ട്ടിക്ക് ഗുണവും ചെയ്യില്ല. യൂത്ത് കോണ്‍ഗ്രസ് വോട്ടെടുപ്പ് നടത്തുന്നത് പാര്‍ട്ടിയില്‍ ചേരിതിരിവിന് കാരണമാകുമെന്നും അടുത്ത നിയമസഭ തിരഞ്ഞെടുപ്പ് കഴിയുന്നതുവരെ അഡ്ഹോക്ക് കമ്മിറ്റി രൂപീകരിച്ച് ചുമതല നല്‍കണം.’മുരളീധരൻ സോണിയ ഗാന്ധിയോട് ആവശ്യപ്പെട്ടു. </p>
      <p>എന്നാൽ ഇക്കാര്യങ്ങള്‍ മാധ്യമങ്ങള്‍ക്ക് മുന്നിൽ പരസ്യമായി പറയാന്‍ കെ.മുരളീധരന്‍ തയാറായില്ല. ഒരാള്‍ക്ക് ഒരു പദവി നടപ്പാക്കാത്തതില്‍ പി.ജെ കുര്യനും കടുത്ത അമര്‍ഷമുണ്ട്. ഒരാള്‍ക്ക് ഒരു പദവി നിര്‍ബന്ധമാക്കണമെന്ന് രാഷ്ട്രീയകാര്യസമിതിയില്‍ പറഞ്ഞപ്പോള്‍ ഒരാള്‍പോലും എതിര്‍ത്തില്ലെന്നും എതിരഭിപ്രായം ഉള്ളവര്‍ അപ്പോള്‍ എന്തുകൊണ്ട് പറഞ്ഞില്ലെന്നുമാണ് കുര്യന്റ ചോദ്യം. തര്‍ക്കം തുടര്‍ന്നാല്‍  പട്ടികയ്ക്കുളള അംഗീകാരം വൈകിയേക്കാം.  യൂത്ത് കോണ്‍ഗ്രസില്‍ വോട്ടെടുപ്പ് ഒഴിവാക്കണമെന്ന് കെപിസിസി നേതൃത്വവും ദേശീയനേതൃത്വത്തോട് ആവശ്യപ്പെടും. </p>
      <p><b>English Summary</b>: K Muraleedharan Against Jumbo List</p>
    </article>
  </body>
</html>