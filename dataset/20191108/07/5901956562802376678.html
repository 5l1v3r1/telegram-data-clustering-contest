<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/poljak-ne-ve-kaj-mu-prihaja-nasproti-246635"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T07:15:00+00:00"/>
    <meta property="og:title" content="Poljak ne ve, kaj mu prihaja nasproti"/>
    <meta property="og:description" content="LJUBLJANA – Če je UFC (Ultimate Fighting Championship) najmočnejša svetovna organizacija za mešane borilne športe (MMA), je KSW (Konfrontacja Sztuk Walki – Soočenje borilnih veščin) slej ..."/>
  </head>
  <body>
    <article>
      <h1>Poljak ne ve, kaj mu prihaja nasproti</h1>
      <h2>Lemmy Krušič samozavesten pred svojim prvencem v KSW. Živi in trenira v Avstriji, kjer si je z boljšo polovico ustvaril družino.</h2>
      <address><time datetime="2019-11-08T07:15:00+00:00">08 Nov 2019, 07:15</time> by <a rel="author">Miha Šimnovec</a></address>
      <p>LJUBLJANA – Če je UFC (Ultimate Fighting Championship) najmočnejša svetovna organizacija za mešane borilne športe (MMA), je KSW (Konfrontacja Sztuk Walki – Soočenje borilnih veščin) slej ko prej največja, kar zadeva obračune v evropskih kletkah. Poljaki bodo s svojim spektaklom jutri prvič gostovali na Hrvaškem, kjer se bo v osrednjem dvoboju večera <b>Erko Jun</b>, neporaženi težkokategornik iz BiH, udaril s Poljakom <b>Mariuszem Pudzianowskim</b>, nekdanjim šampionom tekmovanj za najmočnejšega človeka. V zagrebški Areni se bo predstavil tudi vrhunski slovenski borec<b> Lemmy Krušič </b>(20 zmag, 6 porazov), ki se bo v kategoriji do 61,2 kilograma spoprijel s Poljakom <b>Sebastianom Przybyszem</b> (5 zmag, 2 poraza).<br/>Zaradi borbe v KSW je bil prisiljen odpovedati tudi nastop na nedavni prireditvi CFC v Stožicah. »Vedel sem, da se v ozadju nekaj kuha, vendar je vse skupaj lep čas viselo v zraku. Slednjič mi je hrvaški trener <b>Dražen Forgač </b>s pomočjo menedžmenta FNC vendarle priskrbel pogodbo za moj prvenec v KSW. Zaradi tega tudi nisem želel ničesar tvegati, kar sem pojasnil tudi <b>Rudiju Pavlinu</b>, glavnemu organizatorju pri CFC, ki je razumel mojo odločitev. Zaželel mi je srečo in rekel, da je vesel zame,« je razkril Krušič, ki je s člani svoje ekipe dodobra proučil svojega jutrišnjega nasprotnika.</p>
      <h3>Bori se tudi njegov brat Rok</h3>
      <p>»Ogledali smo si vse možne posnetke Sebastianovih obračunov in ugotovili, da je višji od mene, da ima daljše roke in da se najraje bori v stoječem položaju. A je celovit borec in nevaren tudi na tleh. Ima dobro oko za razdaljo in odličen nos za preživetje, kadar se znajde v težavah,« je o štiri leta mlajšem tekmecu povedal 30-letni Ljubljančan.<br/><br/>S trenerji je pripravil več različnih scenarijev, ki vodijo k istemu cilju – zmagi. »Pričakujem dinamičen obračun in verjamem, da bom kletko zapustil dvignjenih rok,« je samozavesten Lemmy, ki zaradi boljših razmer že kakšnih pet let živi in trenira v Avstriji, kjer je spoznal svojo boljšo polovico <b>Dragano</b>, s katero ima dva sinova – <b>Marka </b>in <b>Erika</b>. Večji del priprav je <b>The Dog</b> (Pes), kakor ga tudi kličejo, vnovič opravil v Zagrebu, kjer ima svojo podružnico sloviti American Top Team (ATT).<br/><br/>V Areni ga bo jutri ob očetu <b>Milanu Krušiču</b>, tudi novinarju in fotografu, bodril deset let mlajši brat <b>Rok Krušič</b>, ki se prav tako dokazuje v mešanih borilnih športih, v katerih ima štiri zmage in en poraz. »Naslednjo borbo bo imel 14. decembra na prireditvi FNC v Zagrebu,« je zaupal Lemmy in se vrnil k svojemu težko pričakovanemu ognjenemu krstu v KSW. »Zaradi materine bolezni in napornih treningov sem v zadnjem obdobju preživljal zares težke čase, zaradi katerih se počutim zdaj še toliko močnejšega. Verjetno se Przybyszu niti sanja ne, kaj mu prihaja nasproti,« je sklenil Krušič. </p>
    </article>
  </body>
</html>