<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/oikonomia/business/story/196014/ependysi-stin-allagi-paradeigmatos-me-ena-protoporiako-ergo"/>
    <meta property="og:site_name" content="CNN.gr"/>
    <meta property="article:published_time" content="2019-11-08T07:19:00+00:00"/>
    <meta property="og:title" content="Επένδυση στην αλλαγή παραδείγματος με ένα πρωτοποριακό έργο"/>
    <meta property="og:description" content="Ελληνικό: Επένδυση στην αλλαγή παραδείγματος με ένα πρωτοποριακό έργο"/>
  </head>
  <body>
    <article>
      <h1>Επένδυση στην αλλαγή παραδείγματος με ένα πρωτοποριακό έργο</h1>
      <p>Χρήστος Θ. Παναγόπουλος 09:19 , 08 November 2019</p>
      <figure>
        <img src="https://www.cnn.gr/media/com_news/story/2019/11/02/196014/inline/main/1-APOPSI-HMERAS.jpg"/>
        <figcaption>Άποψη του Ελληνικού κατά την ημέρα LAMDA DEVELOPMENT</figcaption>
      </figure>
      <p>Τη μεγαλύτερη αστική ανάπλαση στα ελληνικά χρονικά αποτελεί η<b> ανάπλαση του <a href="https://www.cnn.gr/eidhseis/tag/2612/elliniko">Ελληνικού</a></b>. Όταν ολοκληρωθεί η επένδυση θα έχει δημιουργηθεί μια πόλη με μέγεθος τρεις φορές μεγαλύτερο απ’ ό,τι το Μονακό.</p>
      <p>Η πρώτη φάση του έργου θα έχει διάρκεια <b>πέντε χρόνια</b>. Η επένδυση του Ελληνικού αγγίζει <b>τα 8 δισ. ευρώ</b> και αναμένεται <b>να ενισχύσει το ΑΕΠ κατά τουλάχιστον 2%</b>.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/6-PANORAMIKI-THEA.jpg"/>
        <figcaption>Άποψη του Μητροπολιτικού Πάρκου LAMDA DEVELOPMENT</figcaption>
      </figure>
      <h3>Η υλοποίηση των έργων έως το 2024</h3>
      <p>Μέχρι το 2024 θα έχει ολοκληρωθεί η δημιουργία μέρους του Μητροπολιτικού Πάρκου, το ανανεωμένο παραλιακό μέτωπο ελεύθερης πρόσβασης με την <b>νέα αμμώδη Παραλία μήκους 1 χλμ., το Ενυδρείο, η Μαρίνα του Αγίου Κοσμά και η προκυμαία με ποικιλία καταστημάτων και χώρων διασκέδασης</b>. <br/><br/>Επίσης θα έχει ολοκληρωθεί<b> η κατασκευή του τουριστικού συγκροτήματος με καζίνο (IRC)</b>, ο Πύργος κατοικιών, 800 συνολικά κατοικίες, ένα πολυτελές ξενοδοχείο δίπλα στη μαρίνα μικρών σκαφών, το 37% των υποδομών του έργου και δύο εμπορικά κέντρα:</p>
      <p>• <b>Το Vouliagmenis Μall, που θα βρίσκεται πλησίον του σταθμού του μετρό «Ελληνικό»</b>, θα αποτελείται από 72.000 τ.μ. μεικτών εκμισθώσιμων χώρων και θα είναι μεγαλύτερο κατά 20%, συγκριτικά με αυτό στο Μαρούσι. </p>
      <p>• <b>Το δεύτερο</b>, που θα είναι μικρότερο, <b>θα βρίσκεται στη μαρίνα του Αγίου Κοσμά</b>.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/7-MARINA-MIKRON-SKAFON.jpg"/>
        <figcaption>Μαρίνα μικρών σκαφών στο Ελληνικό LAMDA DEVELOPMENT</figcaption>
      </figure>
      <h3>Τα οφέλη του έργου στο Ελληνικό</h3>
      <p>Τα <b>πολλαπλασιαστικά οφέλη του έργου </b>είναι ακόμη μεγαλύτερα, δεδομένου ότι το έργο του <b><a href="https://www.cnn.gr/eidhseis/tag/2612/elliniko">Ελληνικού</a></b> υπολογίζεται ότι <b>θα προσελκύει περίπου 1 εκατ. τουρίστες σε ετήσια βάση.</b></p>
      <p>Παράλληλα, <b>οι πωλήσεις των κατοικιών</b>, με ελάχιστο τίμημα <b>ανά τ.μ. τα 3.500 ευρώ</b> (εξαιρουμένων των παραθαλάσσιων ιδιοκτησιών), θα δημιουργήσουν <b>σημαντικά έσοδα και για το κράτος</b>.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/18-OIKISTIKH-ANAPTYKSI-THEA-MITROPOLITIKO-PARKO.jpg"/>
        <figcaption>Οικιστική ανάπτυξη με θέα το Μητροπολιτικό Πάρκο LAMDA DEVELOPMENT</figcaption>
      </figure>
      <h3>Σημαντικά κέρδη για τον εγχώριο Τουρισμό</h3>
      <p>Όπως υποστηρίζουν παράγοντες της αγοράς, με τη συγκεκριμένη επένδυση επιτυγχάνεται<b> ο στόχος για το μετασχηματισμό του εγχώριου τουριστικού προϊόντος</b>, με σκοπό την <b>προσέλκυση τουριστών υψηλών εισοδηματικών κατηγοριών</b>. <br/><br/>Αυτό οφείλεται στο γεγονός ότι στο <b><a href="https://www.cnn.gr/eidhseis/tag/2612/elliniko">Ελληνικό</a></b> δίνεται έμφαση στο είδος<b> branded κατοικιών</b>, των οποίων, δηλαδή, οι ιδιοκτήτες θα απολαμβάνουν ολοκληρωμένες υπηρεσίες διαχείρισης από ξενοδοχειακούς ομίλους.</p>
      <p>Πρόκειται για έναν τομέα που <b>απευθύνεται σε εύπορους και είναι ιδιαίτερα αναπτυσσόμενος παγκοσμίως</b>, με τον αριθμό των branded σπιτιών να έχει αυξηθεί σε ποσοστό 195% την τελευταία δεκαετία, σύμφωνα με έρευνα της εταιρείας παροχής συμβουλευτικών υπηρεσιών Savills.<br/><br/>Υπολογίζεται, δε, ότι μόνο φέτος<b> 9.000 τέτοιου είδους κατοικίες θα βγουν στην αγορά</b> σε παγκόσμιο επίπεδο, με το <b><a href="https://www.cnn.gr/eidhseis/tag/25230/costa-navarino">Costa Navarino</a></b> να είναι <b>το πρώτο στην Ελλάδα που προσφέρει branded βίλες και διαμερίσματα</b>.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/12-PYRGOS-GRAFEIWN-VOULIAGMENIS.jpg"/>
        <figcaption>Ο πύργος των γραφείων στη λεωφόρο Βουλιαγμένης LAMDA DEVELOPMENT</figcaption>
      </figure>
      <h3>«Εθνική συμμαχία»</h3>
      <p>Από την άλλη πλευρά η «συμμαχία» ισχυρών επιχειρηματικών ονομάτων με τον βασικό μέτοχο της <b><a href="https://www.cnn.gr/eidhseis/tag/29661/lamda-development">Lamda Development</a></b>, τον <b>όμιλο Λάτση</b> θα ενισχύσει τον εθνικό χαρακτήρα του έργου.<br/><br/>Κατ’ αρχάς, <b>ο διαφοροποιημένος όμιλος του Πάνου Γερμανού και η οικογένεια της Νέλης και του Βασίλη Κάτσου</b>, είναι από τους πρώτους Έλληνες επιχειρηματίες που τοποθετήθηκαν στο έργο, αποκτώντας, μέσω της <b>Voxcove</b>, <b>το 12,83% της Lamda Development</b> και θα ασκήσουν τα δικαιώματα των μετοχών τους στην αύξηση μετοχικού κεφαλαίου. <br/><br/>Η <b>Olympia Group του Π. Γερμανού</b> εμφανίζει δραστηριότητα που περιλαμβάνει την αλυσίδα καταστημάτων <b>Public</b>, την εξαγωγική υπερδύναμη <b>Συστήματα Sunlight</b>, την εταιρεία διανομής προϊόντων τεχνολογίας σε Ελλάδα και Κύπρο <b>Westnet</b>, τη SoftOne Technologies (προμηθεύτρια λογισμικού στη Νοτιοανατολική Ευρώπη) και την <b>Play</b>, που αποτελεί τον <b>μεγαλύτερο πάροχο κινητής τηλεφωνίας στην Πολωνία</b>. <br/><br/>Αντίστοιχα, στην επενδυτική βεντάλια του <b>VNK Capital</b>, που ελέγχει το 50% της Voxcove της οικογένειας Κάτσου, ανήκουν, εκτός από τη <b>Pharmathen</b> και την <b>Innovis</b>, εταιρείες στον κλάδο του τουρισμού (<b>First Quality Yachts</b>), του ιατρικού τουρισμού (<b>Sea South East Aigaion</b>), της εστίασης (<b>Palirria, Cafetex</b>), των logistics (<b>Fol Group</b>) και της τεχνολογίας. <br/><br/>Στη λίστα των εταιρειών που απαρτίζουν, μέχρι στιγμής, την «<b>εθνική συμμαχία</b>» για το Ελληνικό έχει ενταχθεί η <b>Aegean</b>, της οποίας ο πρόεδρος <b>Ευτύχης Βασιλάκης</b> αποτελεί, εδώ και χρόνια, ανεξάρτητο μη εκτελεστικό μέλος της <b>Lamda Development</b>. <br/><br/>Η απόκτηση ποσοστού 1,66% στην εταιρεία ανάπτυξης ακινήτων και η συμμετοχή στην ΑΜΚ, που αποτελούν <b>συνολική επένδυση της τάξης των 20 εκατ. ευρώ</b>, θα καταστήσουν την <b>αεροπορική εταιρεία εθνικό αερομεταφορέα του <a href="https://www.cnn.gr/eidhseis/tag/2612/elliniko">Ελληνικού</a></b>, που θα προωθεί το πρότζεκτ στους επιβάτες της, των οποίων ο αριθμός διαμορφώθηκε σε 11,6 εκατομμύρια το πρώτο εξάμηνο της χρονιάς. <br/><br/>Την ίδια στιγμή, η είσοδος στο Ελληνικό ενισχύει την πρωταγωνιστική θέση της Aegean στον ελληνικό τουρισμό, με δεδομένη τη <b>συμμετοχή του κ. Βασιλάκη στο ΔΣ της ΤΕΜΕΣ του ομίλου Κωνσταντακόπουλου</b>, που ελέγχει το τουριστικό συγκρότημα της Μεσσηνίας <b>Costa Navarino</b>, αλλά και το 49% του «<b>Χίλτον</b>».</p>
      <figure>
        <img src="https://www.cnn.gr/media/com_news/story/2019/11/02/196014/inline/main/3-APOPSI-NYXTAS.jpg"/>
        <figcaption>Άποψη του Ελληνικού κατά τη νύχτα LAMDA DEVELOPMENT</figcaption>
      </figure>
      <h3>Ελληνικό: Το όραμα για ένα πρωτοποριακό έργο</h3>
      <figure>
        <iframe src="https://www.youtube.com/embed/vW7c4ozpe6g" width="640" height="360" data-service="Youtube" scrolling="no"/>
      </figure>
      <p>To Ελληνικό - Μια νέα εποχή για την Ελλάδα The Hellinikon Project Το <b>όραμα</b> για την ανάπτυξη του <b><a href="https://www.cnn.gr/eidhseis/tag/2612/elliniko">Ελληνικού</a></b>, είναι ο σχεδιασμός ενός <b>πρωτοποριακού έργου για την Αθήνα</b>, με ιδιαίτερη έμφαση στη δημιουργία ενός <b>Μητροπολιτικού Πάρκου διεθνούς εμβέλειας</b>.<br/><br/>Eξίσου σημαντικός είναι και ο στόχος για την <b>ανάδειξη του παράκτιου μετώπου, με ελεύθερη πρόσβαση για όλους</b>.</p>
      <h3>Τα διεθνή παραδείγματα δείχνουν το δρόμο</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/Queen-Elizabeth-Olympic-Park-London.jpg"/>
        <figcaption>Λεπτομέρεια από το Queen Elizabeth Olympic Park στο Λονδίνο PIXABAY</figcaption>
      </figure>
      <p>Η <b>καινονοτομία και η ευρηματικότητα ενός έργου</b> εδράζονται στους <b>ανοικτούς ορίζοντες</b>.</p>
      <p>Το έργο του <b><a href="https://www.cnn.gr/eidhseis/tag/2612/elliniko">Ελληνικού</a></b> δεν θα μπορούσε να μη βρίσκεται στην<b> κορυφή των μεγαλύτερων επενδυτικών σχεδίων που εκπονούνται στην Ελλάδα</b> για έναν πολύ σημαντικό λόγο: Ακολουθώντας τα διεθνή <b>παραδείγματα φιλόδοξων και καινοτόμων projects του εξωτερικού</b>, επιδιώκεται η <b>ουσιαστική αλλαγή του επενδυτικού παραδείγματος</b> και στη χώρα μας.</p>
      <h3>Ελληνικό: Εύκολη πρόσβαση για όλους</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/28-NEO-ASTIKO-EPIXEIRHMATIKO-KENTRO.jpg"/>
        <figcaption>Το νέο Αστικό και Επιχειρηματικό Κέντρο LAMDA DEVELOPMENT</figcaption>
      </figure>
      <p>Η περιοχή του <b><a href="https://www.cnn.gr/eidhseis/tag/2612/elliniko">Ελληνικού</a></b> έχει<b> άμεση σύνδεση με τους όμορους δήμους</b>, δημιουργώντας μια συνέχεια στον αστικό ιστό και δίνοντας έμφαση στη δημιουργία ενός μεγάλου δικτύου πεζοδρόμων και ποδηλατοδρόμων, που ξεπερνά τα 50 χλμ.</p>
      <p>Ο σχεδιασμός του έργου λαμβάνει υπόψη τις υπάρχουσες υποδομές και παρέχει τις <b>κατάλληλες δημόσιες συγκοινωνίες</b> για την πρόσβαση των επισκεπτών του.</p>
      <h3>Ένας νέος προορισμός με μοναδικά τοπόσημα</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/9-PANORAMIKI-THEA-MITROPOLITIKO-PARKO.jpg"/>
        <figcaption>Πανοραμική θέα του Μητροπολιτικού Πάρκου LAMDA DEVELOPMENT</figcaption>
      </figure>
      <p>Το <b><a href="https://www.cnn.gr/eidhseis/tag/2612/elliniko">Ελληνικό</a></b>, συνολικής έκτασης 6.200.000 τ.μ., θα αποτελέσει ένα <b>νέο σημείο αναφοράς</b>, ένα <b>νέο προορισμό για την πόλη της Αθήνας</b>. Πρόκειται για ένα έργο που απευθύνεται σε όλους και περιλαμβάνει<b> πλήθος τοποσήμων</b>.</p>
      <p>Το<b> Πολυδύναμο Κέντρο Πολλαπλών Λειτουργιών και Εκδηλώσεων</b> του <b>Μητροπολιτικού Πάρκου</b> με τον <b>Πύργο Παρατήρησης</b>, που θα αποτελέσει σημαντικό σημείο αναφοράς καθώς και έναν από τους δημοφιλέστερους προορισμούς φιλοξενώντας <b>ποικίλες εκδηλώσεις </b>μεγάλης κλίμακας όπως αγώνες μπάσκετ, συναυλίες και πολλά άλλα.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/14-PYRGOS-KATOIKIWN-MARINA-ATHINAIKI-RIVIERA-MITROPOLITIKO-PARKO.jpg"/>
        <figcaption>Ο πύργος κατοικιών στη Μαρίνα προσφέρει απαράμιλλη θέα στην Αθηναϊκή Ριβιέρα και το Μητροπολιτικό Πάρκο LAMDA DEVELOPMENT</figcaption>
      </figure>
      <p>Επιπλέον, μια ομάδα ψηλών κτηρίων, συμπεριλαμβανομένου του <b>Πύργου κατοικιών στη Μαρίνα του Αγίου Κοσμά</b>, ενός ακόμα Πύργου κατοικιών, του <b>ξενοδοχείου</b> και του <b>πύργου γραφείων</b> <b>επί της Βουλιαγμένης</b> θα συμβάλλουν περαιτέρω στην ανάπλαση του χώρου.</p>
      <p>Το <b>Integrated Resort</b> καθώς και τα <b>Ιδρύματα Επιστήμης και Έρευνας</b>, θα προσελκύσουν ένα νέο δημογραφικό προφίλ τουρισμού που επισκέπτεται την <b>Αθήνα</b>, παρέχοντας ένα ακόμα <b>ισχυρό ανταγωνιστικό πλεονέκτημα</b> για τη χώρα ως τουριστικό προορισμό.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/16-NEA-ELEYTHERI-PARALIA-MARINA-ELLINIKOU-PARATHALASSIOS-OIKISMOS.jpg"/>
        <figcaption>Η νέα ελεύθερη παραλία μήκους 1 χλμ. μεταξύ της μαρίνας του Ελληνικού και του παραθαλάσσιου οικισμού LAMDA DEVELOPMENT</figcaption>
      </figure>
      <h3>Ένα ένδοξο παρελθόν, ένα πολλά υποσχόμενο μέλλον</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/19-ISTORIKO-KTIRIO-SAARINEN-EKTHESIAKI-ZWNH-ELLHNIKOU.jpg"/>
        <figcaption>Το ιστορικό κτήριο Σάαρινεν στην εκθεσιακή ζώνη του Ελληνικού LAMDA DEVELOPMENT</figcaption>
      </figure>
      <p>Το έργο του <b><a href="https://www.cnn.gr/eidhseis/tag/2612/elliniko">Ελληνικού</a></b>, φιλοδοξεί να αναδείξει την ιστορία της περιοχής.<br/><br/>Πολλά από τα κτίρια, που έχουν κριθεί διατηρητέα, θα αποκτήσουν νέα ταυτότητα. Το <b>ιστορικό κτίριο Σάαρινεν</b> του ανατολικού αεροσταθμού του πρώην αεροδρομίου θα μετατραπεί σε <b>εκθεσιακό κέντρο</b>, ενώ τα ιστορικά υπόστεγα αεροπλάνων θα μετατραπούν σε <b>μουσεία αεροπορίας</b>. </p>
      <p>Επίσης, τμήματα των διαδρόμων απογείωσης και προσγείωσης θα αποτελέσουν, τώρα, μοναδικά μονοπάτια περιπάτου μέσα στο <b>Μητροπολιτικό Πάρκο</b>.</p>
      <h3>Ένα από τα μεγαλύτερα πάρκα στον κόσμο: Το Μητροπολιτικό Πάρκο για όλους</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/11-MITROPOLITIKO-PARKO.jpg"/>
        <figcaption>Το Μητροπολιτικό Πάρκο LAMDA DEVELOPMENT</figcaption>
      </figure>
      <p>Αποτελεί <b>ορόσημο</b> για το έργο του <a href="https://www.cnn.gr/eidhseis/tag/2612/elliniko"><b>Ελληνικού</b></a>. Το <b>Μητροπολιτικό Πάρκο</b> είναι μια όαση πρασίνου, ένα <b>πάρκο ανοιχτό σε όλους</b>, που αλλάζει την εικόνα του αστικού τοπίου και γίνεται το επίκεντρο του ενδιαφέροντος.</p>
      <p>Με <b>μέγεθος μεγαλύτερο των 2.000.000 τ.μ.</b>, θα αποτελέσει τον πυρήνα της σύνδεσης του θαλάσσιου μετώπου με τον <b>Υμηττό</b> με σύνδεση των μέσων σταθερής τροχιάς, για να εξυπηρετείται η άμεση πρόσβαση στο πάρκο και το θαλάσσιο μέτωπο από όλο το Λεκανοπέδιο της Αττικής.</p>
      <p>Κύρια αρχή σχεδιασμού του, η οργάνωση ενός <b>μωσαϊκού χρήσεων, πρασίνου και διαδρομών</b> οργανικά συνδεδεμένου με την πόλη, ώστε να απευθύνεται σε όλους και να είναι προσβάσιμο από όλους.</p>
      <h3>Ένα Πάρκο που μας ενώνει</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/26-OIKISTIKH-ANAPTYXH-THEA-MHTROPOLITIKO-PARKO.jpg"/>
        <figcaption>Οικιστική ανάπτυξη με θέα το Μητροπολιτικό Πάρκο LAMDA DEVELOPMENT</figcaption>
      </figure>
      <p>Το <b>Μητροπολιτικό Πάρκο</b>, μεγαλύτερο των 2.000.000 τ.μ., εκτείνεται <b>από το παραλιακό μέτωπο μέχρι τη Λεωφ. Βουλιαγμένης</b>, ενώνοντας παράλληλα τον <b>Άλιμο </b>με τη<b> Γλυφάδα</b> και την <b>Αργυρούπολη</b> και το <b><a href="https://www.cnn.gr/eidhseis/tag/2612/elliniko">Ελληνικό</a></b> με τη θάλασσα, παρέχοντας στους κάτοικους των όμορων δήμων εύκολη πρόσβαση σε αυτό. <br/><br/>Η πρόσβαση στο πάρκο γίνεται περιμετρικά από διάφορα σημεία εισόδου που συνδέουν το έργο με τις γύρω γειτονιές αλλά και με τον ευρύτερο αστικό ιστό. Με τον τρόπο αυτό εξασφαλίζεται η συνδεσιμότητα του πάρκου αλλά και ο ανοιχτός χαρακτήρας του.</p>
      <p><b>Οι είσοδοι τοποθετούνται στρατηγικά</b>, στην προέκταση κεντρικών αρτηριών, σε καίρια σημεία συνδέσεων με σταθμούς μετρό, τραμ και λεωφορείων κατά περίπτωση. </p>
      <p>Ο σχεδιασμός του αναδεικνύει την <b>ιστορία της περιοχής του πρώην Αεροδρομίου</b>, μετατρέποντας κτίρια ιστορικής και συναισθηματικής σημασίας (<b>κτήριο Σάαρινεν/πρώην ανατολικό αεροδρόμιο, υπόστεγα αεροσκαφών</b>) σε κτήρια πολιτιστικού ενδιαφέροντος (εκθεσιακό κέντρο, μουσεία), ενώ παράλληλα δημιουργεί ένα ζωντανό χώρο πρασίνου και αναψυχής.</p>
      <p>Ο <b>κύριος πεζόδρομος περιπάτου μήκους 2,5 χλμ. και πλάτους 56 μ.</b> εκτείνεται από τη <b>λεωφόρο Βουλιαγμένης και καταλήγει στη θάλασσα</b>, συνδέοντας έτσι το <b>Μητροπολιτικό Πάρκο</b> με το <b>παράκτιο μέτωπο</b>, την <b>παραλία</b> και τη <b>μαρίνα</b>.</p>
      <p>Το <b>ακρωτήριο του Άγιου Κοσμά</b> με την <b>υπέροχη εκκλησία του</b>, στην ολοκλήρωσή του θα αποτελεί ένα από τα σημαντικότερα αξιοθέατα σε μια πεζοδρομημένη και ποδηλατική διαδρομή που το συνδέει με τη <b>Λεωφόρο Βουλιαγμένης</b>. </p>
      <figure>
        <img src="https://www.cnn.gr/media/com_news/story/2019/11/02/196014/inline/main/23-PEZODROMOS-PERIPATOU-DYOMISIKM-LEOFVOULIAGMENHS-PARAKTIO-METWPO.jpg"/>
        <figcaption>Ο πεζόδρομος περιπάτου μήκους 2.5 χλμ. συνδέει τη Λεωφόρο Βουλιαμένης με το παράκτιο μέτωπο LAMDA DEVELOPMENT</figcaption>
      </figure>
      <h3>Ένα από τα μεγαλύτερα παράκτια πάρκα στον κόσμο</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/21-MHTROPOLITIKO-PARKO.jpg"/>
        <figcaption>Γενική άποψη του Μητροπολιτικού Πάρκου LAMDA DEVELOPMENT</figcaption>
      </figure>
      <p>Το <b>Μητροπολιτικό Πάρκο </b>του <b><a href="https://www.cnn.gr/eidhseis/tag/2612/elliniko">Ελληνικού</a></b> θα είναι <b>μεγαλύτερο από το Hyde Park του Λονδίνου</b> (1.420.000 τ.μ.) και πολύ μεγαλύτερο από άλλα ελληνικά πάρκα, όπως το Πάρκο Τρίτση (1.000.000 τ.μ.), το Κτήμα Συγγρού (950.000 τ.μ.) το Πεδίον του Άρεως (270.000 τ.μ.) και τον Εθνικό Κήπο (160.000 τ.μ.).</p>
      <p>Στην ολοκλήρωσή του, θα αποτελέσει το μεγαλύτερο και πιο εντυπωσιακό πάρκο στην Ευρώπη καθώς και <b>ένα από τα μεγαλύτερα παράκτια πάρκα στον κόσμο</b>, ανοιχτό στο κοινό για <b>ατέλειωτες ώρες χαράς και χαλάρωσης</b>.</p>
      <h3>Μια εμπειρία πολλών διαστάσεων</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/4-MASTERPLANN-APOPSI-NYXTAS.jpg"/>
        <figcaption>Πανοραμική θέα του Ελληνικού τη νύχτα LAMDA DEVELOPMENT</figcaption>
      </figure>
      <p>Το <b>Μητροπολιτικό Πάρκο</b> θα αποτελείται από<b> 7 περιοχές</b>, με εύκολη πρόσβαση μεταξύ τους, προσφέροντας μοναδικές εμπειρίες για τους κατοίκους και τους επισκέπτες.</p>
      <ul>
        <li><b>Η περιοχή Εργοστασίου Αεροσκαφών</b>, ένα πολιτιστικό σύμβολο και σημαντικός πόλος αναψυχής του Πάρκου, στην οποία τα ιστορικά υπόστεγα συντήρησης αεροσκαφών θα στεγάσουν μεταξύ άλλων και το Μουσείο Αεροπορίας.</li>
        <li><b>Η περιοχή Αθλητισμού</b>, η οποία θα αποτελεί τον πυρήνα των αθλητικών δραστηριοτήτων του Μητροπολιτικού Πάρκου με πλήθος και ποικιλία αθλητικών εγκαταστάσεων. Στην περιοχή αυτή οι δεξαμενές του Κανόε Καγίακ διαμορφώνονται σε λίμνη-το μεγαλύτερο υδάτινο στοιχείο του Πάρκου- και το Πολυδύναμο Κέντρο Πολλαπλών Λειτουργιών και Εκδηλώσεων με τον Πύργο Παρατήρησης που αποτελεί και το τοπόσημο του Μητροπολιτικού Πάρκου.</li>
        <li><b>Η περιοχή ρέματος Τραχώνων για τη Φύση και το Περιβάλλον</b>, με την νέα ανοικτή κοίτη του ρέματος και την αίσθηση των παραρεμάτιων και υγροτοπικών τοπίων της Αττικής, θα λειτουργεί ως μέσο για την περιβαλλοντική εκπαίδευση των επισκεπτών.</li>
        <li><b>Η Ολυμπιακή Πλατεία και περιοχή Αστικής Καλλιέργειας</b>, σημείο ανάδειξης της Ολυμπιακής κληρονομιάς με τους 5 κύκλους -συμβόλου των Ολυμπιακών Αγώνων-και τις καλλιεργήσιμες εκτάσεις και πεζούλες, ισχυρές εικόνες του ελληνικού τοπίου. Μονοπάτια και πεζόδρομοι μέσα από θεματικούς κήπους και μεσογειακά τοπία συνδέουν το Μητροπολικό Πάρκο με την παραλία.</li>
        <li><b>Το Πάρκο Γλυπτικής</b>, με το λοφώδες ανάγλυφο και τα μεγάλης κλίμακας γλυπτά, στοχεύει στο να γίνει προορισμός έκθεσης γλυπτικής παγκοσμίου φήμης με έμφαση στους ντόπιους καλλιτέχνες.</li>
        <li><b>Η περιοχή Εκθέσεων Ελληνικού</b>, η πιο ευέλικτη αλλά και η πιο επίπεδη περιοχή του Πάρκου, θα φιλοξενεί προσωρινές δραστηριότητες, εκδηλώσεις, και χόμπι. Είναι η περιοχή που διατηρεί στον μεγαλύτερο βαθμό την τοπογραφία αλλά και τις μορφές του αεροδρομίου. Τοπόσημο της περιοχής το διατηρητέο κτήριο Σάαρινεν το οποίο θα μετατραπεί σε εκθεσιακό κέντρο.</li>
        <li><b>Το Αττικό Τοπίο</b>, περιοχή που συνδυάζει την γραμμικότητα του εναπομείναντα διαδρόμου αποπροσγειώσεων με το οικείο ελληνικό τοπίο με δέντρα και θάμνους.</li>
      </ul>
      <h3>Το ωραιότερο παραλιακό μέτωπο της Ευρώπης</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/10-PANORAMIKI-ELEYTHERI-PARALIA-1KM.jpg"/>
        <figcaption>Πανοραμική θέα της νέας ελεύθερης παραλίας LAMDA DEVELOPMENT</figcaption>
      </figure>
      <p>Η <b>ανανεωμένη παράκτια ζώνη</b> θα αποτελέσει από μόνη της ένα μοναδικό τοπόσημο, συνολικού μήκους 3,5 χλμ., ενώ παράλληλα θα δημιουργηθεί η νέα παραλία ελεύθερης πρόσβασης, μήκους 1 χλμ.</p>
      <p>Θα συνδέσει τα <b>παράκτια αξιοθέατα και το ενυδρείο</b>, δημιουργώντας κοινόχρηστους χώρους και περιοχές κατοικίας όπου θα διατηρηθούν οι υπάρχοντες χώροι πρασίνου και οι εκκλησίες.</p>
      <p>Κατά μήκος της παραλίας θα αναπτυχθούν <b>χώροι αναψυχής και εστίασης</b>. Επιπλέον ο παραλιακός δρόμος θα πεζοδρομηθεί ώστε πεζοί και ποδηλάτες να κινούνται με ασφάλεια κατά μήκος του.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/15-ELEYTHERI-PARALIA-MARINA-ELLINIKOU-PARATHALASSIOS-OIKISMOS.jpg"/>
        <figcaption>Η νέα ελεύθερη παραλία μήκους 1 χλμ. μεταξύ της μαρίνας του Ελληνικού και του παραθαλάσσιου οικισμού LAMDA DEVELOPMENT</figcaption>
      </figure>
      <p>Μια σειρά από <b>νέα, εντυπωσιακά τοπόσημα ιδιαίτερου αρχιτεκτονικού σχεδιασμού</b>, θα κοσμούν την αναβαθμισμένη παραλιακή περιοχή.<br/><br/><b/><b>Το Ενυδρείο</b> στο άκρο της νέας παραλίας, όπου το Μητροπολιτικό Πάρκο συνδέεται με το παραλιακό μέτωπο, θα αποτελεί σημείο αναφοράς στην εκπαίδευση για την θαλάσσια ζωή και τα εύθραυστα θαλάσσια οικοσυστήματα.<br/><br/><b>Ο Πύργος Κατοικιών στη μαρίνα</b> – με απεριόριστη θέα προς το Μητροπολιτικό Πάρκο και το γαλάζιο της Αθηναϊκής Ριβιέρας- θα συμπληρώσει το αναβαθμισμένο παραλιακό τοπίο.<br/><br/><b>Το Integrated Resort</b>, ένα ολοκληρωμένο συγκρότημα 5 αστέρων στο άκρο της μαρίνας με υψηλού επιπέδου παροχές και υπηρεσίες, και το Marina Exclusive Hotel, ένα εντυπωσιακό ξενοδοχείο 6 αστέρων μπροστά στη νέα σύγχρονη μαρίνα με εστιατόρια και καταστήματα, θα προσελκύσει επισκέπτες από όλο τον κόσμο.<br/><br/><b>Ο Παραλιακός Οικισμός</b> θα αναδεικνύει την υπέροχη ακτογραμμή, προσφέροντας κατοικίες χαμηλής δόμησης χτισμένες μπροστά από μια μικρή μαρίνα ενώ παράλληλα θα επεκτείνει τα σύνορα του Μητροπολιτικού Πάρκου αφού θα συνδέεται με αυτό.<br/><br/><b>Όλες οι παραπάνω περιοχές θα συνδέονται με τον κεντρικό πεζόδρομο</b> περιπάτου μήκους 2,5 χλμ., που θα εκτείνεται από το <b>Μητροπολιτικό Πάρκο</b> μέχρι το παραλιακό μέτωπο.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/20-PARALIAKOS-OIKISMOS.jpg"/>
        <figcaption>Ο Παραλιακός Οικισμός LAMDA DEVELOPMENT</figcaption>
      </figure>
      <h3>Η Πρότυπη Πόλη - Μια πρότυπη αστική ανάπλαση</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/perivallon2.jpg"/>
        <figcaption>Η συμβολή του Μητροπολιτικού Πάρκου στο περιβάλλον LAMDA DEVELOPMENT</figcaption>
      </figure>
      <p>Το έργο του <b><a href="https://www.cnn.gr/eidhseis/tag/2612/elliniko">Ελληνικού</a></b> αποτελεί τη <b>μεγαλύτερη αστική ανάπλαση στην Ευρώπη</b>, η οποία έχει σχεδιαστεί, ώστε να προσθέσει σημαντικές νέες επενδύσεις και χρήσεις στους τομείς του <b>τουρισμού</b>, του <b>πολιτισμού</b>, της <b>επιχειρηματικότητας</b>, της<b> καινοτομίας</b> και του <b>περιβάλλοντος</b>, με θετική επίδραση όχι μόνο στην ευρύτερη περιοχή της Αττικής αλλά σε ολόκληρη τη χώρα.</p>
      <h3>Ο πράσινος παράγοντας</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/22-PRASINOI-DHMOSIOI-XWROI-PEZODROMOI-PODHLATODROMOI.jpg"/>
        <figcaption>Πράσινοι δημόσιοι χώροι με πεζόδρομους και ποδηλατόδρομους LAMDA DEVELOPMENT</figcaption>
      </figure>
      <p>Η ανάπτυξη του <b>Μητροπολιτικού Πάρκου συνολικής</b> έκτασης 2.000.000 τ.μ., η δημιουργία επιπλέον 600.000 τ.μ. <b>κοινόχρηστων χώρων πρασίνου και δραστηριοτήτων, προσβάσιμων στο κοινό</b>, καθώς και η βελτίωση και ανανέωση του παραλιακού μετώπου, αποτελούν τους κυρίαρχους πυλώνες σχεδιασμού του έργου.</p>
      <p>Το έργο θα αποτελέσει μοντέλο αστικής ανάπλασης με κ<b>τήρια χαμηλού συντελεστή δόμησης (&lt;0,5) και χαμηλότερο συντελεστή κάλυψης (&lt;30%)</b>. Ένα αστικό σχέδιο σημαντικά πιο ήπιο με το τι ισχύει στους γειτονικούς δήμους αλλά και σε όλη την Αττική, υιοθετώντας τις καλύτερες πρακτικές παγκοσμίως.</p>
      <p>Βασική προϋπόθεση του έργου είναι η <b>διαφύλαξη του περιβάλλοντος</b>, του τοπίου, του κλίματος και της πολιτιστικής κληρονομιάς της περιοχής. Στο πλαίσιο αυτό, θα αναδειχθούν όλοι οι <b>αρχαιολογικοί χώροι</b>, θα αποκατασταθούν <b>κτήρια ιστορικής σημασίας</b>, θα αναδιαμορφωθεί μέρος των <b>πρώην Ολυμπιακών εγκαταστάσεων</b>, ενώ θα υλοποιηθούν<b> έργα</b> <b>διαχείρισης βρόχινου νερού και υπόγειων υδάτων</b>.</p>
      <h3>Η γέννηση μιας πρότυπης πόλης</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/29-NEO-ASTIKO-EPIXEIRHMATIKO-KENTRO.jpg"/>
        <figcaption>Το νέο Αστικό και Επιχειρηματικό Κέντρο LAMDA DEVELOPMENT</figcaption>
      </figure>
      <p>Το <a href="https://www.cnn.gr/eidhseis/tag/2612/elliniko"><b>Ελληνικό</b></a>, συνολικής έκτασης 6.200.000 τ.μ., αποτελεί μια σπάνια ευκαιρία για τη δημιουργία μιας <b>πρότυπης πόλης</b>.<br/><br/>Ένα σχέδιο ανάπτυξης σε μεγάλη κλίμακα, ανάμεσα στο κέντρο της Αθήνας και τα παραλιακά νότια προάστια, σε μία <b>προνομιακή τοποθεσία</b> με ένα <b>θαυμάσιο κλίμα και ηλιοφάνεια</b>. <br/><br/>Το Ελληνικό θα αποτελέσει <b>Κέντρο Εκπαίδευσης, Έρευνας και Επιχειρηματικότητας</b>. Θα περιλαμβάνει πολλαπλές ακαδημαϊκές δραστηριότητες, μέσω της δημιουργίας εκπαιδευτικών ιδρυμάτων και χώρων εστίασης φοιτητών. <br/><br/>Το έργο φιλοδοξεί να προωθήσει την<b> Επιστημονική Ερευνα</b> στην Ελλάδα, με την εγκατάσταση διεθνώς αναγνωρισμένων <b>Ιατρικών και Ερευνητικών Ιδρυμάτων</b> αλλά και την επιχειρηματικότητα, εγχώρια και διεθνή, μέσω ενός πρότυπου επιχειρηματικού πάρκου. <br/><br/>Επιπρόσθετα, το επενδυτικό σχέδιο θα συμπεριλάβει τη δημιουργία του μεγαλύτερου εμπορικού κέντρου της Αττικής, ποικίλων υπεραγορών, συγκροτήματα ξενοδοχειακών μονάδων, καθώς και άλλους τόπους τουριστικού ενδιαφέροντος (<b>resorts, νέο γήπεδο γκολφ, αξιοποίηση του υφιστάμενου Ολυμπιακού Κέντρου Κανό - Καγιάκ</b>), όπως επίσης και οικιστικές ζώνες. </p>
      <h3>Το αποτύπωμα μιας σύγχρονης κοινότητας για όλους</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/17-HOROS-ANAPSYXHS-THEA-MARINA.jpg"/>
        <figcaption>Χώροι αναψυχής με θέα τη Μαρίνα LAMDA DEVELOPMENT</figcaption>
      </figure>
      <p>Το <b><a href="https://www.cnn.gr/eidhseis/tag/2612/elliniko">Ελληνικό</a></b> συντελεί στη δημιουργία μιας νέας αστικής ταυτότητας, που θα χαράξει το αποτύπωμά της στην ευρύτερη περιοχή και θα αποτελέσει μια σημαντική σφαίρα επιρροής στην κοινωνία, το περιβάλλον και την εθνική οικονομία. <br/><br/>Το έργο αντανακλά ένα <b>νέο αναπτυξιακό μοντέλο</b>, βασισμένο σε διεθνή πρότυπα στο οποίο μεγάλες περιοχές παρέχονται για δημόσια χρήση. <br/><br/>Εκτός από το <b>Μητροπολιτικό Πάρκο</b>, περιλαμβάνονται κοινόχρηστες εκτάσεις πρασίνου ανοιχτών για το κοινό, καθώς και περιοχές οι οποίες θα είναι δημόσιου συμφέροντος, όπως παιδικοί σταθμοί, ιδρύματα πρωτοβάθμιας και δευτεροβάθμιας εκπαίδευσης, πολιτιστικά κέντρα και εγκαταστάσεις υγειονομικής περίθαλψης. <br/><br/>Σημαντικά έργα υποδομής περιλαμβάνουν τη δημιουργία του Μητροπολιτικού Πάρκου με κοινόχρηστους χώρους και χώρους πρασίνου ανοιχτούς για όλους, <b>τη δημιουργία 50 χλμ. πεζόδρομων και ποδηλατόδρομων και τον επανασχεδιασμό των υποδομών μεταφορών</b>, ο οποίος θα περιλαμβάνει άμεση σύνδεση με τα μέσα μαζικής μεταφοράς, καθώς και την υπογειοποίηση τμήματος της Λεωφ. Ποσειδώνος. <br/><br/>Επίσης, σε συνδυασμό με <b>νέες εγκαταστάσεις και δίκτυα κοινής ωφέλειας</b>, σχεδιάζονται και θα υλοποιηθούν έργα διαχείρισης στερεών αποβλήτων και έργα προστασίας από τις πλημμύρες, ενώ <b>σημαντικά λιμενικά έργα</b> – το κυριότερο από τα οποία είναι η ανακατασκευή της παράκτιας ζώνης – θα προσφέρουν <b>μια αναβαθμισμένη σύγχρονη μαρίνα και μια νέα παραλία ανοιχτής και προσβάσιμης στο κοινό μήκους 1 χλμ</b>. <br/><br/>Τέλος, η σύνδεση με τη περιοχή θα επιτυγχάνεται μέσω του υφιστάμενου, αλλά και του <b>νέου σιδηροδρομικού δικτύου</b> που θα αναπτυχθεί.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/27-MARINA-ELLHNIKOU.jpg"/>
        <figcaption>Η μαρίνα του Ελληνικού LAMDA DEVELOPMENT</figcaption>
      </figure>
      <h3>Ενίσχυση της ανάπτυξης και της παραγωγικότητας</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/24-SYGXRONH-MARINA-ESTIATORIA-MAGAZIA-XWROI-ANAPSYXHS-n5dbdf38fe7110.jpg"/>
        <figcaption>Η νέα σύγχρονη μαρίνα με πλήθος από εστιατόρια, μαγαζιά και χώρους αναψυχής LAMDA DEVELOPMENT</figcaption>
      </figure>
      <p><b>Η επένδυση του <a href="https://www.cnn.gr/eidhseis/tag/2612/elliniko">Ελληνικού</a> αγγίζει τα 8 δισ. ευρώ</b> και αναμένεται να δημιουργήσει <b>75.000 νέες θέσεις εργασίας </b>κατά τη λειτουργία του, συμβάλλοντας έτσι μέχρι την ημερομηνία ολοκλήρωσης του και προσφέροντας πάνω από 14 δισ. ευρώ στο ελληνικό κράτος μέσω φόρων.<br/><br/>Το <b>Ελληνικό</b> αποτελεί ένα σημαντικό βήμα προς την ανάπτυξη και την παραγωγικότητα της Ελλάδας. <br/><br/>Σύμφωνα με<b> <a href="http://iobe.gr/docs/research/RES_05_F_15092016_REP_GR.pdf">μελέτη του ΙΟΒΕ</a></b>, κατά τη διάρκεια της κατασκευής θα απασχοληθούν 10.000 άτομα. <br/><br/>Επιπλέον, <b>η επένδυση του Ελληνικού αναμένεται να συμβάλει κατά 2,4% στο ΑΕΠ της χώρας </b>στον ορίζοντα ολοκλήρωσης της ανάπτυξης. Τα Έσοδα για το ελληνικό δημόσιο κατά την 25ετή επενδυτική δραστηριότητα του έργου (κατασκευή &amp; λειτουργία), που υπολογίζονται σε σύνολο φόρων (εισοδήματος, εταιρικών, ασφαλιστικές εισφορές, φόροι ακινήτων, ΦΠΑ) θα ξεπεράσουν τα 14 δισ. ευρώ.<br/><br/><b>Η υλοποίηση έργων υποδομής </b>(προβλεπόμενου προϋπολογισμού € 1.5 δισ.) και η ευθύνη συντήρησης και ασφάλειας του Μητροπολιτικού Πάρκου είναι καθήκον του Επενδυτή καθ ‘όλη τη διάρκεια ισχύος της σύμβασης. <br/><br/>Το σύνολο των κατασκευαστικών έργων στο Ελληνικό θα επηρεάσουν θετικά, εκτός των άλλων, και <b>τον ιδιωτικό τομέα των κτηματομεσιτικών καθώς και τις τοπικές επιχειρήσεις</b>.</p>
      <h3>Ένας προορισμός παγκόσμιου ενδιαφέροντος</h3>
      <figure>
        <img src="https://www.cnn.gr/media/com_news/story/2019/11/02/196014/inline/main/30-OLOKLHRWMENO-TOURISTIKO-SYGKROTHMA-CASINO.jpg"/>
        <figcaption>Ολοκληρωμένο Τουριστικό Συγκρότημα / Καζίνο LAMDA DEVELOPMENT</figcaption>
      </figure>
      <p>Το <b>Ελληνικό</b> προσφέρει μια<b> μοναδική ευκαιρία να αναβαθμιστεί η εικόνα της Αθήνας</b>, και να γίνει ένας από τους <b>σημαντικότερους τουριστικούς προορισμούς σε παγκόσμιο επίπεδο</b>.</p>
      <p>Ένας προορισμός που θα περιλαμβάνει σημαντικό αριθμό νέων τουριστικών καταλυμάτων, αρχιτεκτονικών τοπόσημων, καθώς και χρήσεων θεματικού τουρισμού, που εκτιμάται πως θα προσελκύσει <b>1 εκατομμύριο νέους τουρίστες</b> διευρύνοντας σημαντικά την τουριστική περίοδο – μειώνοντας ταυτόχρονα την εποχικότητα – και αυξάνοντας τη μέση διαμονή και δαπάνη τους στην Αθήνα.</p>
      <figure>
        <img src="https://www.cnn.gr/media/com_news/story/2019/11/02/196014/inline/main/koinonia_oikonmia_H-Protyph-Polh.jpg"/>
        <figcaption>Τα οφέλη της επένδυσης στην Κοινωνία και την Οικονομία LAMDA DEVELOPMENT</figcaption>
      </figure>
      <figure>
        <img src="https://www.cnn.gr/templates/kgt_cnn/images/ig.png"/>
      </figure>
      <p>
        <a href="https://www.instagram.com/cnngreece/">Δες τον κόσμο μέσα από το φακό του CNN Greece. Ακολούθησέ μας στο Instagram!</a>
      </p>
      <figure>
        <img src="https://cdn.cnngreece.gr/media/com_news/story/2019/05/07/175648/thumb/amaris.PNG"/>
        <figcaption>
          <a href="https://www.cnn.gr/oikonomia/business/story/175648/mari-gyparaki-amaris-art-stories-ekana-toys-pinakes-moy-royxa-gia-na-ta-xaroyn-oi-gynaikes">Μαρί Γυπαράκη</a>
        </figcaption>
      </figure>
      <figure>
        <img src="https://cdn.cnngreece.gr/media/com_news/story/2019/04/17/173322/thumb/17-10-18-image-78.jpg"/>
        <figcaption>
          <a href="https://www.cnn.gr/oikonomia/business/story/173322/t-aggelikakis-formula-pyrosvesthres-ae-me-orama-kai-prooptiki-proxorame-mprosta">Τέλης Αγγελικάκης</a>
        </figcaption>
      </figure>
      <figure>
        <img src="https://cdn.cnngreece.gr/media/com_news/story/2019/03/22/170132/thumb/LP2_0109.JPG"/>
        <figcaption>
          <a href="https://www.cnn.gr/oikonomia/business/story/170132/despoina-xynoy-ok-anytime-markets-edo-o-pelatis-vriskei-ayto-poy-thelei-opoia-ora-thelei">Δέσποινα Ξυνού</a>
        </figcaption>
      </figure>
      <figure>
        <img src="https://cdn.cnngreece.gr/media/com_news/story/2019/01/08/161062/thumb/NOBACCO.PNG"/>
        <figcaption>
          <a href="https://www.cnn.gr/oikonomia/business/story/161062/n-galanopoylos-nobacco-h-ellada-xreiazetai-kala-paradeigmata-poy-ginontai-praxi-opos-i-nobacco">Νικόλας Γαλανόπουλος</a>
        </figcaption>
      </figure>
      <figure>
        <img src="https://cdn.cnngreece.gr/media/com_news/story/2018/12/17/158578/thumb/GIANNIDIS-VITEX-121218-8.jpg"/>
        <figcaption>
          <a href="https://www.cnn.gr/oikonomia/business/story/158578/konstantinos-giannidis-h-vitex-to-ellinokineziko-epimelitirio-kai-i-pagkosmia-oikonomia">Κωνσταντίνος Γιαννίδης</a>
        </figcaption>
      </figure>
    </article>
  </body>
</html>