<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/slovenija/clanek/foto-v-pisarni-dal-odpoved-zdaj-dela-mize-246389"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T07:16:00+00:00"/>
    <meta property="og:title" content="FOTO: V pisarni dal odpoved, zdaj dela mize"/>
    <meta property="og:description" content="LJUBLJANA – Na Gospodarskem razstavišču v Ljubljani so včeraj odprli vrata že 30. sejma pohištva in notranje opreme Ambient ter 4. Dom plus, kjer proizvajalci predstavljajo stavbno pohištvo na..."/>
  </head>
  <body>
    <article>
      <h1>FOTO: V pisarni dal odpoved, zdaj dela mize</h1>
      <h2>Na včeraj odprtem sejmu Ambient in Dom plus ponujajo sodobno pohištvo in bivalno tehnologijo. Jan Mihelič se je podviga lotil brez mizarskih izkušenj.</h2>
      <address><time datetime="2019-11-08T07:16:00+00:00">08 Nov 2019, 07:16</time> by <a rel="author">Jaroslav Jankovič</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1583437.jpg"/>
          <figcaption>Jan Mihelič je pustil službo ekonomista in začel izdelovati hrastove mize. FOTO: Jaroslav Jankovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583435.jpg"/>
          <figcaption>Andreja Korbar s svojimi ročno izdelanimi torbicami FOTO: Jaroslav Jankovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583438.jpg"/>
          <figcaption>Ležalnik za psa FOTO: Jaroslav Jankovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583439.jpg"/>
          <figcaption>Sonja Trošt s poslikanimi režiserskimi stoli FOTO: Jaroslav Jankovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583440.jpg"/>
          <figcaption>Utility v omari FOTO: Jaroslav Jankovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1583441.jpg"/>
          <figcaption>Lesene stopnice iz Hotavelj FOTO: Jaroslav Jankovič</figcaption>
        </figure>
      </slideshow>
      <p>LJUBLJANA – Na Gospodarskem razstavišču v Ljubljani so včeraj odprli vrata že 30. sejma pohištva in notranje opreme Ambient ter 4. Dom plus, kjer proizvajalci predstavljajo stavbno pohištvo najsodobnejših oblik, materialov in tehnologij. Sejem smo obiskali prvi dan, ko naj bi bil utrip še malce umirjen, a ni bilo tako. Že v poznih dopoldanskih urah smo se znašli v množici, razstavljavci pa so imeli polne roke dela.<br/><br/>Za uvod smo se ustavili na stojnici podjetja Interteam, ki se sicer ukvarja s prodajo ergonomsko oblikovanih miz in stolov. Pritegnila nas je na videz otroška pisalna miza, ki jo lahko spremenimo v zelo udoben delovni pult za odraslega, gre za izdelek nemškega podjetja Moll iz Gruibingena. Prijazna <b>Alja</b> nam je pokazala, kako preprosto s potegom vrvice iz otroške mizice nastane pisalna miza, pri čemer lahko eno od plošč dvignemo v tablo za risanje.</p>
      <h3>Da se ni treba sklanjati</h3>
      <p>V prehodu v naslednjo dvorano smo se ustavili ob stojnici oblikovalke <b>Andreje Korbar</b>, ki je imela mizo založeno z okroglimi ženskimi filc torbicami, na katerih so se svetlikali krogci raznolikih barv.</p>
      <figure>
        <img src="https://www.slovenskenovice.si/images/slike/2019/11/06/1583435.jpg"/>
        <figcaption>Andreja Korbar s svojimi ročno izdelanimi torbicami FOTO: Jaroslav Jankovič</figcaption>
      </figure>
      <p>»Kroge izluknjam na štanci, sicer pa stranice izrežem ročno. Zato ne zamerite, če stranica ni enaka stranici, če me včasih malce zanese,« je pojasnila Korbarjeva, ki ji je treba priznati iznajdljivost.<br/><br/>Posebno doživetje je postati na razstavnem prostoru Mizarskega ateljeja Zakovšek, kjer lahko vidimo kuhinjo, izdelano v vintage, toskanskem ali siciljanskem slogu. Tudi vrata omare za hladilnik so na videz obledela in obribana.<br/><br/>V oči so nam padle tudi garderobne omare s prehodom, ki so odprte, brez vratc. Ko smo doma pred leti mizarju naročili tako omaro in mu pokazali sliko iz Ikejinega kataloga, se je nasmejal: »Vsi mi kažejo to sliko!« Kar malce žalostno je, da v Sloveniji potrebujemo od deset do dvajset let, da sprejmemo nove rešitve. Tudi na sejmu smo slišali, kako dobri in napredni smo, pa se zdi taka samohvala pogosto zgolj slaba tolažba.</p>
      <blockquote>Kroge izluknjam na štanci, sicer pa stranice izrežem ročno. Zato ne zamerite, če stranica ni enaka stranici, če me včasih malce zanese.</blockquote>
      <p>Pri podjetju Etis so imeli razstavljeno simpatično rešitev postavitve sušilnega in pralnega stroja v omari, v višini mize oziroma kuhinjskega pulta. Gospodinji se pri vlaganju perila ni treba sklanjati, kar je v zrelih letih že pomembno.<br/><br/>Na zahodu sem tovrstne rešitve videl že pred desetletji, v Sloveniji pa skorajda ne. <b>Katja Erdeljanov</b> nam je povedala, da se stvari vendarle odpirajo in da je kar veliko povpraševanje po tovrstnih rešitvah.</p>
      <h3>Počivalnik za psa</h3>
      <p>Najdlje smo se zadržali na poligonu Top ideje, kjer oblikovalci in podjetniki predstavljajo svoje inovativne rešitve. Pri UtaUta so izdelali oblazinjeno pohištvo – počivalnik za psa.<br/><br/>Med drugim pa smo, slonečega na hrastovi mizi, srečali mizarja <b>Jana Miheliča</b>, po izobrazbi ekonomista, ki nam je povedal: »Deset let sem delal v pisarni, nato pa sem se nekega dne vprašal, ali bo tako do konca.« Spomnil se je deda, ki je bil kovač in mu je tu in tam dal poskusiti kladivo. Z dekletom <b>Niko Arsovsko</b> sta se pomenila, da bosta poskusila izdelovati mize. »Potihem sem zadnji dan službe odšel na banko in dvignil kredit, da sem kupil nekaj strojev za 50 kvadratnih metrov veliko delavnico, drugi dan pa dal odpoved. Saj veste, banka espejevcem ne da kar tako kredita.« Sodelavci in znanci so ga spraševali, kaj bo delal. »Odgovoril sem, da mize! Nato so me vprašali, ali sem že katero naredil. Odgovoril sem, da ne. Si že kakšno prodal? Tudi ne.« Pa je vseeno tvegal. Njegove mize, ki jih predstavljata pod blagovno znamko Iron Wood, so enostavne, iz polnega lesa. A resnično privlačne.</p>
      <figure>
        <img src="https://www.slovenskenovice.si/images/slike/2019/11/06/1583438.jpg"/>
        <figcaption>Ležalnik za psa FOTO: Jaroslav Jankovič</figcaption>
      </figure>
      <p>Obiskovalec kar ne more spregledati lesenih stopnic na razstavnem prostoru Mizarstva Jezeršek, ki deluje že desetletja; <b>Karel Jezeršek</b> je družinsko tišlarijo v Hotavljah ustanovil leta 1978, danes jo vodijo trije njegovi sinovi <b>Boštjan</b>,<b> Jernej</b> in <b>Janez</b>, in je lahko zgled kontinuitete družinskega podjetja v Sloveniji.<br/><br/>Za poslastico smo srečali oblikovalko in slikarko mag. <b>Sonjo Trošt</b>, ki med drugim slika mandale. Ustvarila je z mandalo poslikan režiserski stol, na katerem sedijo svetovno znani režiserji. Drobna, enostavna, a izjemna ideja.<br/><br/>Tehnološki razvoj in prodaja lepo oblikovane spalnice ali pa kakovostnih balkonskih drsnih vrat sta neposredno povezana z razcvetom gospodarstva. Ko je okoli 2009. nastopila kriza, je v Sloveniji propadlo kar več pohištvenikov. Tokrat je položaj več kot ugoden, poleg tega je minilo desetletje in kakovostni proizvajalci zdaj prodajajo v tujino.</p>
    </article>
  </body>
</html>