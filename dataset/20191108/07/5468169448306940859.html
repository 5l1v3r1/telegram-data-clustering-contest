<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.blikopnieuws.nl/nieuws/277534/productie-industrie-ruim-1-procent-hoger-in-september.html"/>
    <meta property="og:site_name" content="Blik op nieuws"/>
    <meta property="article:published_time" content="2019-11-08T07:23:50+00:00"/>
    <meta property="og:title" content="Productie industrie ruim 1 procent hoger in september"/>
    <meta property="og:description" content="De gemiddelde dagproductie van de Nederlandse industrie was in september 1,2 procent hoger dan in september 2018, maakt het CBS bekend. Dit is de eerste maand van dit jaar waarin de productie van de industrie groeide op jaarbasis."/>
  </head>
  <body>
    <article>
      <h1>Productie industrie ruim 1 procent hoger in september</h1>
      <address>
        <time datetime="2019-11-08T07:23:50+00:00">08 Nov 2019, 07:23</time>
      </address>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/laser-cut-metal-4373878_960_720.jpg?itok=kkiIZGl5"/>
        <figcaption>Foto: PX</figcaption>
      </figure>
      <figure>
        <img src="https://www.blikopnieuws.nl/sites/default/files/styles/nieuws-full-tn/public/artikel/laser-cut-metal-4373878_960_720.jpg?itok=kkiIZGl5"/>
        <figcaption>Foto: PX</figcaption>
      </figure>
      <p><b>Den Haag - </b>De gemiddelde dagproductie van de Nederlandse industrie was in september 1,2 procent hoger dan in september 2018, maakt het CBS bekend. Dit is de eerste maand van dit jaar waarin de productie van de industrie groeide op jaarbasis.</p>
      <p><b>Den Haag - </b>De gemiddelde dagproductie van de Nederlandse industrie was in september 1,2 procent hoger dan in september 2018, maakt het CBS bekend. Dit is de eerste maand van dit jaar waarin de productie van de industrie groeide op jaarbasis.</p>
      <h3>Productie machine-industrie groeit het sterkst</h3>
      <p>Van de acht grootste bedrijfsklassen binnen de industrie groeide de productie van de machine-industrie met ruim 26 procent het sterkst. Ook de productie van de voedingsmiddelen- en de elektrische en elektronische apparatenindustrie groeide. Bijna de helft van de bedrijfsklassen in de industrie had te maken met een krimp van de productie.</p>
      <h3>Trend nagenoeg vlak</h3>
      <p>Voor het bepalen van de kortetermijnontwikkeling van de productie kan het beste worden gekeken naar voor seizoen- en werkdageffecten gecorrigeerde cijfers. Van augustus op september 2019 steeg de productie met 1,7 procent.</p>
      <p>De voor seizoen- en werkdageffecten gecorrigeerde productie fluctueert aanzienlijk. Dalingen en stijgingen volgen elkaar snel op. Van medio 2014 tot begin 2018 was er sprake van een stijgende trend van de industriële productie. Daarna is de trend nagenoeg vlak.</p>
      <h3>Producentenvertrouwen nagenoeg gelijk</h3>
      <p>Het producentenvertrouwen is positief en in de afgelopen vier maanden weinig veranderd. Het vertrouwen van industriële ondernemers ligt boven het langjarige gemiddelde.</p>
      <p>Duitsland is een belangrijke afzetmarkt voor de Nederlandse industrie. Het vertrouwen van de Duitse industriële producenten (Ifo-index) was in oktober voor het eerst in vijf maanden minder negatief. Ze oordeelden vooral minder negatief over de verwachte bedrijvigheid. Daarentegen waren zij iets minder positief over de huidige bedrijvigheid. De gemiddelde dagproductie van de Duitse industrie kromp volgens Destatis in september met 5 procent in vergelijking met een jaar eerder. </p>
      <p> </p>
    </article>
  </body>
</html>