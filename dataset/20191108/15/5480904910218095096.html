<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesky-premier-babis-v-lucemburku-uctil-pamatku-jana-palacha/1818567?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T15:43:00+00:00"/>
    <meta property="og:title" content="Český premiér Babiš v Lucemburku uctil památku Jana Palacha"/>
    <meta property="og:description" content="Lucemburk - Památku studenta Jana Palacha dnes při návštěvě v Lucemburku uctil položením květin u jeho pamětní desky český premiér Andrej Babiš. Za krásné gesto ze strany Lucemburska předseda české vlády pokládá, že Palachovo jméno nese také část jednoho z náměstí přímo v historickém centru lucemburské metropole."/>
  </head>
  <body>
    <article>
      <h1>Český premiér Babiš v Lucemburku uctil památku Jana Palacha</h1>
      <address><time datetime="2019-11-08T15:43:00+00:00">08 Nov 2019, 15:43</time> by <a rel="author" href="http://www.ctk.cz/" target="_blank">ČTK</a></address>
      <p>Lucemburk - Památku studenta Jana Palacha dnes při návštěvě v Lucemburku uctil položením květin u jeho pamětní desky český premiér Andrej Babiš. Za krásné gesto ze strany Lucemburska předseda české vlády pokládá, že Palachovo jméno nese také část jednoho z náměstí přímo v historickém centru lucemburské metropole.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573224633_P201911080749101.jpg"/>
        </figure>
        <figure>
          <img src="https://i3.cn.cz/6/1573228887_P201911080822501.jpg"/>
        </figure>
        <figure>
          <img src="https://i3.cn.cz/6/1573232405_P201911080866901.jpg"/>
        </figure>
      </slideshow>
      <p>Český premiér položil květiny pod Palachovu plaketu společně se starostkou Lucemburku Lydií Polferovou a v doprovodu lucemburského premiéra Xaviera Bettela. "Je milé, že toto náměstí je pojmenováno na památku Jana Palacha," řekl následně českým novinářům Babiš a dodal, že Palach svým činem projevil jasný protest proti ruské invazi.</p>
      <p>Dvacetiletý student historie a politické ekonomie Filozofické fakulty Univerzity Karlovy se 16. ledna 1969 zapálil v horní části Václavského náměstí v Praze na protest proti potlačování svobod a pasivnímu přístupu veřejnosti po okupaci Československa armádami států Varšavské smlouvy. Palach byl rozsáhlými popáleninami převezen do nemocnice, kde po třech dnech zemřel.</p>
      <p>Palachovým jménem jsou pojmenována také náměstí v Praze, Římě či v bulharské Varně a ulice v desítkách měst v Česku i po celé Evropě. Lucemburské náměstí Jana Palacha, které vzniklo u desky z roku 1969 při příležitosti návštěvy československého prezidenta Václava Havla v roce 1991, je fakticky částí většího náměstí v centru.</p>
      <p>Samotná pamětní deska byla na místo instalována v srpnu 1969 z iniciativy Fernanda Zürna, bývalého náměstka lucemburského primátora. Zürn působil za 2. světové války jako úředník v tehdejším protektorátu Čechy a Morava, ale pomáhal českému odboji.</p>
      <p>"Lucemburk to zrealizoval hned na první výročí ruské invaze 20. srpna 1969. Jsme poctěni tím, že Lucemburk, který měl historické vztahy s Prahou, toto významné náměstí, kde se konají vánoční trhy, pojmenoval po Janu Palachovi. To je myslím velmi krásné gesto a také významné pro naše vztahy," řekl Babiš.</p>
      <p>Babiš dnes rovněž navštívil lucemburské sídlo Evropského účetního dvora (EÚD) a byl přijat lucemburským velkovévodou Henrim. "Bavili jsme se o našem historickém propojení prostřednictvím krále Jana Lucemburského. Vzpomínal také na prezidenta Václava Havla," řekl premiér po setkání s hlavou Lucemburska. "Dlouho jsme hovořili také o problémech Evropy a například migrace," prozradil Babiš.</p>
      <p>Český premiér se dnes setkal také s představiteli lucemburského parlamentu. Čeká ho ještě položení květin v kryptě katedrály Notre-Dame, kde je pohřbený český král Jan Lucemburský, a nakonec zavítá do inovačního centra House of Startups.</p>
    </article>
  </body>
</html>