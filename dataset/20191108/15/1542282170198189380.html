<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/ftoxoteroi-oi-disekatirioyxoi?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-08T15:49:35+00:00"/>
    <meta property="og:title" content="Φτωχότεροι οι δισεκατομμυριούχοι"/>
    <meta property="og:description" content="Για πρώτη φορά από το 2015 μειώθηκε ο πλούτος τους σύμφωνα με έκθεση των UBS/PwC"/>
  </head>
  <body>
    <article>
      <h1>Φτωχότεροι οι δισεκατομμυριούχοι</h1>
      <address><time datetime="2019-11-08T15:49:35+00:00">08 Nov 2019, 15:49</time> by <a rel="author">euronews </a></address>
      <p>Οι κροίσοι του πλανήτη έχασαν λίγο από τον πλούτο τους πέρυσι, σύμφωνα με έκθεση της UBS και της PwC, καθώς οι γεωπολιτικές αναταράξεις και οι ευμετάβλητες χρηματιστηριακές αγορές μείωσαν την περιουσία των δισεκατομμυριούχων για πρώτη φορά από το 2015.</p>
      <p>Η αξία του πλούτου των δισεκατομμυριούχων μειώθηκε κατά 4,3% διεθνώς στα 8,5 τρισεκ. δολάρια πέρυσι, σύμφωνα με την έκθεση των UBS/PwC που δημοσιεύθηκε σήμερα, με σημαντική μείωση να καταγράφεται στην Ευρύτερη Κίνα (σ.σ. που περιλαμβάνει την ηπειρωτική Κίνα, το Χονγκ Κονγκ, το Μακάο και τη Ταϊβάν), καθώς και στην ευρύτερη περιοχή της Ασίας-Ειρηνικού.</p>
      <p>Ο ιδιωτικός πλούτος στο Χονγκ Κονγκ μειώθηκε κατά 4% το 2018 στα 319,8 δισεκ. δολάρια, σύμφωνα με την έκθεση, με τους μήνες αντικυβερνητικών διαδηλώσεων στην υπό κινεζική κυριαρχία μητρόπολη και την οικονομική ύφεση να σκιάζουν τις προοπτικές για φέτος.</p>
      <p>Κάποιοι κροίσοι στο Χονγκ Κονγκ έχουν αρχίσει να μεταφέρουν την προσωπική τους περιουσία εκτός της μητρόπολης, όπως μετέδωσε τον Ιούνιο το Reuters, καθώς εντείνονται οι ανησυχίες για τις διαδηλώσεις.</p>
      <p>«Δεν έχουμε σημαντικές εκροές, αλλά παρακολουθούμε κάποια απ' αυτά τα νούμερα σε τακτική βάση», δήλωσε η Έιμι Λο, εκ των επικεφαλής της UBS για τη διαχείριση πλούτου στην περιοχή Ασίας-Ειρηνικού. «Οι πελάτες μας από την αρχή διαφοροποιούνταν, δεν είναι μόνο η τελευταία χρονιά».</p>
      <p>Οι ιδιωτικές τράπεζες, μεταξύ των οποίων και η μεγαλύτερη στον κόσμο διαχειρίστρια πλούτου UBS, αισθάνονται τον αντίκτυπο από την ένταση στις εμπορικές σχέσεις ΗΠΑ-Κίνας, καθώς οι πελάτες τους πέρυσι απέφυγαν τις συναλλαγές και την ανάληψη χρέους και προτίμησαν την αποταμίευση μετρητών.</p>
      <p>Η καθαρή αξία της περιουσίας των πλουσιότερων ανθρώπων στην Κίνα μειώθηκε κατά 12,8%, με νόμισμα αναφοράς το δολάριο, λόγω της υποχώρησης των χρηματιστηριακών αγορών, της εξασθένησης του εθνικού νομίσματος και της επιβράδυνσης της ανάπτυξης, σύμφωνα με την έκθεση, ενώ δεκάδες βγήκαν από τη λίστα των δισεκατομμυριούχων.</p>
      <p>Παρά τη μείωση αυτή, η Κίνα συνεχίζει να ‘παράγει’ έναν νέο δισεκατομμυριούχο κατά 2-2,5 ημέρες, ανέφερε στην έκθεση ο Τζόζεφ Στάντλερ, αρμόδιος της UBS για πολύ πλούσιους πελάτες βάσει της καθαρής αξίας της περιουσίας τους.</p>
      <p>Σε όλο τον κόσμο, ο αριθμός των δισεκατομμυριούχων μειώθηκε παντού εκτός από την αμερικανική ήπειρο, όπου οι επιχειρηματίες του τεχνολογικού κλάδου συνεχίζουν να εμφανίζονται στην κατάταξη με τους πλουσιότερους ανθρώπους στις ΗΠΑ.</p>
      <p>«Αυτή έκθεση αποτυπώνει την ανθεκτικότητα της αμερικανικής οικονομίας», όπου υπήρχαν 749 δισεκατομμυριούχοι στα τέλη του 2018, δήλωσε ο Τζον Μάθιους, επικεφαλής της UBS για τη διαχείριση πλούτου ιδιωτών στις ΗΠΑ.</p>
      <p>Ενώ η ανάκαμψη της χρηματιστηριακής αγοράς από τη σημαντική υποχώρηση στα τέλη του 2018 βοήθησε τους διαχειριστές πλούτου να αυξήσουν τα περιουσιακά τους στοιχεία, οι πλουσιότερες οικογένειες του κόσμου συνεχίζουν να ανησυχούν για τις διεθνείς εξελίξεις --από τις εντάσεις στο εμπόριο και το Brexit ως τον λαϊκισμό και την κλιματική αλλαγή-- και διατηρούν το μεγαλύτερο μέρος της περιουσίας τους σε μετρητά.</p>
      <p>«Είναι πιθανόν ο πλούτος των δισεκατομμυριούχων να αυξηθεί και πάλι φέτος», δήλωσε ο Σάιμον Σμάιλς, επικεφαλής επενδύσεων της UBS για τους πολύ πλούσιος πελάτες, προσθέτοντας ότι το πιθανότερο θα πρόκειται για μια πιο υποτονική αύξηση απ’ ό,τι υπαινίσσεται το ράλι της ευρύτερης χρηματοπιστωτικής αγοράς.</p>
    </article>
  </body>
</html>