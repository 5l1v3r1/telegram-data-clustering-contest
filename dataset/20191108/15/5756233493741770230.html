<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620484/%DA%86%DA%AF%D9%88%D9%86%D9%87-%DB%8C%DA%A9-%DA%A9%D8%A7%D8%B1%D9%85%D9%86%D8%AF-%D8%A7%D8%B2-%D9%85%D8%AF%DB%8C%D8%B1%D8%B9%D8%A7%D9%85%D9%84-%D8%B4%D8%B1%DA%A9%D8%AA-%D8%A7%D9%86%D8%AA%D9%82%D8%A7%D9%85-%D9%85%D8%AC%D8%A7%D8%B2%DB%8C-%DA%AF%D8%B1%D9%81%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:26:00+00:00"/>
    <meta property="og:title" content="چگونه یک کارمند از مدیرعامل شرکت انتقام مجازی گرفت"/>
    <meta property="og:description" content="رئیس پلیس فتا پایتخت، از دستگیری متهمی که با انتشار مطالب کذب در فضای مجازی موجب هتک حیثیت اعضای شرکتی شده بود، خبر داد."/>
  </head>
  <body>
    <article>
      <h1>چگونه یک کارمند از مدیرعامل شرکت انتقام مجازی گرفت</h1>
      <address>
        <time datetime="2019-11-08T15:26:00+00:00">08 Nov 2019, 15:26</time>
      </address>
      <p>
        <i>رئیس پلیس فتا پایتخت، از دستگیری متهمی که با انتشار مطالب کذب در فضای مجازی موجب هتک حیثیت اعضای شرکتی شده بود، خبر داد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ تورج کاظمی گفت: نماینده حقوقی شرکتی با طرح شکایتی در دادسرای مبارزه با جرائم به پلیس فتا مراجعه و اظهار داشت: مدتی است که فرد ناشناسی از پست الکترونیک شرکت پیام های کذبی را به سایر اعضا و مسئولان شرکت ارسال می کند و این رفتار باعث هتک حیثیت افراد شده است.</p>
      <p>این مقام انتظامی با بیان اینکه بررسی موضوع در دستور کار ماموران پلیس فتا قرار گرفت، ادامه داد: بررسی های اولیه نشان از این داشت که فردی با در دست داشتن رمز کاربری پست الکترونیک شرکت وارد ایمیل شرکت شده و از سوی شرکت برای کارکنان شرکت پیام ارسال کرده است.</p>
      <p>رئیس پلیس فتا عنوان کرد: تحقیقات پلیسی با احتمال اینکه متهم از اعضای کارکنان شرکت است، آغاز شد و در تحقیقات پلیسی یکی از کارمندان شرکت را که مردی ۵۰ ساله بود، شناسایی کردند.</p>
      <p>وی افزود: این فرد با زیرکی و ترفند خاصی به محض ارسال ایمیل بلافاصله آن را حذف می کرد تا رد پایی از وی بر جا نماند.</p>
      <p>رئیس پلیس فتا با اشاره به اینکه نتیجه تحقیقات انجام شده در اختیار مقام قضائی قرار گرفت، ابراز داشت: با دستور قضائی متهم دستگیر و برای تحقیقات تکمیلی به پلیس فتا منتقل شد.</p>
      <p>کاظمی در خصوص اعتراف متهم عنوان کرد: متهم اظهار داشت: با مدیر عامل و برخی از کارمندان شرکت مشکل و اختلاف فکری داشتم تا اینکه این اختلاف منجر به کدورت و درگیری لفظی بین ما شد. تصمیم گرفتم به تلافی این اختلاف با ایمیل شرکت پیام هایی را به کارکنان شرکت ارسال کنم.</p>
      <p>وی در پایان خاطر نشان کرد: با اعتراف متهم به جرم ارتکابی و تکمیل تحقیقات پلیسی، متهم برای سیر مراحل قانونی در اختیار مرجع قضائی قرار گرفت.</p>
    </article>
  </body>
</html>