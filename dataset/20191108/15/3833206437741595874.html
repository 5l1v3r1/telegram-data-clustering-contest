<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Noviyat-kmet-na-Plovdiv-obyavi-43-prioriteta-v-programata-si-za-upravlenie-912277"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T15:15:00+00:00"/>
    <meta property="og:title" content="Новият кмет на Пловдив обяви 43 приоритета в програмата си за управление"/>
    <meta property="og:description" content="По време на кампанията се срещнах с хиляди хора, разговаряхме и обсъждахме проблемите на града, заяв..."/>
  </head>
  <body>
    <article>
      <h1>Новият кмет на Пловдив обяви 43 приоритета в програмата си за управление</h1>
      <address>
        <time datetime="2019-11-08T15:15:00+00:00">08 Nov 2019, 15:15</time>
      </address>
      <p>По време на кампанията се срещнах с хиляди хора, разговаряхме и обсъждахме проблемите на града, заяви новият кмет на Пловдив Здравко Димитров. И добави: "Реализирахме и онлайн допитвания и така с моя екип изведохме приоритети за управление на града през следващите 4 години. </p>
      <p>1. Ще направим заедно Пловдив най-добрия град за живеене</p>
      <p>Кметът трябва да усеща пулса на града, да предусеща проблемите и да намира решенията. През 2023 година Пловдив ще бъде още по-красив, по-зелен и още по-обичан, а в него ще живеят успели хора с високи доходи. </p>
      <p>2. Промяна чрез развитие и надграждане  </p>
      <p>Днес всички искат промяна към по-добро. Въпреки някои справедливи критики към работата на Общината, Пловдив се развива и това е видимо. Ще продължа да надграждам върху свършеното в инфраструктурата, зеленото строителство, градския транспорт и културата.      </p>
      <p>3. Открито управление, близо до хората</p>
      <p>Пловдивчани ще чувстват подкрепата и уважението на своя кмет и на общинската администрация. Близо до хората означава да си близо до проблемите на хората и да намираш решенията.</p>
      <p>4. Зелен град с чист въздух и чиста питейна вода</p>
      <p>Ще спра изсичането на дървета. Имам ясен план как да наваксаме, за да достигнем европейската норма от 20 кв. м зелена площ на жител. В града има подходящи места за </p>
      <p>изграждане на нови паркове. Заедно с това ще работим усилено за поддържането на съществуващите зелени площи. Големите резерви са в междублоковите пространства.  </p>
      <p>Стартираме разработването на концепция "Зелен град“.  </p>
      <p>5. Нова организация на движението и намаляване на задръстванията</p>
      <p>Премахваме излишните светофари. За други ще видим как да се регулират по-добре. Обследвамевариантите за зелена вълна, проект, който чака от 30 години. Левият завой на важни кръстовища епрекалено дълъг като времетраене, създава огромни опашки. Актуализираме цифрограмите на светофарите и оптимизираме транспортната схема. Конкретните решения ще дойдат от специалистите.</p>
      <p>6. Удобни улици и тротоари </p>
      <p>Една от най-важните задачи на кмета – да направи града си удобен за хората. Заедно с големите инфраструктурни проекти, поддържането на улиците и тротоарите ще е постоянна задача в моята работа. Градът не е само центърът и големите булеварди. Важни са малките улици във всеки квартал.</p>
      <p>7. Работеща приемна на кмета </p>
      <p>Ще създам постоянно действаща приемна на кмета. Връзката с гражданите трябва да е ефективна, а не формална. За да се отговори адекватно на всички предложения, а подадените сигнали и жалби да намират своите бързи решения, ще ми помага екип от професионалисти. Те ще се срещат лично с посетителите и ще обработват подадената информация.</p>
      <p>8. Обществени допитвания по важните за града въпроси</p>
      <p>Пловдивчани знаят по-добре от администрацията какво искат за кварталите и районите на града си. Думата на хората ще се чува. Аз искам пловдивчани да участват в управлението на града. Имаме готова система за провеждане на консултации в интернет, която ще тестваме в следващите месеци. </p>
      <p>9. 12 нови детски ясли и градини и 2 нови училища </p>
      <p>Конкретно планирам до края на мандата да изградим поне по едно детско заведение – ясла или градина, във всеки от шестте района на Пловдив. В града трябва да има удобно място за всяко дете, без да се налага родителите да пътуват с километри, за да го оставят или вземат от градината. </p>
      <p>10. Пловдив ​– Европейска столица на културата и занапред</p>
      <p>Инициативата Европейска столица на културата е към края си, но голямото предизвикателство е Пловдив да остане столица на културата и занапред.</p>
      <p>Гледам на инициативата като на начало, което показа Пловдив на много хора в Европа и по света. Това е голям актив за града и ще продължим да надграждаме.</p>
      <p>11. Нова организация за паркирането </p>
      <p>За да не се задълбочава проблемът, Общината няма повече да допуска да се строят жилищни сгради без осигурени гаражи или паркоместа. Ще построим поне по един многоетажен паркинг във всеки район, а в “Централен" – два. Ще оптимизираме общинската наредба за паркиране до блока, за да я направим ефективна. </p>
      <p>12. Удобен обществен транспорт</p>
      <p>Само с качествена услуга в градския транспорт ще накараме повече хора да слязат от колите си. Ще засилим контрола върху превозвачите, ще направим обществено допитване за промяна на някои маршрути и графиците. Имам идея за пускането на 3 денонощни линии, а в поне още 4 от най-натоварените автобусите да се движат до полунощ.  </p>
      <p>13. Изграждане на вътрешен транспортен ринг</p>
      <p>Изграждането на три ключови съоръжения и обособяването на т.нар. среден ринг на Пловдив ще облекчи трафика в центъра. Това означава да се построят надлезът над Асеновградско шосе, подлезът “Модър-Царевец" и мостът над река Марица на бул. "Копривщица“, които ще направят връзката между районите и ще изведат трафика от централната градска част. </p>
      <p>14. Завършване на Околовръстното шосе</p>
      <p>Разширяваме съществуващото трасе, с което ще осигурим движение в две платна с по две ленти. Затваряме Околовръстния ринг с новата отсечка на югоизток между Асеновградско шосе и Скобелева майка. За финансирането на строителството Пловдив ще получи помощ от държавата, защото такъв проект не може да бъде реализиран със собствени средства на Общината.  </p>
      <p>15. Достъпна градска среда за всички</p>
      <p>Длъжниците сме на хората в неравностойно положение и на майките с деца. Започваме анализ на всички основни булеварди и улици. Където скосените тротоари липсват по кръстовищата, ще ги направим. Първа задача е да подобрим достъпа до институциите, градския транспорт, училищата и културните средища за хората в инвалидни колички. </p>
      <p>16. Пловдив – град на хората, не на автомобилите</p>
      <p>Ще създаваме по-добри условия и ще насърчаваме хората да ходят пеш и да използват велосипеди и обществения транспорт вместо автомобилите си. За целта са необходими повече пешеходни пространства и велоалеи, привлекателна публична градска среда с повече зелени площи и паркове, както и места за общуване. </p>
      <p>17. Сигурен град </p>
      <p>Система за видеонаблюдение с покритие върху целия град. Полицейски патрули на всички конфликтни точки сутрин и вечер, повишаване на ефективността в работата на Общинска охрана, Общинска полиция и Общинския инспекторат. </p>
      <p>18. Ефективно общинско здравеопазване, профилактика и превенция </p>
      <p>Ще направим общинското здравеопазване конкурентно на частното. Нашите приоритети са профилактиката и превенцията. Още в началото на мандата планирам създаването на общински хоспис за тежко болни хора. Ще търсим подходящо място за нов център за Спешна помощ. </p>
      <p>19. Управление с грижа и уважение към възрастните хора</p>
      <p>Трябва да направим така, че възрастните пловдивчани да усещат нашата грижа за тях. Те имат нужда от места, където да се събират, за да споделят радостите и тревогите си и да се подкрепят. Важно е също да има достъпно здравеопазване и администрация, която да ги подпомага.</p>
      <p>В Пловдив трябва да бъде изграден общински център за настаняване на възрастни хора, за които роднините им нямат възможност да се грижат поради различни причини.</p>
      <p>20. Изграждане на детски педиатричен център</p>
      <p>Ще изградим детски педиатричен център за доболнично лечение.  Така родителите вече няма да обикалят по болници и кабинети, а ще имат място, където да потърсят лекарска помощ от педиатри и специалисти.</p>
      <p>21. Районните кметства в услуга на всеки пловдивчанин</p>
      <p>Районният кмет и неговата администрация са най-близо до проблемите на хората по кварталите. Има стимули за хората, които работят в районните кметства. Ще разпишем нова финансова рамка за дейността, за да могат  районните кметове да разполагат с по-висок бюджет и свобода да реализират идеите си.</p>
      <p>22. Бърза писта за бизнеса и по-малко срещи с администрацията</p>
      <p>Ще работим така, че да не тормозим бизнеса. Ще въведем повече електронни услуги, ще извадим на светло всички дейности на общината, обществените поръчки и работата на ЕСУТ, който напоследък действаше малко като тайно общество.</p>
      <p>23. Електронна община</p>
      <p>Светът на технологиите се развива бързо и Община Пловдив трябва да да върви в крак с времето чрез въвеждането на електронни услуги, с които да се улесни достъпът на гражданите до администрацията. Така ще се съкрати  времето на обработка на документацията, ще проследяват операциите, ще се контролират сроковете. Същото така ще се обедини работата между общината и районните кметства.</p>
      <p>24. Справедливи данъци, по-нисък данък МПС</p>
      <p>Ще работя за намаляване на данък МПС и за връщане на данъкоплатците в Пловдив. Според данните, хазната на града губи годишно 9 млн. лв. Тези приходи трябва да се върнат.</p>
      <p>25. Град на социалния диалог</p>
      <p>Като кмет ще работя в постоянна връзка със синдикатите и работодателите по основните приоритети на града. Тристранният съвет за сътрудничество ще заработи редовно и ефективно.</p>
      <p>26. Общината – активен партньор на доброволчеството и гражданските каузи</p>
      <p>Моят екип ще подкрепя социални инициативи, които са насочени към обединяване и мотивиране усилията на пловдивчани за създаването и реализирането на социално отговорно поведение, политики и дейности в подкрепа на различни социални общности за по-добро качество на живот и ускорено социално развитие на Пловдив.</p>
      <p>27. Инвестиции с висока добавена стойност</p>
      <p>В следващите години нашата цел е да привличаме не само инвестиции, а такива  с висока добавена стойност. Икономическото развитие на Пловдив трябва да е обърнато към нуждите на пловдивчани и към развитие на човешкия потенциал. Затова един от акцентите в моята програма е как в Пловдив да бъдат развити производства с висока добавена стойност, гарантиращи повече добре платени работни места.</p>
      <p>28. До 2023 година да настигнем София по доходи</p>
      <p>Моята задача е до края на следващия мандат да настигнем София по доходи, защото пловдивчани не са втора ръка хора и заслужават заплати като на столичани. А те ще дойдат от реалната икономика.</p>
      <p>Кметът трябва  да е диалогичен, да създава добра среда за развитие на бизнеса, който дава заплатите. Това става с инвестиции в инфраструктурата и открито управление.</p>
      <p>29. Възраждане на професионалното образование и развитие на дуалните форми</p>
      <p>Новият тип икономика на Европа и света изисква усвояването на специфични знания, високо ниво на образованост и конкурентоспособност.</p>
      <p>Пловдивчани ще имат високи доходи, ако образованието отговаря на изискванията на пазара. Необходимо е да повишаваме нивото не само на езиковите гимназии, но и на професионалните, защото техните възпитаници сега се реализират по-успешно на пазара и получават по-високи заплати.</p>
      <p>30. Алианс на младите и успели пловдивчани </p>
      <p>Създаваме Алианс на младите и успелите. В него ще се включат представители на младежките неправителствени организации и гилдиите.</p>
      <p>31. Пловдив – международен университетски център </p>
      <p>В пловдивските вузове учат над 35 000 студенти, от които близо 7000 от чужбина. Ще работим активно с академичните ръководства на университетите. Искаме от тях да направят така, че отличниците на пловдивските гимназии да остават да учат тук. А в края на обучението си да получават дипломи, които им гарантират престижна работа с висока заплата. </p>
      <p>32. Пловдив – град на шампиони, подкрепа за детско-юношеските школи и работещите спортни клубове</p>
      <p>Имаме ясен план как да върнем спортната слава на града. Ще подкрепяме всички работещи клубове, като големият ангажимент на Общината ще е към детско-юношеските школи и ученическия спорт. </p>
      <p>33. Възраждане на стадион “Пловдив"</p>
      <p>Имаме ясен план за реконструкция на стадион “Пловдив". Ремонтът ще започне поетапно по утвърдения от Общината проект. </p>
      <p>34. Нов архитектурен облик на Пловдив</p>
      <p>Пловдив е уникален със своята архитектура, в която се преплитат различни епохи. Ще работим за опазването на защитените архитектурни зони и паметниците на културата, а в новото строителство ще зададем обща визия за всеки район. Новият облик на града ще бъде разписан от гилдията на талантливите пловдивски архитекти. </p>
      <p>35. Пловдив – град на толерантността</p>
      <p>Пловдив е космопо​литен град, в който хилядолетия наред са съжителствали различни етноси. Така е и днес. Градът ще продължи да бъде пример за етническа толерантност и разбирателство между етносите.     </p>
      <p>36. Ще върнем блясъка на Стария град</p>
      <p>Новият квартал “Капана" вече се превърна в любимо място на млади хора от цяла България. Сега предизвикателството е да върнем блясъка на Стария град като символ на Пловдив и място, където свои творчески домове да имат всички гилдии. </p>
      <p>37. Пловдив – световна туристическа дестинация</p>
      <p>Пловдив има и добра локация, и история, и продукти, с които настина вече сме разпознаваеми по света. Градът обаче има много по-голям потенциал да развива туризма и да печели от това.</p>
      <p>38. Епископската базилика и римските мозайки на Филипопол – част от световното културно наследство </p>
      <p>39. Пловдив – център на изкуствата в Европа</p>
      <p>За пловдивските творци предстоят 4 много силни години. Моята цел е в следващите 4 години Пловдив да произвежда културен продукт – градът да стане един от центровете на изкуствата в Европа.</p>
      <p>40. Пловдив – град на фестивалите</p>
      <p>През последните години Пловдив се утвърди като фестивален център с огромна притегателна сила за гости от цял свят. Ще продължим да развиваме Оpera Open, Сцена на кръстопът, Нощта на музеите и галериите, Капана фест и десетки частни и обществени инициативи, като Дефиле на младото вино, Панаир на занаятите, които са с огромен потенциал да привличат туристи. Общината ще помага на организаторите с реклама и добри транспортни връзки.  </p>
      <p>41. Летище Пловдив – Балкански логистичен хъб </p>
      <p>Летище Пловдив най-после трябва да намери своя добър стопанин и мениджър. Ще го направим, за да се развие аеропортът като истинска порта към Пловдив за туристите. Другата възможност е летището да се превърне в Балкански логистичен хъб.</p>
      <p>42. Пловдив – център на агломерация с участието на общините “Родопи" и “Марица"   </p>
      <p>Пловдив много скоро ще излезе от тесните си рамки по един съвсем естествен начин и ние трябва да предвидим този процес и да го управляваме. Все повече хора ще идват, ще искат да живеят и работят тук. През следващите години ще чертаем визията за Пловдив като за център на агломерация с участието на общините “Родопи" и “Марица". </p>
      <p>43. Когато премиерът и кметът са от един отбор, градът тръгва рязко нагоре</p>
      <p>Традицията казва, че винаги когато кметът на Пловдив и премиерът са от един отбор, градът дръпва силно напред. Това е част от традицията на дясноцентристкото управление на града ни. Затова Пловдив го чакат силни години".</p>
    </article>
  </body>
</html>