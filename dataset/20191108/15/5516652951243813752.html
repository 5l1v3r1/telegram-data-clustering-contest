<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425403/panagiwths-mpekiarhs-yparxei-psyxologikh-kopwsh-sthn-omada-newn-toy-diagora"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T15:15:01+00:00"/>
    <meta property="og:title" content="Παναγιώτης Μπεκιάρης: «Υπάρχει ψυχολογική κόπωση στην ομάδα Νέων του Διαγόρα»"/>
    <meta property="og:description" content="Στις 15 Νοεμβρίου καλώς εχόντων των πραγμάτων, αναμένεται να πραγματοποιηθεί η κλήρωση των αγώνων του πρωταθλήματος Νέων της Football League στο οποίο θα πάρουν μέρος τόσο ο Διαγόρας όσο και ο Ιάλυσος."/>
  </head>
  <body>
    <article>
      <h1>Παναγιώτης Μπεκιάρης: «Υπάρχει ψυχολογική κόπωση στην ομάδα Νέων του Διαγόρα»</h1>
      <h2>Ο τεχνικός των «κυανέρυθρων» σχολιάζει στην «Αθλητική Ροδιακή» την καθυστέρηση στην έναρξη του πρωταθλήματος</h2>
      <address>
        <time datetime="2019-11-08T15:15:01+00:00">08 Nov 2019, 15:15</time>
      </address>
      <p>
        <b>Στις 15 Νοεμβρίου καλώς εχόντων των πραγμάτων, αναμένεται να πραγματοποιηθεί η κλήρωση των αγώνων του πρωταθλήματος Νέων της Football League στο οποίο θα πάρουν μέρος τόσο ο Διαγόρας όσο και ο Ιάλυσος.</b>
      </p>
      <p>Αυτή είναι η τελευταία πληροφόρηση που έχουν οι ομάδες (χωρίς να θεωρείται κάτι δεδομένο και σίγουρο). Αν ισχύει κάτι τέτοιο, τότε το πρωτάθλημα αναμένεται να ξεκινήσει το Σαββατοκύριακο 23 και 24 Νοεμβρίου.</p>
      <p>Όπως και να έχει πάντως, ήδη οι ομάδες της περιοχής μας έχουν διαγράψει μια μακρά πορεία προετοιμασίας, με αποτέλεσμα να υπάρχει και ψυχολογική κόπωση των παιδιών. Αυτό είναι κάτι που επεσήμανε με δηλώσεις του στην «Αθλητική Ροδιακή» και ο τεχνικός της ομάδας Νέων του Διαγόρα Παναγιώτης Μπεκιάρης.</p>
      <p>Συγκεκριμένα, είπε:</p>
      <p>«Ήδη έχουμε συμπληρώσει τρεις μήνες προετοιμασίας και ασφαλώς αυτό δεν είναι και ό,τι καλύτερο. Κάθε εβδομάδα αναγκαζόμαστε να κάνουμε δυο φιλικά παιχνίδια με τις ομάδες του τοπικού που δεν έχουν αγωνιστικές υποχρεώσεις. Δεν γίνεται να κάνουμε μόνο προπόνηση. Έχουν κουραστεί ψυχολογικά τα παιδιά. Προσπαθούμε μέσα από τα φιλικά παιχνίδια να είμαστε σε καλή κατάσταση και έτοιμη για το πρωτάθλημα».</p>
      <p>Σε ερώτηση για τη μέχρι τώρα εικόνα της ομάδας του, απάντησε ως εξής:<br/>«Είμαι πολύ ικανοποιημένος. Σε όλα τα φιλικά παιχνίδια που έχουμε δώσει μέχρι στιγμής, τα παιδιά έχουν βγάλει ένα πολύ καλό πρόσωπο. Έχουμε και πολλούς αλλά και καλούς ποδοσφαιριστές και αυτό είναι πολύ σημαντικό».</p>
    </article>
  </body>
</html>