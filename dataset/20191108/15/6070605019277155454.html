<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-2019-10-novembre-JEC-rebutja-Junqueras-candidat_0_2340366105.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T15:48:00+00:00"/>
    <meta property="og:title" content="La JEC rebutja l'intent 'in extremis' d'ERC d'aconseguir que Junqueras sigui candidat el 10-N"/>
    <meta property="og:description" content="ERC presentarà un recurs al Suprem contra la decisió de l'òrgan electoral"/>
  </head>
  <body>
    <article>
      <h1>La JEC rebutja l'intent 'in extremis' d'ERC d'aconseguir que Junqueras sigui candidat el 10-N</h1>
      <h2>ERC presentarà un recurs al Suprem contra la decisió de l'òrgan electoral</h2>
      <address>
        <time datetime="2019-11-08T15:48:00+00:00">08 Nov 2019, 15:48</time>
      </address>
      <p>La Junta Electoral Central (JEC) ha desestimat la petició d'Esquerra d'incloure Oriol Junqueras a la llista pel 10 de novembre perquè el moment per recórrer la proclamació de candidats es va acabar i perquè la llei orgànica de règim electoral general (LOREG) no preveu que siguin elegibles les persones amb sentències fermes que comportin penes de presó. Aquest dijous la formació republicana va presentar un escrit a la JEC en què demanava que s'inclogués a l'ex vicepresident del Govern a la llista, perquè la seva inhabilitació com a condemnat per sedició per part del Tribunal Suprem encara no ha entrat en vigor. </p>
      <figure>
        <img src="https://www.ara.cat/2019/06/12/politica/ERC-Oriol-Junqueras-autoritzat-Congres_2250984972_63442573_117x66.jpg"/>
      </figure>
      <p>
        <a href="https://www.ara.cat/politica/Junqueras-demana-sortir-llibertat-candidat_0_2339766219.html">ERC mou fitxa per intentar que Junqueras torni a ser candidat</a>
      </p>
      <p>Els condemnats van rebre la notificació de l'execució de la sentència del tribunal presidit per Manuel Marchena el 30 d'octubre, quan la proclamació de candidats al 10 de novembre ja feia dies que s'havia tancat (el dia 15). Aquest és un dels motius que la JEC esgrimeix per rebutjar la petició d'ERC: que el període per presentar recurs a la proclamació dels candidats ja va acabar i que ara la JEC ja no pot revisar-ho. A més, l'òrgan àrbitre del procediment electoral declina la sol·licitud recordant que l'article 6.2 apartat a de la LOREG estableix que els condemnats a penes de presó amb sentència ferma no poden ser candidats. </p>
      <p>La defensa de Junqueras va presentar un escrit a la JEC i també un recurs davant el Tribunal Suprem sol·licitant que se li deixés en suspens la situació de privació de llibertat, de la mateixa manera que ho està la d'inhabilitació. L'alt tribunal va prendre aquesta decisió perquè té oberta la qüestió prejudicial al Tribunal de Justícia de la Unió Europea de Luxemburg sobre la immunitat del president d'ERC, vinculada a un recurs de súplica contra la seva situació de presó preventiva que va servir al tribunal per impedir-li anar a jurar el càrrec d'eurodiputat davant la JEC arran de les eleccions europees del 26 de maig. </p>
      <p>ERC ja ha anunciat que presentarà un recurs al Tribunal Suprem contra la decisió de la Junta Electoral Central (JEC) de no restituir Oriol Junqueras com a candidat. A part del conflicte obert entre ERC i la JEC, els republicans tenen un altre front obert, la petició de llibertat de Junqueras que van demanar també ahir al Suprem. Precisament avui, el Suprem ha donat un termini de tres dies a les parts perquè es pronunciïn sobre aquest qüestió, informa l'agència ACN. Sigui com sigui, per una qüestió de terminis, Junqueras no podrà ser aquest diumenge finalment candidat com demanava ERC. </p>
    </article>
  </body>
</html>