<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/shho-oznachaye-peremoga-ukrayiny-nad-rosiyeyu-u-sudi-oon-poyasnyuyemo/"/>
    <meta property="og:site_name" content="Рубрика"/>
    <meta property="article:published_time" content="2019-11-08T15:58:10+00:00"/>
    <meta property="og:title" content="Що означає перемога України над Росією в суді ООН: пояснюємо"/>
    <meta property="og:description" content="Усі вимоги України, які стосуються фінансування тероризму в Україні та расової дискримінації в Криму, тепер будуть предметом розгляду на слуханнях по суті. Міжнародний Суд ООН ВИЗНАЄ СВОЮ ЮРИСДИКЦІЮ щодо у справі про застосування і тлумачення Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації. Суд відхилив заперечення Росії, […]"/>
  </head>
  <body>
    <article>
      <h1>Що означає перемога України над Росією в суді ООН: пояснюємо</h1>
      <address><time datetime="2019-11-08T15:58:10+00:00">08 Nov 2019, 15:58</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/sud-OON-620x371.jpg"/>
      </figure>
      <p>Фото BBC<br/><b><b>Усі вимоги України, які стосуються фінансування тероризму в Україні та расової дискримінації в Криму, тепер будуть предметом розгляду на слуханнях по суті.</b></b></p>
      <p>Міжнародний Суд ООН ВИЗНАЄ СВОЮ ЮРИСДИКЦІЮ щодо у справі про застосування і тлумачення Міжнародної конвенції про боротьбу з фінансуванням тероризму та Міжнародної конвенції про ліквідацію всіх форм расової дискримінації. Суд відхилив заперечення Росії, представники якої наполягали на відсутності такої юрисдикції.</p>
      <p>Особливо знаковим є згода Суду розглядати справу згідно з Конвенцією про боротьбу з фінансуванням тероризму, оскільки він робитиме це вперше</p>
      <p>“У 2017 році після належного виконання всіх виснажливих досудових процедур ми звернулися до Світового Суду з проханням розглянути спір щодо нехтування Росією згаданими вище Конвенціями. У 2018 році ми подали свій Меморандум, який детально фіксує і описує кожний факт порушення Росією своїх міжнародно-правових зобов’язань. Росія вирішила не відповідати на наш меморандум та скористалась своїм правом висловити заперечення щодо наявності у Суду юрисдикції, затягуючи розгляд справи. Президент Міжнародного Суду ООН Суддя Юсуф на засіданні, що розпочалося о 16 годині за київським часом, зачитав резулятивну частину рішення, яка і визначила, що позов рухатиметься далі”, – коментує <b>українська дипломатка Олена Зеркаль.</b></p>
      <p><b>Колишній міністр закордонних справ України Павло Клімкін</b> зазначає, що перемога України є “світовим прецедентом і відповіддю для тих, хто скиглить, що важелів проти агресора немає”.</p>
      <p>“Те, що РФ робила і робить на Донбасі, буде предметом розгляду Міжнародного суду ООН. Сьогоднішнє рішення буде наддорого коштувати Росії в УСІХ сенсах. Воно є світовим прецедентом і відповіддю для тих, хто скиглить, що важелів проти агресора немає. Вони є, за них потрібно боротися.Дякую всій нашій команді за те, що довели цю справу в Міжнародному суді ООН до хоч і проміжної, але дуже важливої перемоги. Це – неймовірна команда, без компліментів. Всі, хто планував хоронити міжнародне право, можуть зупинитися. Так, рішення не приходять одразу, і це розчарування для тих, хто переживає серцем втрати кожного дня. Але міжнародні закони – це теж справжня сила”, – коментує він.</p>
      <p>Нагадаємо, що <a href="https://rubryka.com/2019/11/08/teroryzm-na-donbasi-sud-oon-pidtrymav-ukrayinu-u-spravi-proty-rf/">Міжнародний суд ООН визнав скаргу у справі України проти РФ щодо порушення Росією Міжнародної конвенції про боротьбу з фінансуванням тероризму.</a></p>
    </article>
  </body>
</html>