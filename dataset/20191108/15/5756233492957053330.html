<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620476/%DA%A9%D8%B1%D8%AF%D9%87%D8%A7%DB%8C-%D8%B3%D9%88%D8%B1%DB%8C%D9%87-%D8%AA%D8%B1%DA%A9%DB%8C%D9%87-%D8%B1%D8%A7-%D8%A8%D9%87-%D8%A7%D8%B3%D8%AA%D9%81%D8%A7%D8%AF%D9%87-%D8%A7%D8%B2-%D8%AA%D8%B3%D9%84%DB%8C%D8%AD%D8%A7%D8%AA-%D9%85%D9%85%D9%86%D9%88%D8%B9%D9%87-%D9%85%D8%AA%D9%87%D9%85-%DA%A9%D8%B1%D8%AF%D9%86%D8%AF-%D9%87%D8%B4%D8%AF%D8%A7%D8%B1-%D9%81%D8%B1%D9%85%D8%A7%D9%86%D8%AF%D9%87-%D9%82%D8%B3%D8%AF-%D8%A8%D9%87-%D8%B3%D8%A7%D8%B2%D9%85%D8%A7%D9%86-%D9%85%D9%84%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:12:00+00:00"/>
    <meta property="og:title" content="کردهای سوریه، ترکیه را به استفاده از تسلیحات ممنوعه متهم کردند/ هشدار فرمانده قسد به سازمان ملل"/>
    <meta property="og:description" content="کانتون کردها در شمال شرقی سوری اعلام کرد، ارتش ترکیه در برخی از این مناطق از تسلیحاتی که در عرصه بین‌المللی ممنوع است از جمله فسفر سفید استفاده کرده است. همچنین فرمانده نیروهای سوریه دموکراتیک در واکنش به بررسی پیشنهاد ترکیه توسط سازمان ملل درباره ایجاد منطقه امن اعلام کرد، مأموریت سازمان ملل حفاظت از ساکنان محلی است نه مشارکت در طرح‌های پاکسازی نژادی."/>
  </head>
  <body>
    <article>
      <h1>کردهای سوریه، ترکیه را به استفاده از تسلیحات ممنوعه متهم کردند/ هشدار فرمانده قسد به سازمان ملل</h1>
      <address>
        <time datetime="2019-11-08T15:12:00+00:00">08 Nov 2019, 15:12</time>
      </address>
      <p>
        <i>کانتون کردها در شمال شرقی سوری اعلام کرد، ارتش ترکیه در برخی از این مناطق از تسلیحاتی که در عرصه بین‌المللی ممنوع است از جمله فسفر سفید استفاده کرده است. همچنین فرمانده نیروهای سوریه دموکراتیک در واکنش به بررسی پیشنهاد ترکیه توسط سازمان ملل درباره ایجاد منطقه امن اعلام کرد، مأموریت سازمان ملل حفاظت از ساکنان محلی است نه مشارکت در طرح‌های پاکسازی نژادی.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p> این اداره در بیانیه‌ای اعلام کرد، تجاوزهای ترکیه علیه مردم شمال شرقی سوریه و نقض‌های گروه‌های تروریستی و مزدوران همپیمان ترکیه، که از لحاظ قانونی مستلزم پیگرد و دادگاهی شدن هستند، نقض آشکار قوانین و کنوانسیون‌های بین‌المللی محسوب می‌شوند و جنایت‌هایی که در عفرین رخ داده و همچنان رخ می‌دهند، شاهد زنده‌ای برای ضرورت تشکیل کمیته‌های تحقیقات هستند.</p>
      <p>به گزارش خبرگزاری سانا، در این بیانیه آمده است، علاوه بر عفرین، جنایت‌هایی در مناطق رأس‌العین و تل‌ابیض از نهم اکتبر (زمان آغاز عملیات نظامی چشمه صلح ترکیه) تاکنون اتفاق افتاده و ترکیه و مزدورانش همچنان به نقض استانداردهای قانونی و اخلاقی ادامه می‌دهند و حتی از تسلیحات ممنوعه بین‌المللی در حق مردم سوریه استفاده می‌کنند، تا جایی که تاکنون بیش از ۳۰ غیرنظامی بی‌گناه از جمله کودکان را با این تسلیحات هدف قرار داده‌اند.‌</p>
      <p>کانتون کردها در شمال سوریه در این بیانیه از همه نهادها و سازمان‌های ذی‌ربط و در رأس آنها از سازمان منع تسلیحات شیمیایی خواست در این خصوص وارد عمل شده و موضع‌گیری کنند.<br/>همچنین کردها بر ضرورت پایبندی به بی‌طرفی و پیگیری نقض‌های ترکیه در استفاده از تسلیحات ممنوعه بین‌المللی تاکید کردند.</p>
      <p>ترکیه از نهم اکتبر در میان مخالفت‌ها و انتقادات گسترده مقامات سوریه و بسیاری از کشورهای غربی و عربی، حمله به شمال شرقی سوریه را با کمک گروه‌های مسلح همپیمان خود آغاز کرد که در اثر آن چندین تن غیرنظامی کشته و زخمی شدند.</p>
      <p>همچنین مظلوم عبدی، فرمانده نیروهای سوریه دموکراتیک در واکنش به اعلام سازمان ملل مبنی بر بررسی پیشنهاد ترکیه درباره ایجاد "منطقه امن" در سوریه اعلام کرد، مأموریت سازمان ملل حفظ ساکنان محلی است نه مشارکت در طرح‌های پاکسازی نژادی.</p>
      <p>وی در توییتی نوشت: اظهارات آنتونیو گوترش، دبیرکل سازمان ملل پیرامون امکان تشکیل کمیته بررسی پیشنهاد ترکیه جهت ایجاد منطقه "امن" در مناطق تحت کنترل این کشور در سوریه به منزله تبانی خطرناک سازمان ملل با سیاست کشتارجمعی است.</p>
      <p>عبدی در ادامه نوشت: در یک اقدام "بسیار خطرناک"، ترکیه تلاش می‌کند، سیاست‌های کشتارجمعی و پاکسازی نژادی را در شمال سوریه تحت پوشش قوانین بین‌المللی اجرایی کند.</p>
      <p>یکم نوامبر، رجب طیب اردوغان، رئیس جمهوری ترکیه طی دیدار با آنتونیو گوترش، دبیرکل سازمان ملل پیشنهاد نقشه ویژه برای ایجاد منطقه "امن" جدید برای بازگشت پناهجویان سوری به کشورشان را مطرح کرد.</p>
      <p>در این دیدار، گوترش بر لزوم احترام گذاشتن به اصول بنیادین برای تضمین حق بازگشت داوطلبانه و امن پناهجویان به کشور خود تاکید کرد و به اردوغان اطلاع داد که کمیساریای عالی امور پناهندگان سازمان ملل در اسرع وقت تیمی را به منظور بررسی این پیشنهاد ترکیه تشکیل خواهد داد.</p>
    </article>
  </body>
</html>