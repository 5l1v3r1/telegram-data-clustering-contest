<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/08/sztrajk-europa-legnagyobb-acelgyaraban"/>
    <meta property="og:site_name" content="euronews"/>
    <meta property="article:published_time" content="2019-11-08T15:10:18+00:00"/>
    <meta property="og:title" content="Sztrájk Európa legnagyobb acélgyárában"/>
    <meta property="og:description" content="A tarantói acélmű a legnagyobb, és a leginkább környezetszennyező is. Nehéz eldönteni, hogy a dolgozók munkahelye, vagy az egészsége fontosabb-e."/>
  </head>
  <body>
    <article>
      <h1>Sztrájk Európa legnagyobb acélgyárában</h1>
      <address><time datetime="2019-11-08T15:10:18+00:00">08 Nov 2019, 15:10</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/28/67/10/773x435_cmsv2_fea3094d-5508-5a8d-b355-c7b160a5e695-4286710.jpg"/>
      </figure>
      <p>Még az eddigi terveknél is több, összesen 7000 dolgozó elbocsátását tervezi Európa legnagyobb acélgyára, a dél-olaszországi Tarantóban működő Ilva. A gyár mostani üzemeltetője, a francia-indiai Arcelor-Mittal társaság egyúttal azt is közölte, hogy felmondja a két éve kötött szerződést, és visszaadja az olasz államnak az acélművet.</p>
      <p>A hír hallatán a szakszervezetek péntek reggel hét órától 24 órás sztrájkot hirdettek.</p>
      <p>A dolgozók azt követelik, hogy a cég ne bújhasson ki a szerződés alól, ne bocsássa el dolgozók ezreit, és ne módosíthassa a környezetvédelmi tervet.</p>
      <p>Ez utóbbi legalább olyan fontos, mint a munkahelyek biztonsága: az acélmű az egyik legnagyobb környezetszennyező Európában, dioxinkibocsátása eddig 11 ezer ember esetében bizonyítottan okozott daganatos halált.</p>
      <p>A cég a munkanélküliségtől különösen sújtott Dél-olasz régió legnagyobb munkaadója, ezért a a politika is megmozdult.</p>
      <p>Az olasz zöld párt politikusa, Angelo Bonelli szerint az olasz kormány botrányosan kezeli az ügyet, semmiféle stratégiája nincs a céggel kapcsolatban. Véleménye szerint a Conte-kormány sem az emberek egészségét, sem megélhetésüket nem tudja megvédeni.</p>
      <p>A probléma megosztja a kormánykoalíciót Az Öt Csillag mozgalom vezetője, Luigi di Maio nem támogatja a környezetszennyező acélgyár támogatását, a Demokrata Párt viszont nem szeretne a munkahelyek megszűnéséhez asszisztálni. Sajtóértesülések szerint azonban a Demokrata Párt vezetése csak kifogást keres ahhoz, hogy kilépjen a kormánykoalícióból.</p>
    </article>
  </body>
</html>