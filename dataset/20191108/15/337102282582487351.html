<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%88%D9%84%DB%8C%D9%86-%D8%B2%D9%85%D8%B2%D9%85%D9%87%E2%80%8C%D9%87%D8%A7%DB%8C-%D8%AE%D8%B1%D9%88%D8%AC-%D8%A7%DB%8C%D8%B1%D8%A7%D9%86-%D8%A7%D8%B2-%D8%A8%D8%B1%D8%AC%D8%A7%D9%85-20191108/%D8%A7%DB%8C%D8%B1%D8%A7%D9%86"/>
    <meta property="og:site_name" content="RFI"/>
    <meta property="article:published_time" content="2019-11-08T15:00:21+00:00"/>
    <meta property="og:title" content="اولین زمزمه‌های خروج ایران از برجام"/>
    <meta property="og:description" content="در حالی که امانوئل ماکرون، رئیس جمهوری فرانسه، هشدار داده که «ایران آشکارا از چهارچوب برجام خارج شده است»، عباس عراقچی، معاون سیاسی وزیر امورخارجه ایران، روز جمعه گفت: «حفظ منافع جمهوری اسلامی ایران مهمتر از حفظ یک توافق است»."/>
  </head>
  <body>
    <article>
      <h1>اولین زمزمه‌های خروج ایران از برجام</h1>
      <address>
        <time datetime="2019-11-08T15:00:21+00:00">08 Nov 2019, 15:00</time>
      </address>
      <p>
        <b>در حالی که امانوئل ماکرون، رئیس جمهوری فرانسه، هشدار داده که «ایران آشکارا از چهارچوب برجام خارج شده است»، عباس عراقچی، معاون سیاسی وزیر امورخارجه ایران، روز جمعه گفت: «حفظ منافع جمهوری اسلامی ایران مهمتر از حفظ یک توافق است».</b>
      </p>
      <p>عباس عراقچی، در حاشیه کنفرانس بین‌المللی منع گسترش تسلیحات هسته‌ای و خلع سلاح در مسکو به خبرگزاری صدا و سیمای جمهوری اسلامی ایران، درباره گام چهارم کاهش تعهدات هسته‌ای این کشور گفت: «هیچ کشوری در حسن نیت ایران در حفظ برجام تردید ندارد.»</p>
      <p>او ادامه داد: «در عین حال هیچ کشوری تردید ندارد که اگر ایران از منافع برجام بهره‌مند نشود، به کاهش تعهدات برجامی ادامه خواهد داد.»</p>
      <p>معاون وزیر امور خارجه ایران تاکید کرد: «ایران از یک سو اراده خود را برای عمل به تعهدات برجامی و از سوی دیگر کاهش تعهدات در صورت عمل نکردن دیگر کشور‌ها به تعهداتشان را بطور شفاف نشان داده است.»</p>
      <p>به گفته عراقچی، ایران تاکنون «به اندازه کافی به دیپلماسی فرصت داده و اگر شرایط تغییر نکند، در مسیر کاهش تعهدات حرکت خواهیم کرد.»</p>
      <p>این اظهارات عراقچی در حالی است که ایران با وجود کاهش تدریجی تعهدات هسته‌ای خود، تاکنون به طور رسمی خروج از برجام را اعلام نکرده است.</p>
      <p>حتی آیت‌الله خامنه‌ای نیز که زمانی گفته بود در صورت پاره کردن برجام از سوی آمریکا، ایران این توافق را «آتش» خواهد زد، پس از خروج واشینگتن از برجام، عملا از این حرف خود عقب‌نشینی کرد.</p>
      <p>اما به تازگی امانوئل ماکرون تاکید کرده که «ایران برای نخستین بار بصورت آشکار و به شکل نامحدود تصمیم گرفت از چهارچوب برجام خارج شود، تصمیمی که یک تغییر اساسی [نسبت به موضع گذشتۀ این کشور] تلقی می‌شود».</p>
      <p>همچنین با آغاز مرحله چهارم کاهش تعهدات برجامی ایران، مایک پمپئو وزیر امور خارجه آمریکا از تمام کشورها خواست به منظور جلوگیری از تلاش این کشور برای دستیابی به سلاح اتمی فشار بر جمهوری اسلامی را افزایش دهند.</p>
    </article>
  </body>
</html>