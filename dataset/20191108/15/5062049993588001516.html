<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10650--semifinale-kolare-po-obratu-ziskal-cenny-skalp"/>
    <meta property="og:site_name" content="Tenisový svět"/>
    <meta property="article:published_time" content="2019-11-08T15:47:00+00:00"/>
    <meta property="og:title" content="Semifinále Koláře! Po obratu získal cenný skalp"/>
    <meta property="og:description" content="Zdeněk Kolář pokračuje ve fantastickém tažení na challengeru v Bratislavě. Třiadvacetiletý Čech ve čtvrtfinále otočil zápas proti osmému nasazenému Lloydu Harrisovi (99.), kterého porazil 6:7(5), 7:6(7), 6:4. Připsal si tak druhý velmi cenný výsledek v řadě, v osmifinále přehrál čtyřku turnaje Kamila Majchrzaka."/>
  </head>
  <body>
    <article>
      <h1>Semifinále Koláře! Po obratu získal cenný skalp</h1>
      <address>
        <time datetime="2019-11-08T15:47:00+00:00">08 Nov 2019, 15:47</time>
      </address>
      <p>
        <b>Zdeněk Kolář pokračuje ve fantastickém tažení na challengeru v Bratislavě. Třiadvacetiletý Čech ve čtvrtfinále otočil zápas proti osmému nasazenému Lloydu Harrisovi (99.), kterého porazil 6:7(5), 7:6(7), 6:4. Připsal si tak druhý velmi cenný výsledek v řadě, v osmifinále přehrál čtyřku turnaje Kamila Majchrzaka.</b>
      </p>
      <p>Český hráč přitom na turnaji ani nemusel startovat. Do hlavní soutěže se dostal přes kvalifikaci, ve které i zásluhou skreče soupeře poslal domů Zsombor Pirose. Po výsledku 6:4, 3:0 se tak Zdeněk Kolář mohl těšit na účast mezi nejlepšími. </p>
      <p>Hned v prvním kole na Koláře čekal Constant Lestienne, kterého přehrál 6:3, 4:6, 6:3. Následně už domů poslal nasazené hráče, kteří jsou v žebříčku vysoko před ním. Ve druhém utkání na Čecha nenašel recept ani Gianluca Mager (7:6, 6:4) a čtvrtý nasazený Kamil Majchrzak. (6:4, 6:4) O druhé semifinále sezóny tak usiloval proti Jihoafričanovi Lloydu Harrisovi.</p>
      <p>Jak se před utkáním očekávalo, byl to zápas o podáních. Během úvodní sady nebyl k vidění jediný brejkbol, hráči se dokonce nedostali ani na shodu. Do tiebreaku lépe vstoupil Kolář, který se dočkal minibrejku, to se však opakovalo v dalších třech výměnách. Za stavu 5:5 ale úspěšný kvalifikant přišel o servis, jeho protihráč setbol využil.</p>
      <p>Ve druhé sadě se hráči již více dostali do hry na returnu, Čech za stavu 4:3 a 5:4 byl na shodě, brejkbol, potažmo setbol si však nevypracoval. Následovala tak druhá zkrácená hra. Kolář znovu zaznamenal skvělý úvod, který si hlídal až do stavu 5:3. Ačkoliv si vzápětí vypracoval dva setboly v řadě, hráči si museli měnit strany. Za stavu 7:7 ale potřetí v tiebreaku vyhrál výměnu na returnu, což potvrdil, a srovnal na 1:1 na sety.</p>
      <p>Závěrečná sada konečně nabídla brejk. A byl u toho Zdeněk Kolář, třiadvacetiletý hráč využil druhý brejkbol, jeho soupeř vytvořil dvojchybu. Čech od této chvíle čtyřikrát získal vlastní gem čistou hrou, zásluhou čehož se může těšit na druhé semifinále v sezóně. V něm bude usilovat o první finále challengeru.</p>
      <h3>Challenger Tour</h3>
      <p><b>Peugeot Slovak Open 2019, Bratislava (muži, SVK, 114 800 EUR, tvrdý povrch – hala)</b><br/><u>Čtvrtfinále dvouhry</u><br/><b>ZDENĚK KOLÁŘ (258.)</b> – Lloyd George Harris (RSA, 99.) 6:7(5), 7:6(7), 6:4</p>
      <footer>Radek Štohl, foto: Roman Kučera</footer>
    </article>
  </body>
</html>