<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/kaun-banega-crorepati-twitter-wants-to-boycott-kbc-over-shivaji-answer-option.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T15:25:00+00:00"/>
    <meta property="og:title" content="കോൻ ബനേഗാ ക്രോർപതി ശിവാജിയെ ‘അപമാനിച്ചു’; ബഹിഷ്കരിക്കാൻ ആഹ്വാനം"/>
    <meta property="og:description" content="'ഇതു വേദനാജനകമാണ്, ലജ്ജാകരവും. ഛത്രപതി ശിവാജി ഒരുപാടു കാര്യങ്ങൾ ചെയ്തിട്ടുള്ളതു നമ്മൾ മറന്നുപോകുന്നു. അദ്ദേഹത്തിന്റെ പ്രവർത്തിയെ പോലും ബഹുമാനിക്കേണ്ട.Kaun Banega Crorepati. #BoycottKBC. Amitabh Bachchan. Chhatrapati Shivaji. Manorama News. Malayala Manorama. Manorama Online. Malayalam News. കോൻ ബനേഗാ ക്രോർപതി. ആരാകും കോടീശ്വരൻ. അമിതാഭ് ബച്ചൻ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കോൻ ബനേഗാ ക്രോർപതി ശിവാജിയെ ‘അപമാനിച്ചു’; ബഹിഷ്കരിക്കാൻ ആഹ്വാനം</h1>
      <address><time datetime="2019-11-08T15:25:00+00:00">08 Nov 2019, 15:25</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ ബോളിവുഡ് താരം അമിതാഭ് ബച്ചൻ അവതരിപ്പിക്കുന്ന ടിവി ക്വിസ് ഷോ ‘കോൻ ബനേഗാ ക്രോർപതി’യുടെ (ആരാകും കോടീശ്വരൻ– കെബിസി) പതിനൊന്നാം പതിപ്പിനെതിരെ ട്വിറ്ററിൽ പ്രതിഷേധം. മറാഠാ സാമ്രാജ്യ സ്ഥാപകൻ ഛത്രപതി ശിവാജിയെ അപമാനിച്ചെന്ന് ആരോപിച്ച് #BoycottKBC തുടങ്ങിയ ഹാഷ്ടാഗുകൾ ട്വിറ്ററിൽ ട്രെൻഡിങ്ങായി.</p>
      <p>വെള്ളിയാഴ്ച പരിപാടി സംപ്രേഷണം ചെയ്തതിനു പിന്നാലെയാണു പ്രതിഷേധം രൂപപ്പെട്ടത്. ‘താഴെ നൽകിയ പേരുകളിൽ ഏതാണു മുഗൾ ചക്രവർത്തി ഔറംഗസേബിന്റെ സമകാലീന ഭരണാധികാരികൾ?’ എന്ന ചോദ്യമാണു വിവാദമായത്. മഹാറാണ പ്രതാപ്, റാണാ സംഘ, മഹാരാജാ രഞ്ജിത് സിങ്, ശിവാജി എന്നീ നാലു ഓപ്ഷനുകളാണ് ഉത്തരത്തിനായി നൽകിയത്. ശിവാജിയുടെ പേരിനു മുന്നിലുള്ള വിശേഷണമായ ഛത്രപതി ഒഴിവാക്കിയതാണു പലരെയും പ്രകോപിപ്പിച്ചത്.</p>
      <p>‘ഇതു വേദനാജനകമാണ്, ലജ്ജാകരവും. ഛത്രപതി ശിവാജി ഒരുപാടു കാര്യങ്ങൾ ചെയ്തിട്ടുള്ളതു നമ്മൾ മറന്നുപോകുന്നു. അദ്ദേഹത്തിന്റെ പ്രവർത്തിയെ പോലും ബഹുമാനിക്കേണ്ട എന്നാണോ? വരുംതലമുറ ഇതിൽനിന്ന് എന്താണു പഠിക്കാൻ പോകുന്നത്?’– പരിപാടിയുടെ സ്ക്രീൻഷോട്ട് പങ്കുവച്ച് ടീന ഖേര എന്നയാൾ ചോദിച്ചു. #Boycott_KBC_SonyTv എന്ന ഹാഷ്ടാഗ് ചേർത്ത് ഇതുപോലെ നിരവധി പേരാണു ട്വീറ്റ് ചെയ്തിട്ടുള്ളത്. ഓഗസ്റ്റിൽ സംപ്രേഷണം തുടങ്ങിയ പരിപാടിയുടെ 11–ാം പതിപ്പിൽ ഏഴു കോടി രൂപയാണ് ഏറ്റവും വലിയ സമ്മാനത്തുക.</p>
      <figure>
        <iframe data-src="https://twitter.com/SonyTV/status/1192736487554478080?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p><b>English Summary: </b>Kaun Banega Crorepati 11:  #BoycottKBC Over 'Shivaji' Answer Option </p>
    </article>
  </body>
</html>