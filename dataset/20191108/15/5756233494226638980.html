<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620485/%D8%A2%D8%AE%D8%B1%DB%8C%D9%86-%D9%88%D8%B6%D8%B9%DB%8C%D8%AA-%D8%A7%D9%85%D9%86%DB%8C%D8%AA-%D8%AF%D8%B1-%D9%85%D9%86%D8%A7%D8%B7%D9%82-%D8%B2%D9%84%D8%B2%D9%84%D9%87-%D8%B2%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:33:00+00:00"/>
    <meta property="og:title" content="آخرین وضعیت امنیت در مناطق زلزله زده"/>
    <meta property="og:description" content="رئیس مرکز اطلاع رسانی ناجا ضمن تشریح آخرین وضعیت امنیتی و انتظامی در مناطق زلزله زده اعلام کرد که تاکنون گزارشی از وارد شدن خسارت به ساختمانها و ابنیه انتظامی در پی زلزله گزارش نشده است."/>
  </head>
  <body>
    <article>
      <h1>آخرین وضعیت امنیت در مناطق زلزله زده</h1>
      <address>
        <time datetime="2019-11-08T15:33:00+00:00">08 Nov 2019, 15:33</time>
      </address>
      <p>
        <i>رئیس مرکز اطلاع رسانی ناجا ضمن تشریح آخرین وضعیت امنیتی و انتظامی در مناطق زلزله زده اعلام کرد که تاکنون گزارشی از وارد شدن خسارت به ساختمانها و ابنیه انتظامی در پی زلزله گزارش نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ احمد خسروی در این باره گفت: دقایقی بعد از وقوع زلزله ۵.۹ ریشتری، عوامل انتظامی جزو اولین گروه‌هایی بودند که در محل حاضر شده و اقدام به تامین امنیت در محل و نیز امدادرسانی به زلزله زدگان کردند.</p>
      <p>وی ادامه داد: عوامل پلیس راهنمایی و رانندگی نیز بلافاصله در مسیرها و معابر منتهی به مناطق زلزله‌زده حاضر شده و نسبت به تسهیل تردد در این معابر اقدام کردند که خوشبختانه در نتیجه این اقدامات تاکنون هیچ مشکل تردد در محورهای منتهی به مناطق زلزله‌زده گزارش نشده است.</p>
      <p>رئیس مرکز اطلاع رسانی ناجا با بیان اینکه آماده باش پلیس در مناطق زلزله زده به طور کامل ادامه دارد، درباره وضعیت امنیتی این مناطق نیز گفت: امنیت کامل در این مناطق برقرار است و تاکنون گزارشی از وقوع ناامنی به دست ما نرسیده است ضمن اینکه تیم های سواره و پیاده پلیس نیز مشغول گشت زنی در مناطق زلزله زده هستند.</p>
      <p>خسروی در مورد اینکه آیا آسیبی به بناها و اماکن پلیس در پی این زلزله وارد شده هم گفت: تا به این لحظه هیچ گزارشی مبنی بر وارد شدن آسیب جدی به اماکن و ابنیه نیروی انتظامی در این مناطق داده نشده و پلیس در حال ارائه خدمات به شهروندان و ساکنان مناطق زلزله زده است.</p>
      <p>به گفته وی، مأموران پلیس علاوه بر تأمین امنیت، در امدادرسانی و کمک به زلزله زدگان نظیر توزیع اقلام امدادی، حضور متخصصان معاونت بهداد و دیگر اقدامات نیز در هماهنگی با دیگر دستگاه‌ها وارد شده‌اند.</p>
      <p>رئیس مرکز اطلاع رسانی ناجا در پایان از شهروندان خواست که از تردد و سفر غیرضروری به مناطق زلزله‌زده خودداری کنند تا شرایطی فراهم شود که خودروها و دستگاه‌های امدادی با سرعت بیشتری در این مناطق تردد کنند.</p>
    </article>
  </body>
</html>