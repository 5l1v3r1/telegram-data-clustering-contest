<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545667.html/%D8%A2%D9%85%D8%B1%DB%8C%DA%A9%D8%A7-%D8%B9%D8%A7%D9%85%D9%84-%D8%A7%D8%B5%D9%84%DB%8C-%D8%A2%D8%B2%D8%A7%D8%AF-%D9%86%D8%B4%D8%AF%D9%86-%D9%82%D8%B1%D9%87-%D8%A8%D8%A7%D8%BA-%D8%A7%D8%B3%D8%AA--%D8%AF%D9%88%D9%84%D8%AA-%D8%A8%D9%87-%D9%88%D8%B6%D8%B9%DB%8C%D8%AA-%D8%A8%DB%8C%D9%85%D9%87-%D8%AC%D8%A7%D9%86%D8%A8%D8%A7%D8%B2%D8%A7%D9%86-%D9%88-%D8%AE%D8%A7%D9%86%D9%88%D8%A7%D8%AF%D9%87-%D8%B4%D9%87%D8%AF%D8%A7-%D8%AA%D9%88%D8%AC%D9%87-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:42:00+00:00"/>
    <meta property="og:title" content="آمریکا عامل اصلی آزاد نشدن قره‌باغ است/ دولت به وضعیت بیمه جانبازان و خانواده شهدا توجه کند"/>
    <meta property="og:description" content="امام جمعه اردبیل با بیان اینکه ملت آذربایجان دشمن اصلی خود را خوب بشناسند ، گفت: عامل اصلی آزاد نشدن خاک قره باغ، دولت آمریکاست چراکه این دولت مستکبر با حمایت از حکومت خودخوانده قرع باغ ضمن نقض تمامیت ارضی آذربایجان به ملت این سرزمین هم اهانت کرده است."/>
  </head>
  <body>
    <article>
      <h1>آمریکا عامل اصلی آزاد نشدن قره‌باغ است/ دولت به وضعیت بیمه جانبازان و خانواده شهدا توجه کند</h1>
      <h2>امام جمعه اردبیل:</h2>
      <address>
        <time datetime="2019-11-08T15:42:00+00:00">08 Nov 2019, 15:42</time>
      </address>
      <p>امام جمعه اردبیل با بیان اینکه ملت آذربایجان دشمن اصلی خود را خوب بشناسند ، گفت: عامل اصلی آزاد نشدن خاک قره باغ، دولت آمریکاست چراکه این دولت مستکبر با حمایت از حکومت خودخوانده قرع باغ ضمن نقض تمامیت ارضی آذربایجان به ملت این سرزمین هم اهانت کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sabalanema.ir/">سبلان‌ما</a>،آیت الله سید حسن عاملی در خطبه‌های نمازجمعه این هفته اردبیل با اشاره به اقدامات استکباری آمریکا در نقض حاکمیت ملی کشورها اظهار کرد: آمریکا عملا می‌گوید ملت‌ها باید با حاکمیت ملی خداحافظی کنند. چهل سال است که ما را تحت فشار گذاشته‌اند جرم ما این است که ما با حاکمیت ملی و با گذشته پر افتخار خود خداحافظی نمی‌کنیم.</p>
      <p>وی افزود: آمریکا و اروپا با این روحیه ذره‌ای به ما امتیاز نخواهند داد مگر اینکه اقتدار پیدا کنیم و لذا نباید منتظر آنها بمانیم.</p>
      <p>امام جمعه اردبیل تصریح کرد: آمریکا در توهم است که نظر او مشروعیت درست می‌کند یا بیانیه او مشروعیت را سلب می‌کند و خیال می‌کند معیار مشروعیت و عدم مشروعیت رد و قبول اوست.</p>
      <p>نماینده ولی فقیه در استان اردبیل ادامه داد: مشروعیت با دفاع از عدل، صلح، حقوق مظلومان و مبارزه با استبداد، استئثار و ظلم به وجود می‌آید و آمریکا خود، دقیقا ضد اینها را دارد و لذا نامشروع‌ترین دولت دنیاست، اگر باور ندارد و اگر نمی‌ترسد در کل دنیا رای گیری کند. قطعا هیچ ملتی به آمریکا رای مشروعیت نخواهد داد.</p>
      <p>وی افزود: مقام معظم رهبری فرمودند؛ «نباید همچنان که مدتی بیهوده منتظر برجام ماندیم، حالا در انتظار اقدامات اروپایی‌ها یا مسائل دیگر معطل بمانیم بلکه باید به داخل دل ببندیم و همه‌ی توان را برای رونق تولید به کار گیریم.»</p>
      <p>عاملی به اقدامات اروپایی‌ها و آمریکایی‌ها در خصوص ورود دولت به گام چهارم کاهش تعهدات برجامی اشاره کرد و گفت: اروپایی‌ها می‌گویند؛ ما به تعهدات خود در برجام عمل نمی‌کنیم ولی شما باید یک طرفه عمل کنید. این هم تفرعن است، هم اهانت و هم تحمیق و این‌گونه است که  آمریکایی‌ها و اروپایی‌ها عملا ادعای کدخدایی دهکده جهانی دارند.</p>
      <p>وی افزود: اروپا به ایران می‌گوید؛ برجام را نقض نکن. معنای این سخن این است که ما نقض می‌کنیم تو نقض نکن. از طرفی این نقض برجام نیست؛ عمل به خود برجام است. چون برجام می‌گوید اگر یک طرف عمل نکرد طرف مقابل می‌تواند از تعهد خارج شود. تهدید می‌کنند که تحریم بر می‌گردد و این خیلی خنده دار است چون تحریمی نمانده که برنگردانده باشند.</p>
      <p>امام جمعه اردبیل ادامه داد: آنها فقط به ملت ما اهانت نمی‌کنند بلکه نهادهای بین المللی نیز مصون از اهانت‌های آنها نیست آژانس هسته‌ای بارها مهر تایید به تمامی فعالیت‌های هسته ای ایران زده اما ترامپ می‌گوید راستی آزمایی‌های آژانس هسته‌ای از ایران غیرقابل قبول است و این اهانت بزرگ به نهادهای معتبر بین المللی است.</p>
      <p>
        <b> مشگین‌شهر به قطب معادن تبدیل شود</b>
      </p>
      <p>نماینده ولی فقیه در استان اردبیل در بخش دیگری از خطبه‌ها با اشاره به اکتشافات اخیر معدنی در شهرستان مشگین شهر گفت: به اهالی مکرم مشگین‌شهر تبریک عرض می‌کنم که مطالعات استخراج معادن در منطقه مشگین بعد از ۵ سال تلاش جواب داد و مکتشفین به معدن مس دست یافتند.</p>
      <p>وی افزود: با پیدا شدن این معدن کارخانه تولید کنسانتره مس، مولیبدن و مس کاتدی با ظرفیت تولید 3500 تن کنسانتره مس و 800 تن مس کاتدی در سال با اشتغال‌زایی 250 نفر به راه می‌افتد. همچنین سرمایه‌گذار دیگری نیز با اطلاع از وجود مس حاضر به سرمایه‌گذاری در مشگین شهر شده است.</p>
      <p>وی افزود: امید است معادن دیگری نیز کشف و مشگین شهر به قطب معادن تبدیل شود مهمی که با اکتشاف مس، عملیات اجرایی شهرک تخصصی معدن نیز در مشگین شهر شروع می‌شود.</p>
      <p>
        <b>سکوت شیوخ وهابی عربستان در مقابل اقدامات ضد دینی بن سلمان</b>
      </p>
      <p>نماینده مردم استان در مجلس خبرگان رهبری در بخش دیگری از خطبه‌ها اظهار داشت: این روزها روزهای بسیار سختی برای وهابیت مخصوصاً شیوخ وهابی در عربستان است. خداوند آنها را در برابر امتحان بسیار سختی قرار داده، بن سلمان تصمیم گرفته تمام ارزش‌های غربی را جایگزین ارزش‌های دینی کند و هر روز یک برنامه ضد شرعی در عربستان اجرا می‌کند.</p>
      <p>وی بیان کرد: آخوندهای وهابی اگر حرف بزنند سرشان بر باد می‌رود و اگر ساکت بمانند تایید می‌کنند آنها در برابر شیعه غرش دارند در حالی که معتقدات شیعه قطعا کفر نیست اما در برابر کارهای بن سلمان که قطعا خلاف شرع است حرفی نمی‌زنند.</p>
      <p>امام جمعه اردبیل تصریح کرد: مرجع دینی عربستان اسم خود را گذاشته مفتی اعظم اما با سکوت خود این فجایع را امضاء می‌کند. آخوند برجسته آنها اسم خود را گذاشته خطیب مسجد الحرام اما از کعبه خجالت نمی‌کشد. اسم خود را گذاشته خطیب مسجد النبی اما از رسول خدا(ص) حیا نمی‌کند.</p>
      <p>وی ادامه داد: این هفته هیأت ترفیه سعودی که آن را بن سلمان تشکیل داده و یکی از احفاد محمد بن عبدالوهاب را رئیس آن کرده است با دو زن نیمه عریان کانادایی و آمریکایی به صورت جلف مسابقه کشتی ترتیب داد. آخوندهای وهابی قبل از سوختن در آتش جهنم، در آتش بن سلمان می‌سوزند ولی نمی‌توانند حرفی بزنند.</p>
      <p>وی افزود: این حادثه برای وهابیت عموما و برای وهابیت آذربایجان که مدام کلیپ بر علیه شیعه درست می‌کنند بسیار شایان توجه است. اگر حریت و درد دین دارند اینجا حرف بزنند.</p>
      <p>
        <b>لزوم توجه دولت به وضعیت بیمه جانبازان و خانواده شهدا</b>
      </p>
      <p>امام جمعه اردبیل در بخش دیگری از سخنان خود با اشاره به نابسامانی وضعیت بیمه جانبازان، آزادگان و خانواده شهداء گفت: دولت محترم یک عذرخواهی به جانبازان و خانواده شهدا بدهکار است. بنیاد شهید اول با بیمه ایران قرارداد داشت تمام معالجات جانبازان، آزادگان و خانواده شهدا با بیمه آسیا صورت می‌گرفت. متاسفانه دولت پول بیمه را نداد، بیمه ایران نیز لغو قرارداد کرد. دولت در یک اشتباه دیگر بیمه بنیاد شهید را به بیمه دی داد و حالا پول این بیمه نیز به‌طور کامل پرداخت نمی‌شود.</p>
      <p>وی اظهار داشت: عزیزان جانباز، آزادگان و خانواده شهدا ولی نعمت ما هستند و باید در اولویت عنایت دولت باشند. حل این معضل فقط با اهتمام دولت محترم قابل حل است. ما از دولت می‌خواهیم سریعا بیمه بنیاد شهید را دوباره به بیمه ایران تحویل دهد و همچنین در پرداخت مطالبات بیمه کوتاهی نکند.</p>
      <p>
        <b>عامل اصلی آزاد نشدن قره‌باغ دولت آمریکاست</b>
      </p>
      <p>امام جمعه اردبیل در ادامه گفت: با کمال تاسف مطلع شدیم با فعالیت لابی ارمنی در آمریکا، وزیر خارجه حکومت خودخوانده قره باغ به آمریکا مسافرت کرده. آمریکا به این شخص خاطی ویزا داده و از همه بدتر رئیس کنگره نمایندگان آمریکا حاضر شده با این شخص ملاقات کند. او با مقامات رسمی دیگر آمریکا نیز ملاقات کرده و در مذاکرات خود با این مقامات گفته که این سفر من مقدمه استقلال قره باغ به‌عنوان یک حکومت مستقل و تشکیل یک کشور رسمی است.</p>
      <p>وی خطاب به ملت آذربایجان و دولت این کشور اذعان کرد: ملت آذربایجان دشمن اصلی خود را خوب بشناسند و بدانند عامل اصلی آزاد نشدن خاک قره باغ، دولت آمریکاست. مطرح کردن ایران توسط بعضی از حکومتیان و غیرحکومتیان در آذربایجان برای رد گم کردن و برای اهداف سیاسی است. آمریکا به طور ویژه از حکومت قره باغ حمایت می‌کند و با این کار، هم تمامیت ارضی آذربایجان را نقض می‌کند، هم به ملت آذربایجان اهانت کرده و هم ثابت می‌کند که گروه مینسک، یک گروه بی‌طرف نیست.</p>
      <p> نماینده ولی فقیه در استان اردبیل ادامه داد: سخن من با دولت آذربایجان نیز این است که این تحرکات ثابت می‌کند که شما نباید به دولت‌های بزرگ یا به گروه مینسک دل ببندید. همچنین باید بدانید آن همه خدمت که به آمریکا و اسرائیل کردید تا خاک شما را آزاد کنند، همه هدر بود و شما نباید راه اشتباه را ادامه دهید.</p>
      <p>وی افزود: بازگشت از نصف راه شکست، پیروزی است. به ملت خود تکیه کنید و به جوانان مسلمان اعتماد کنید. بیش از بیست سال به بیگانه امید بستید و حالا از این به بعد به ملت خود و به جوانان سلحشور آذربایجان امید ببندید. هفتاد هزار جوان از آذربایجان امسال در ایام اربعین به کربلا رفتند. اینها از امام حسین(ع) الهام گرفته‌اند اگر به اینها اجازه بدهید کل ارمنستان را به توبره می‌کنند.</p>
      <p>عاملی اظهار داشت: بهترین هم‌پیمان آمریکا در سوریه، کردها بودند اما آمریکا به آنها از پشت خنجر زد و از سوریه خارج شد. دومین هم‌پیمان آمریکا در حمله به سوریه، ترکیه بود. ترکیه بالاترین خدمت و همکاری را با آمریکا داشت ولی آمریکا خنجر را از پشت به ترکیه نیز زد و عقوبات اقتصادی بزرگی بر ترکیه وضع کرد.</p>
      <p>نماینده مردم استان اردبیل در مجلس خبرگان رهبری تاکید کرد: همه این‌ها نشان می‌دهد که ترامپ فردی قابل اطمینان نیست و نظام ما در عدم مذاکره با او کاری کارستان کرده است.</p>
      <p>وی گفت: لابی ارمنی در آمریکا بسیار قوی است. آنها موضوع نسل‌کشی ادعایی ارامنه در جنگ جهانی اول را به مجلس نمایندگان آمریکا بردند و با رای ۴۰۵ موافق در برابر ۱۶ مخالف آن را تصویب کردند. دولت ترامپ نیز آنها را همراهی کرد و تحریم‌های شدیدی بر ترکیه وضع نمود.</p>
      <p>عاملی گفت: این وضعیت نشان می‌دهد که دولت آذربایجان بدترین ضربه را از لابی ارمنی خورده و در آینده نیز خواهد خورد. آمدن سه سناتور آمریکایی به قره باغ نیز که اخیرا صورت گرفت، کار لابی ارمنی در آمریکا بود. بنابراین دولت آذربایجان نباید امید به گروه مینسک، آمریکا یا لابی صهیونیسم ببندد. چاره کار تکیه بر ملت خود و استمداد از هویت عاشورایی ملت آذربایجان است.</p>
      <p>انتهای پیام/</p>
    </article>
  </body>
</html>