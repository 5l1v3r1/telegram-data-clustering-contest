<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/svetut/es-postigna-sporazumenie-za-podsilvane-na-ohranata-na-vanshnite-granici.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T15:42:00+00:00"/>
    <meta property="og:title" content="ЕС постигна споразумение за подсилване на охраната на външните граници"/>
    <meta property="og:description" content="Междувременно стана ясно, че &quot;Фронтекс&quot; набира гранични служители"/>
  </head>
  <body>
    <article>
      <h1>ЕС постигна споразумение за подсилване на охраната на външните граници</h1>
      <h2>Междувременно стана ясно, че "Фронтекс" набира гранични служители</h2>
      <address>
        <time datetime="2019-11-08T15:42:00+00:00">08 Nov 2019, 15:42</time>
      </address>
      <p>Съветът на ЕС е одобрил предложението на ЕК "Фронтекс" да разполага със запас от 10 000 служители до 2027 година.</p>
      <p>За да влезе в сила, това решение трябва да бъде официално подписано и от Европейския парламент, се уточнява в съобщението на ЕК, цитирано от БТА.</p>
      <p>"Фронтекс" ще има допълнителни възможности да оказва помощ на държавите от ЕС при опазването на границите, връщането на незаконни мигранти и сътрудничеството с чужди държави.</p>
      <p>Агенцията ще предоставя подкрепа по искане на съответната държава от ЕС или по своя собствена инициатива и със съгласието на съответната държава при връщането на мигранти, пояснява Съветът на ЕС.</p>
      <p>В съобщение на ЕК се уточнява, че "Фронтекс" се очаква да разполага с новите си възможности от 2021 година. Допълва се, че бройката от 10 000 служители на разположение ще бъде достигната постепенно в следващите шест години. </p>
      <p>
        <b>"Фронтекс" набира гранични служители</b>
      </p>
      <p>Междувременно стана ясно, че Европейската агенция за гранична и брегова охрана стартира кампания за набиране на първите наднационални европейски гранични сили. За първи път "Фронтекс" ще има собствен униформен състав, работещ под знамето на ЕС.</p>
      <p>Агенцията търси своите нови служители сред представители на националните гранични служби, полицията, военните или други правоприлагащи структури, които да се присъединят към първите наднационални европейски гранични сили.</p>
      <p>Първата кампания е за набиране на над 700 гранични служители на "Фронтекс", а срокът за кандидатстване е до 16 декември 2019 г.</p>
      <p>Повече подробности за изискванията към кандидатите могат да бъдат открити на <a href="https://frontex.europa.eu/about-frontex/careers/frontex-border-guard-recruitment/">интернет страницата на Европейската агенция</a> за гранична и брегова охрана.</p>
    </article>
  </body>
</html>