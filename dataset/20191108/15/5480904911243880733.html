<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cr-opet-zablokovala-mirnejsi-pravidla-pro-domaci-paleni-alkoholu/1818839?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T15:45:00+00:00"/>
    <meta property="og:title" content="ČR opět zablokovala mírnější pravidla pro domácí pálení alkoholu"/>
    <meta property="og:description" content="Brusel - Státy Evropské unie ani neschválily osvobození domácího pálení alkoholu od spotřební daně, ač se na něm shodla velká většina zemí. Proti se opět postavilo Česko, jehož hlas spolu s bulharským návrh zablokoval. ČTK to řekla ministryně financí Alena Schillerová, podle níž byl český postoj motivován snahou ochránit zdraví obyvatel ČR."/>
  </head>
  <body>
    <article>
      <h1>ČR opět zablokovala mírnější pravidla pro domácí pálení alkoholu</h1>
      <address><time datetime="2019-11-08T15:45:00+00:00">08 Nov 2019, 15:45</time> by <a rel="author" href="http://www.ctk.cz/" target="_blank">ČTK</a></address>
      <p>Brusel - Státy Evropské unie ani neschválily osvobození domácího pálení alkoholu od spotřební daně, ač se na něm shodla velká většina zemí. Proti se opět postavilo Česko, jehož hlas spolu s bulharským návrh zablokoval. ČTK to řekla ministryně financí Alena Schillerová, podle níž byl český postoj motivován snahou ochránit zdraví obyvatel ČR.</p>
      <p>Některé okolní země včetně Slovenska či Maďarska prosazovaly, aby si lidé mohli vypálit omezené množství tvrdého alkoholu doma a nemuseli při jeho prodeji platit daň. Proti květnovému jednání, kdy se návrh nelíbil většímu množství států, jich nyní ubylo. Jedním z důvodů byla kompromisní varianta, v níž se snížil objem vypáleného nezdaněného alkoholu z původního sta na 50 litrů na domácnost.</p>
      <p>Česko podle Schillerové nepřistoupilo ani na tento návrh, neboť se obává, že by v jiných zemích podomácku vyráběné lihoviny mohly proudit na český trh. Skutečné množství alkoholu z domácích pálenic by navíc bylo těžké kontrolovat.</p>
      <p>"Padesát litrů není málo. A jak uhlídáte, že to nebude sto?" polemizovala s návrhem Schillerová.</p>
      <p>Pro Česko podle ministryně zůstává téma stále velmi citlivé i kvůli takzvané metanolové aféře, při níž v roce 2012 nelegálně prodávaný alkohol zabíjel lidi. "Myslím, že máme všichni v paměti těch deset vyhaslých lidských životů," připomněla Schillerová další podnět k zablokování takzvané lihové směrnice.</p>
    </article>
  </body>
</html>