<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545663.html/%D8%A7%DA%AF%D8%B1-%D8%A7%DB%8C%D8%B1%D8%A7%D9%86-%D8%A8%D9%87-%D9%85%D8%B0%D8%A7%DA%A9%D8%B1%D9%87-%D8%AA%D9%86-%D8%AF%D9%87%D8%AF-%D8%AC%D8%A8%D9%87%D9%87-%D9%85%D9%82%D8%A7%D9%88%D9%85%D8%AA-%D9%81%D8%B1%D9%88-%D9%85%DB%8C-%D8%B1%DB%8C%D8%B2%D8%AF--%DA%AF%D8%A7%D9%85-%DA%86%D9%87%D8%A7%D8%B1%D9%85-%D9%87%D8%B3%D8%AA%D9%87-%D8%A7%DB%8C-%D8%AC%D8%A8%D9%87%D9%87-%D8%A7%D8%B3%D8%AA%DA%A9%D8%A8%D8%A7%D8%B1-%D8%B1%D8%A7-%D8%A8%D9%87-%D8%AA%D9%84%D8%A7%D8%B7%D9%85-%D8%A7%D9%86%D8%AF%D8%A7%D8%AE%D8%AA--6-%D9%85%D8%B3%D8%A6%D9%88%D9%84-%D8%AF%D8%B1%D8%AC%D9%87-%DB%8C%DA%A9-%D8%A7%D9%84%D8%A8%D8%B1%D8%B2-%D8%B3%D8%A7%DA%A9%D9%86-%D8%A7%D8%B3%D8%AA%D8%A7%D9%86-%D9%86%DB%8C%D8%B3%D8%AA%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:30:00+00:00"/>
    <meta property="og:title" content="اگر ایران به مذاکره تن دهد جبهه مقاومت فرو می‌ریزد/ گام چهارم هسته‌ای جبهه استکبار را به تلاطم انداخت/ 6 مسئول درجه یک البرز ساکن استان نیستند"/>
    <meta property="og:description" content="آیت الله حسینی همدانی گفت: متاسفانه تعداد زیادی از مسئولین در سطح بالا به جز استاندار البرز، اعم از 6 مسئول درجه 1 شب در استان اسکان ندارند."/>
  </head>
  <body>
    <article>
      <h1>اگر ایران به مذاکره تن دهد جبهه مقاومت فرو می‌ریزد/ گام چهارم هسته‌ای جبهه استکبار را به تلاطم انداخت/ 6 مسئول درجه یک البرز ساکن استان نیستند</h1>
      <h2>امام جمعه کرج در خطبه‌های نماز جمعه؛</h2>
      <address>
        <time datetime="2019-11-08T15:30:00+00:00">08 Nov 2019, 15:30</time>
      </address>
      <p>آیت الله حسینی همدانی گفت: متاسفانه تعداد زیادی از مسئولین در سطح بالا به جز استاندار البرز، اعم از 6 مسئول درجه 1 شب در استان اسکان ندارند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://titre1.ir/fa/news/170865/titre1.ir/">تیتریک</a>، امام جمعه کرج ظهر امروز در خطبه های نماز جمعه کرج با اشاره به اینکه رهبر معظم انقلاب اخیرا تعبیر گرگ را برای آمریکا به کار بردند، گفت: در طول تاریخ آمریکا تمامی صفت های گرگ را از خونخواری و درندگی داشته است و امروز در نتیجه نباید به آمریکای رو به افول با مذاکره تنفس مصنوعی داد. </p>
      <p>آیت الله حسینی همدانی افزود: اصرار آمریکا برای مذاکره در جهت منافعی است که برای آنها دارد، همچنین جدا از مباحث تبلیغاتی و انتخاباتی که رئیس جمهور آمریکا دنبال می کند اگر ایران به مذاکره تن دهد جبهه مقاومت فرو می ریزد و عزت و اقتدار ایران در نگاه بین المللی از بین می رود.    وی با اشاره به اینکه با مذاکره عده ای بوق در دست گرفته و می گویند همه مشاهده کردید که چگونه فشار بر ایران اثر کرد لذا ایران هرگز تن به این شکست نخواهد داد، اظهار داشت: آقایان به نصیحت های رهبر معظم انقلاب گوش دهید، از تاریخ پند بگیرید، همه شاهد بودید که کوبا پش از 50 سال تحریم بالاخره حاضر به مذاکره با آمریکا شد اما جز چند عکس تبلیغاتی ثمره ای برای آن نداشت.    آیت الله حسینی همدانی تصریح کرد: در مذاکره امتیازاتی داده می شود تا بعد از آن یک کشور پیروز میدان شود نه اینکه اینکه امتیاز بدهید و بیشتر تحت سلطه قرار بگیرید، عده ای اینگونه عمل می کنند، گام چهارم هسته ای که برداشته شد جبهه استکباری را به تلاطم انداخت و شروع به حرف های بی ربط زدن کرد.    وی گفت: گام چهارم هسته ای اگرچه دیر برداشته شد اما درست انتخاب شد و باید با این رویه در برابر استکبار ایستاد، هر حرکت عزت مندانه ای را آمریکا تحمل نمی کند لذا باید با قاطعیت تمام در مقابل آنها ایستاد و تا حصول نتیجه کامل از حقوق ملت دفاع کرد.    امام جمعه کرج افزود: باید به فرموده رهبر مظم انقلاب در دیدار با دانش آموزان، تولید داخلی را رونق داد و با ورود کالاهایی که مشابه آن در داخل تولید می شود مخالفت کرد و در دفاع از آینده جوانان باید در برابر ورود کالاهای این چنینی ایستاد، همچنین برای تبدیل موضوع مصرف کالاهای خارجی به ضد ارزش باید همه اقدام کرده و رسانه ها در راستای مسئله گفتمان سازی کمک کنند.    آیت الله حسینی همدانی با اشاره به اینکه واردات کالای خارجی به معنای از دست رفتن فرصت شغلی برای جوانان در داخل بوده و به تعبیر رهبری حرام شرعی و قانونی است، اظهار داشت: آمار گمرک درباره واردات کالاهای لوکس نگران کننده است، باید دستگاه های نظارتی ضمن برطرف کردن موانع، با جدیت تمام کیفیت تولید داخلی را کنترل کنند.    وی با تاکید بر اینکه اقتصاد مقاومتی بدون حمایت از تولید داخلی معنا ندارد و متاسفانه از تولیدات فرهنگی فاخر در داخل کشور حمایت نمی شود، تصریح کرد: به تذکر رهبری برای قرار گرفتن اسناد لانه جاسوسی در کتب درسی توجه نشد در حالی که آمریکا از هیچ روزنه ای برای ضربه زدن به اسلام غافل نیست.    آیت الله حسینی همدانی گفت: از کارمندانی که به موقع در محل کار خود حاضر می شوند، به مردم خدمت می کنند و از بیت المال محافظت می کنند و در نحوه عملکردشان به گونه ای عمل می کنند که امید به آینده و بهتر شدن اوضاع را نوید می دهند باید تشکر کرد.    وی افزود: باید از کارگزار دلسوز تشکر کرد، ما مسئولینی در استان البرز داریم که به محض اینکه عنوانی برای مسئولیت به آنها داده می شود خانواده خود را در شهر مستقر می کنند اما متاسفانه تعداد زیادی از مسئولین در سطح بالا به جز استاندار البرز، اعم از 6 مسئول درجه 1 شب در استان اسکان ندارند.    امام جمعه کرج در خاتمه با اشاره به اینکه مسئولین البرز باید در این استان مستقر باشند، اظهار داشت: البته عده ای به بهانه این بیان بنده به دنبال چندصد میلیون برای رهن مسکن نباشند.     انتهای پیام/</p>
    </article>
  </body>
</html>