<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817081.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T15:28:00+00:00"/>
    <meta property="og:title" content="جایزه ۱۰ میلیون دلاری آمریکا برای شناسایی ۲ تن از رهبران القاعده"/>
    <meta property="og:description" content="وزارت امور خارجه آمریکا اعلام کرد: این کشور تا میزان شش میلیون دلار جوایزی را برای اطلاعاتی درباره دو رهبر ارشد گروه القاعده تعیین کرده است."/>
  </head>
  <body>
    <article>
      <h1>جایزه ۱۰ میلیون دلاری آمریکا برای شناسایی ۲ تن از رهبران القاعده</h1>
      <address>
        <time datetime="2019-11-08T15:28:00+00:00">08 Nov 2019, 15:28</time>
      </address>
      <p>وزارت امور خارجه آمریکا اعلام کرد: این کشور تا میزان شش میلیون دلار جوایزی را برای اطلاعاتی درباره دو رهبر ارشد گروه القاعده تعیین کرده است.</p>
      <p>به گزارش ایسنا به نقل از خبرگزاری اسپوتنیک، در یک بیانیه منصوب به وزارت امور خارجه آمریکا آمده است: بر اساس برنامه جوایز برای عدالت در وزارت امور خارجه آمریکا جایزه‌ای برای اطلاعات درباره دو تن از رهبران ارشد گروه القاعده در شبه جزیره عرب پیشنهاد می‌شود.</p>
      <p>به این ترتیب بر طبق این برنامه بالغ بر شش میلیون دلار برای هر گونه اطلاعاتی که منجر به شناسایی یا تعیین محل سعد بن عاطف العولقی و بالغ بر چهار میلیون دلار جایزه نیز برای اطلاعات منجر به شناسایی یا تعیین محل ابراهیم احمد محمود القوصی تعیین شده است.</p>
      <p>وزارت امور خارجه آمریکا تصریح کرد: العولقی امیر گروه القاعده در استان شبوه یمن است و علنا خواستار حمله به آمریکا و هم پیمانانش شده است.</p>
      <p>همچنین القوصی که در سال ۲۰۱۴ به گروه القاعده در شبه جزیره عرب پیوسته سابقه چند دهه فعالیت برای القاعده را داشته و تا چندین سال نیز مستقیما برای اسامه بن لادن کار کرده است.</p>
      <p>در این بیانیه تصریح شد:‌ القوصی در فضای مجازی برای تشویق عوامل خودسر به حملات انفرادی علیه آمریکا تبلیغ کرده است.</p>
      <p>این وزارتخانه همچنین خاطرنشان کرد: القوصی در سال ۲۰۰۱ در پاکستان بازداشت شده و یکی از زندانیان گوآنتانامو بوده است اما در سال ۲۰۱۰ دو سال بعد از اعتراف به حمایت از القاعده به سودان بازگشت.</p>
    </article>
  </body>
</html>