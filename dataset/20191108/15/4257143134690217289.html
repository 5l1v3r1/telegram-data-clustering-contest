<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/torokorszag-hetfon-megkezdi-az-elfogott-terroristak-europaba-kuldeset"/>
    <meta property="og:site_name" content="infostart"/>
    <meta property="article:published_time" content="2019-11-08T15:39:07+00:00"/>
    <meta property="og:title" content="Törökország hétfőn megkezdi az elfogott terroristák Európába küldését"/>
    <meta property="og:description" content="Az nem derült ki, hogy az intézkedés mely országokat érinti."/>
  </head>
  <body>
    <article>
      <h1>Törökország hétfőn megkezdi az elfogott terroristák Európába küldését</h1>
      <address><time datetime="2019-11-08T15:39:07+00:00">08 Nov 2019, 15:39</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/tudositoink/2019/11/05/europaba-kuld-iszlam-allam-harcosokat-torokorszag"/>
        <a href="https://infostart.hu/belfold/2019/11/07/orban-viktor-es-recep-tayyip-erdogan-sajtotajekoztatoja"/>
      </related>
      <h3>Az nem derült ki, hogy az intézkedés mely országokat érinti.</h3>
      <p>Törökország hétfőn megkezdi az Iszlám Állam nevű terrorszervezet elfogott külföldi harcosainak hazatelepítését - közölte Süleyman Soylu török belügyminiszter pénteken.</p>
      <p>Számos európai ország megtagadta, hogy visszafogadja az Iszlám Állam soraiban harcoló állampolgárait és családtagjaikat. Nagy-Britannia eddig több mint száz szélsőségest fosztott meg állampolgárságától.</p>
      <p>Törökország az utóbbi időben többször hevesen bírálta az európai országokat, mert nem hajlandók visszafogadni az Iszlám Állam soraiban Irakban és Szíriában harcoló állampolgáraikat. Soylu hétfőn azt mondta: a hontalanná vált dzsihadistákat is visszaküldik származási országukba. Egyelőre nem tudni, Törökország hogyan valósítja meg ezt.</p>
      <p>Soylu szerint a Nagy-Britanniához és Hollandiához hasonló országok "a könnyebb utat választották" azzal, hogy megvonták az állampolgárságot az Iszlám Állam tagjaitól. A miniszter korábban elfogadhatatlannak és felelőtlennek nevezte ezt a hozzáállást. Soylu elmondta, hogy holland, brit és más országok szélsőségesei is raboskodnak török börtönökben.</p>
      <p>Az Iszlám Állam terrorszervezet mintegy 1200 külföldi szélsőségesét tartják fogva Törökországban. Hivatalos források szerint az október 9-én Északkelet-Szíriában indított, Béke Forrása fedőnevű hadműveletben a török erők 287 dzsihadistát, valamint hozzátartozóikat és támogatóikat fogták el, akik között nők és gyermekek is vannak. Úgy tudni, hogy hozzávetőleg tízezer szélsőséges raboskodik az SDF fogságában Szíriában.</p>
      <p>
        <i>Nyitókép: Pixabay</i>
      </p>
    </article>
  </body>
</html>