<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740702"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T15:40:00+00:00"/>
    <meta property="og:title" content="ช้างป่าคลั่งฉีกร่างเฒ่าวัย72 ชิ้นส่วนกระจายตายสุดสยอง!"/>
    <meta property="og:description" content="เกิดเหตุสลดช้างป่ารุมกระทืบตาวัย 72 ปี ร่างเละเสียชีวิตกลางป่า หลังให้ข้าวหมา แมว และกำลังเดินกลับบ้าน คาดช้างตกใจเสียงตะโกนจนเข้ามาทำร้ายจนเกิดเหตุดังกล่าว"/>
  </head>
  <body>
    <article>
      <h1>ช้างป่าคลั่งฉีกร่างเฒ่าวัย72 ชิ้นส่วนกระจายตายสุดสยอง!</h1>
      <address>
        <time datetime="2019-11-08T15:40:00+00:00">08 Nov 2019, 15:40</time>
      </address>
      <p>
        <b>เกิดเหตุสลดช้างป่ารุมกระทืบตาวัย 72 ปี ร่างเละเสียชีวิตกลางป่า หลังให้ข้าวหมา แมว และกำลังเดินกลับบ้าน คาดช้างตกใจเสียงตะโกนจนเข้ามาทำร้ายจนเกิดเหตุดังกล่าว</b>
      </p>
      <p>เมื่อวันที่ 8 พ.ย.ร.ต.อ.ยุทธนา โพธิ์ศรีดี รองสารวัตร(สอบสวน) สภ.โนนดินแดง อ.โนนดินแดง จ.บุรีรัมย์ ได้รับแจ้งจากผู้ใหญ่บ้านคลองหิน หมู่ 4 ต.ลำนางรอง อ.โนนดินแดง ว่า มีคนพบชิ้นส่วนมนุษย์กระจายเกลื่อนทั่วบริเวณท้ายหมู่บ้าน จึงเข้าไปตรวจสอบพร้อมเจ้าหน้าที่  ที่เกิดเหตุบริเวณป่าบ้านคลองหิน หมู่ที่ 4 ต.ลำนางรอง พบเศษชิ้นส่วนมนุษย์  กระจัดกระจายทั่วบริเวณ กู้ภัยต้องเก็บชิ้นส่วนมารวมกัน ทราบชื่อผู้เสียชีวิตคือนายลำดวน ดวงเดือน  อายุ 72 ปี เป็นชาวบ้านในหมู่บ้านคลองหิน และเป็นชุดผลักดันช้างป่าประจำหมู่บ้าน</p>
      <figure>
        <img src="https://www.dailynews.co.th/admin/upload/20191108/news_cmyZKmrFrL214006_533.jpg?v=201911090411?v=1463"/>
      </figure>
      <p>สอบถามนายอุทัย เจริญรัมย์ อายุ 49 ปี อาสาสมัครเฝ้าระวังช้างป่าดงใหญ่ประจำหมู่บ้าน เล่าว่า ช่วงหัวค่ำของวันที่ 7 พ.ย.เห็นผู้ตาย เดินถือถุงเศษอาหาร ซึ่งคาดว่าจะเอาไปให้สุนัขและแมวที่ผู้ตายเลี้ยงที่กระท่อม ใกล้กับจุดที่เกิดเหตุ แต่ก็ไม่เอะใจเพราะผู้ตายเอาอาหารไปให้สัตว์เลี้ยงเป็นประจำ   กระทั่งรุ่งเช้าได้มีชาวบ้านที่ออกไปขุดหาเเมลง จิ้งหรีด ในป่าที่เกิดเหตุ ได้พบผ้าขาวม้า และชิ้นส่วนมนุษย์ทั่วบริเวณจึงแจ้งผู้ใหญ่บ้านและเจ้าหน้าที่มาตรวจสอบ สาเหตุคาดว่าผู้ตายน่าจะเดินทางกลับบ้าน แต่ไปเจอช้างป่าโดยบังเอิญ ประกอบกับผู้ตายมีอาการทางจิตเวช เวลาเดินในหมู่บ้าน หรือทุ่งนามักจะตะโกนเสียงดัง ทำให้ช้างได้ยินและตกใจ จึงเข้ามาทำร้ายจนเสียชีวิต<br/><br/>ด้านนายสมส่วน รักษาสัตย์ หัวหน้าเขตรักษาพันธุ์สัตว์ป่าดงใหญ่ กล่าวว่า ที่ผ่านมาได้มีการจัดเวรยาม คอยเฝ้าระวังและผลักดันช้างป่ามาโดยตลอด แต่ไม่สามารถเฝ้าได้ตลอดเวลาได้ เพราะช้างป่ามีหลายตัว ส่วนใหญ่จะแจ้งเตือนชาวบ้าน ให้คอยระวัง รายนี้ถือเป็นรายที่ 11 ตั้งแต่ปี 39 เป็นต้นมา</p>
      <figure>
        <img src="https://www.dailynews.co.th/admin/upload/20191108/news_ZdMbYlkdcg214007_533.jpg?v=201911090411?v=8050"/>
      </figure>
      <figure>
        <img src="https://www.dailynews.co.th/admin/upload/20191108/news_JQVyksEBxS214008_533.jpg?v=201911090411?v=2374"/>
      </figure>
      <figure>
        <iframe src="https://www.youtube.com/embed/XWEWFiSjkCk" width="640" height="360" data-service="Youtube" scrolling="no"/>
      </figure>
    </article>
  </body>
</html>