<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/microsoft_giappone_settimana_corta-6490930/news/2019-11-08/"/>
    <meta property="og:site_name" content="Agi"/>
    <meta property="article:published_time" content="2019-11-08T15:18:00+00:00"/>
    <meta property="og:title" content="Lavorare 4 giorni su 7. L'esperimento di Microsoft in Giappone"/>
    <meta property="og:description" content="“Lavora per poco tempo, riposa bene e impara molto”, ha dichiarato Takuya Hirano, presidente e CEO di Microsoft Japan. I risultati dell'esperimento "/>
  </head>
  <body>
    <article>
      <h1>Lavorare 4 giorni su 7. L'esperimento di Microsoft in Giappone</h1>
      <h2>“Lavora per poco tempo, riposa bene e impara molto”, ha dichiarato Takuya Hirano, presidente e CEO di Microsoft Japan. I risultati dell'esperimento </h2>
      <address><time datetime="2019-11-08T15:18:00+00:00">08 Nov 2019, 15:18</time> by <a rel="author" href="https://www.agi.it/authors/gabriele-fazio/" target="_blank">Gabriele Fazio</a></address>
      <p>La filiale giapponese della <b>Microsoft</b> ha appena scoperto i vantaggi della <b>settimana breve</b>. È stato agosto il mese di prova in cui ai 2300 dipendenti della multinazionale sono stati concessi i <b>venerdì liberi</b>, ora l’azienda ha reso noti i risultati e sono a dir poco stupefacenti.  </p>
      <h3>"Stessi risultati in meno tempo"</h3>
      <p>La <b>produttività</b> è aumentata del 40%, le <b>pause</b> durante il lavoro diminuite del 25%, così come il <b>consumo di elettricità</b>, sceso del 23%, e sempre per quanto riguarda l’aspetto dell’impatto ambientale, le <b>stampanti</b> degli uffici hanno sputato fuori il 59% di carta in meno. Il tutto lavorando il 20% in meno del tempo, andando incontro ad un gradimento dell’iniziativa da parte del 92% dei dipendenti.</p>
      <p>“Lavora per poco tempo, riposa bene e impara molto”, ha dichiarato Takuya Hirano, presidente e CEO di Microsoft Japan, in una nota al <a href="https://www.microsoft.com/it-it">sito</a> ufficiale, "Voglio che i dipendenti pensino e sperimentino come possono ottenere gli stessi risultati con il 20% in meno di orario di lavoro”.</p>
      <h3>I 'pionieri' della settimana corta</h3>
      <p>Ma i giapponesi non sono i primi ad aver voluto provare questa nuova soluzione per permettere ai lavoratori una vita più equilibrata tra casa e ufficio, non sono i primi, insomma, a scommettere di fatto sulla felicità dei propri dipendenti. A ottobre del 2018 la neozelandese <a href="https://www.perpetualguardian.co.nz/news/the-four-day-week-is-here">Perpetual Guardian</a> ha testato la settimana cortissima riscontrando aumento della produttività e un significativo calo dei livelli di <b>stress</b> del personale; lo scorso febbraio la scelta è diventata definitiva. Il cosiddetto “<b>Work-Life-Balance</b>”, entrato ufficialmente in vigore tempo fa, contribuisce a rendere <a href="https://www.agi.it/economia/danimarca_paese_felice-4500482/news/2018-10-18/">la Danimarca uno dei paesi più felici del mondo</a>.</p>
      <p>Realtà che erano già state ampiamente anticipate dagli studi, come quello condotto dall’importante società di consulenza sulle risorse umane Robert Half, che rivelava già diverso tempo fa come il 66% dei lavoratori fosse sicuro di poter rendere di più andando meno a lavoro.</p>
      <p><a href="https://workforceinstitute.org/the-case-for-a-4-day-workweek-nearly-half-of-employees-worldwide-could-do-their-jobs-in-5-hours-or-less-each-day/">Un sondaggio</a> del 2018 portato avanti dall'<b>Istituto Workforce</b> su 3.000 dipendenti ha rivelato che oltre la metà era convinto di poter svolgere il proprio lavoro in cinque ore anziché otto. E, come se non bastasse, l’<b>Harvard</b><b> Business Review</b> ha pubblicato i dati relativi ad un esperimento che dimostrava che già anche solo la diminuzione della giornata lavorativa da otto a sei ore aumentava sensibilmente la <b>produttività di un’azienda</b>.</p>
      <p>Una filosofia insomma vincente, ed è questo l’obiettivo svelato da un rappresentante Microsoft: “Nello spirito di una mentalità di crescita, siamo sempre alla ricerca di nuovi modi per innovare e sfruttare la nostra tecnologia per migliorare l'esperienza dei nostri dipendenti in tutto il mondo”.</p>
    </article>
  </body>
</html>