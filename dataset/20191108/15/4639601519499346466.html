<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T15:44:47+00:00"/>
    <meta property="og:title" content="Χριστουγεννιάτικος για τα δώρα και επιδόματα από το Ειρηνοδικείο"/>
    <meta property="og:description" content="Δικαίωση υπαλλήλων για τον 13ο και 14ο μισθό - Πρόκειται για απόφαση πρώτου βαθμού"/>
  </head>
  <body>
    <article>
      <h1>Χριστουγεννιάτικος για τα δώρα και επιδόματα από το Ειρηνοδικείο</h1>
      <h2>Δικαίωση υπαλλήλων για τον 13ο και 14ο μισθό – Πρόκειται για απόφαση πρώτου βαθμού</h2>
      <address><time datetime="2019-11-08T15:44:47+00:00">08 Nov 2019, 15:44</time> by <a rel="author">Μουστάκα Μίνα</a></address>
      <p>Aπόφαση για την περικοπή δώρων για Χριστούγεννα, Πάσχα και επίδομα θερινής άδειας, που δικαιώνει 13 υπαλλήλους , οι οποίοι είχαν σύμβαση ιδιωτικού δικαίου με νομικό πρόσωπο στο οποίο ισχύει το Ενιαίο Μισθολόγια, εξέδωσε το Ειρηνοδικείο Αμαρουρίου κρίνοντας ότι οι εν λόγω περικοπές είναι αντισυνταγματικές.</p>
      <p>Όπως είναι γνωστό πριν από λίγο καιρό το μείζον αυτο ζήτημα των δώρων και των επιδομάτων θερινής άδειας κρίθηκε αμετάκλητα από την Ολομέλεια του Συμβουλίου της Επικρατείας για το σύνολο των δημοσίων υπαλλήλων, καθώς το ανώτατο δικαστήριο έκρινε συνταγματικές τις περικοπές και ανεκτές από την ελληνική συνταγματική τάξη.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <p>Η εν λόγω απόφαση του Ειρηνοδικείου, το οποίο είναι δικαστήριο πρώτου βαθμού, το πιθανότερο θα επανακριθεί και σε δεύτερο βαθμό, οπότε τουλάχιστον επί του παρόντος είναι άγνωστο αν και πότε θα παραχαθούν από την απόφαση αυτή έννομα αποτελέσματα.<br/>Οι 13 υπάλληλοι που προσέφυγαν στο Ειρηνοδικείο είχαν σύμβαση ιδιωτικού δικαίου με Αθλητική Ομοσπονδία όπου εργάζονταν και διεκδίκησαν την καταβολή των δώρων της τελευταίας πενταετίας.</p>
      <h3>Το σκεπτικό</h3>
      <p>Στο σκεπτικό της απόφασης του Ειρηνοδικείου, επισημαίνεται ότι η επίμαχη κατάργηση των δώρων Χριστουγέννων και Πάσχα και του επιδόματος αδείας δεν θεσπίσθηκε νομίμως, και έκρινε ότι η περικοπή τους είναι αντίθετη με πολλές συνταγματικές διατάξεις,ενώ προσκρούει και στο Πρώτο Πρόσθετο Πρωτόκολλο της Ευρωπαϊκής Σύμβασης Δικαιωμάτων του Ανθρώπου (Ε.Σ.Δ.Α.) και στον Ευρωπαϊκό Κοινωνικό Χάρτη.<br/>Επίσης προσθέτει στην απόφαση της ότι, «η μισθολογική κατάσταση των επίμαχων υπαλλήλων ρυθμίζονταν από τους Ν. 4024/2011 και Ν. 4093/2012, συμμορφούμενη δε προς τον τελευταίο, η εναγομένη Ομοσπονδία προέβη στην εξ ολοκλήρου κατάργηση των επιδομάτων εορτών Πάσχα, Χριστουγέννων και αδείας, η οποία και συνεχίσθηκε μετά τη θέση σε ισχύ από 1.1.2016 του ν. 4354/2015 (άρθρο 34), ελλείψει αντιθέτου προβλέψεως».</p>
      <p>Όμως, συνεχίζει το Ειρηνοδικείο, «οι επίμαχες διατάξεις τυγχάνουν ανεφάρμοστες ως αντικείμενες στο Σύνταγμα και στις έχουσες υπερνομοθετική ισχύ διατάξεις των διεθνών συνθηκών, εφόσον στερούν από τους ενάγοντες το δικαιούμενο ικανοποιητικό και αξιοπρεπές επίπεδο διαβίωσης».</p>
      <h3>Σταθμός</h3>
      <p>Ο δικηγόρος Γεώργιος Μελισσάρης, που χειρίστηκε την υπόθεση των 13 εργαζομένων, δήλωσε: «Πρόκειται για μια απόφαση-σταθμό, διότι το Δικαστήριο, λαμβάνοντας υπόψη την πρόσφατη αρνητική απόφαση της Ολομέλειας του ΣτΕ, έκρινε παρά ταύτα ότι η πλήρης κατάργηση των δώρων εορτών και του επιδόματος αδείας σε νομικό πρόσωπο του ιδιωτικού τομέα είναι αντισυνταγματική και ανεφάρμοστη, οφείλει επομένως το νομικό πρόσωπο την αναδρομική καταβολή τους. Ανοίγει, με άλλα λόγια, ο δρόμος για τη διεκδίκηση των καταργηθέντων δώρων και επιδόματος αδείας από εργαζόμενους του ιδιωτικού τομέα που αμείβονται με βάση το ενιαίο μισθολόγιο, οι οποίοι και έχουν σηκώσει, χωρίς καμία αμφιβολία, το μεγαλύτερο βάρος της υπερδεκαετούς κρίσης στη χώρα μας».</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/09/25/society/adedy-to-thrasos-tou-k-tsakalotou-einai-apythmeno/"/>
        <a href="https://www.tovima.gr/2019/09/06/society/adedy-agonizetai-gia-tin-katargisi-tou-nomou-katrougkalou-kai-13-14o-mistho/"/>
        <a href="https://www.tovima.gr/2019/07/22/society/adedy-tha-synexisoume-na-diekdikoume-13o-kai-14o-mistho/"/>
        <a href="https://www.tovima.gr/2019/07/16/finance/oristiko-telos-se-13o-kai-14o-mistho-sto-dimosio-vazei-to-ste/"/>
        <a href="https://www.tovima.gr/2019/07/16/politics/koutsoumpas-to-kke-tha-apotelei-to-maxitiko-stirigma-ton-ergazomenon/"/>
        <a href="https://www.tovima.gr/2019/05/23/society/peletidis-epistrefei-13o-kai-14o-mistho-stous-ergazomenous-tis-deyap/"/>
        <a href="https://www.tovima.gr/2019/05/21/society/apogoiteysi-antiproedrou-adedy-gia-tin-apofasi-ste-gia-dora-epidomata/"/>
        <a href="https://www.tovima.gr/2019/05/20/society/ste-syntagmatiki-i-katargisi-ton-doron-kai-epidomaton-sto-dimosio/"/>
      </related>
    </article>
  </body>
</html>