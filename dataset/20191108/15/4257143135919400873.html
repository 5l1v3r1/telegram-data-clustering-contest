<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/08/figyelmeztetest-adott-ki-az-imf-de-europaban-nem-nagyon-halljak"/>
    <meta property="og:site_name" content="infostart"/>
    <meta property="article:published_time" content="2019-11-08T15:56:02+00:00"/>
    <meta property="og:title" content="Figyelmeztetést adott ki az IMF, de Európában nem nagyon hallják"/>
    <meta property="og:description" content="Európa készítsen válságtervet az esetleges gazdasági visszaesés kivédésére – erre figyelmeztette az euroövezet országait a Nemzetközi Valutaalap. A kontinens legnagyobb gazdasága, Németország közölte: kész fellépni, de egyelőre nem látja szükségét."/>
  </head>
  <body>
    <article>
      <h1>Figyelmeztetést adott ki az IMF, de Európában nem nagyon hallják</h1>
      <address><time datetime="2019-11-08T15:56:02+00:00">08 Nov 2019, 15:56</time> by <a rel="author">Infostart / InfoRádió - Szvetnik Endre (London)</a></address>
      <h3>Európa készítsen válságtervet az esetleges gazdasági visszaesés kivédésére – erre figyelmeztette az euroövezet országait a Nemzetközi Valutaalap. A kontinens legnagyobb gazdasága, Németország közölte: kész fellépni, de egyelőre nem látja szükségét.</h3>
      <p>Hiába figyelmeztetnek a közgazdászok és fest immár sötét képet a Valutaalap is, Berlinben úgy gondolják, hogy masszív költekezés nélkül is átvészelhetik a jelenlegi nehézségeket. Az IMF szerint azonban Európának válságtervre van szüksége, mert a monetáris politika eszközeit már szinte teljesen kimerítették.</p>
      <blockquote>„Mivel egyre nagyobb a visszaesés veszélye, vésztervekkel kell készenlétben állni”</blockquote>
      <p>– írta a Valutaalap most kiadott, Európára vonatkozó regionális előrejelzésében. A pénzügyi intézmény szerint a tagállamok „összehangolt pénzügyi válaszára lehet szükség”, miközben veszélyt jelent a kereskedelmi protekcionizmus, a kaotikus brexit lehetősége és a geopolitika.</p>
      <p>A képet árnyalja, hogy friss adatok szerint az eurózóna gazdasága ellenállóbb, mint gondolták. Ebbe részben besegít a francia gazdaság dinamikus bővülése. Úgy tűnik, Emmanuel Macron elnök népszerűtlen reformjai – gazdasági értelemben – kezdik meghozni gyümölcseiket. Az egyik ilyen, hogy</p>
      <blockquote>növekedés szempontjából Európa második gazdasága megelőzte az elsőt.</blockquote>
      <p>A francia munkahelyteremtés üteme olyan dinamikus, hogy a nemzeti bank vezető közgazdásza, Olivier Garnier „figyelemre méltónak” nevezte. „A munkaerőpiac kulcsfontosságú a gazdaság összes rétege számára” – erősítette meg Florian Hense, a Berenberg európai ügyekkel foglalkozó közgazdásza.</p>
      <p>A térség gazdasági motorja és első számú exportgazdasága, amelytől sok közép-európai állam is függ, Németország, amely az elmúlt negyedévben papíron már recesszióban volt és mindezt a munkaerőpiac visszaesése kísérte.</p>
      <p>Macron és a francia gazdaság sikere azt jelenti, hogy a francia elnöknek megnőtt a politikai tőkéje és nagyobb elszántsággal próbálhatja megvalósítani elképzeléseit. Ezek közé tartozik a hangsúlyosabb iparpolitika és olyan nagy európai cégek létrehozása, amelyek az amerikai és kínai vállalatok riválisai lehetnek. Mint az Al-Jazeera megjegyezte, Párizsban már akkor az önbizalom, hogy néha ki-ki oktatják a németeket a saját pénzügypolitikájuk kérdéseiben.</p>
      <p>Elemzők azonban figyelmeztetnek, hogy az optimista franciáknak még van hová fejlődniük a németekkel szemben. A francia közalkalmazotti szektor például az állami kiadások 56 százalékát viszi, míg Németországban ez 45 százalék. Bár esik a munkanélküliség, de a ráta még mindig a duplája a német aránynak.</p>
      <p>Visszatérve az IMF figyelmeztetésére, Olaf Scholz német pénzügyminiszter azzal válaszolt, hogy szerinte nincs szükség gazdaságélénkítő csomagra a megtorpant növekedés meglódítására.</p>
      <blockquote>„Megvan a képességünk, hogy fellépjünk, ha tényleg válság van, de ma nem látunk és nem is várunk válságot”</blockquote>
      <p>– mondta egy rendezvényen.</p>
      <p>Az IMF szerint viszont gyülekeznek a sötét felhők. Ezek egyike a még mindig lehetséges kaotikus brexit, ami évi fél százalékkal vetné vissza az európai gazdaság növekedését. A kereskedelmi és ipari szektorok gyengélkedése pedig gyorsabban terjedhet át a szolgáltatási szférára, mint sokan gondolják. Emellett sok országban túlárazott az ingatlanpiac – figyelmeztet az IMF.</p>
      <p>
        <i>Nyitókép: MTI/EPA/Friedemann Vogel</i>
      </p>
      <p>
        <b>Kapcsolódó hang</b>
      </p>
      <p>Figyelmeztetést adott ki az IMF, de Európában nem nagyon hallják</p>
      <figure>
        <audio src="https://infostart.hu/audio/00004/00004f61b.mp3"/>
      </figure>
      <p> </p>
    </article>
  </body>
</html>