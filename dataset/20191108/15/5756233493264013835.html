<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620477/%D9%88%D8%A7%DA%A9%D9%86%D8%B4-%D8%B3%D9%BE%D8%A7%D9%87-%D9%BE%D8%A7%D8%B3%D8%AF%D8%A7%D8%B1%D9%86-%D8%A8%D9%87-%D8%AA%D8%AD%D8%B1%DB%8C%D9%85-%D8%B4%D8%AF%D9%86-%D8%B3%D8%AA%D8%A7%D8%AF%DA%A9%D9%84-%D9%86%DB%8C%D8%B1%D9%88%D9%87%D8%A7%DB%8C-%D9%85%D8%B3%D9%84%D8%AD-%D9%88-%D8%A8%D8%B1%D8%AE%DB%8C-%D9%81%D8%B1%D9%85%D8%A7%D9%86%D8%AF%D9%87%D8%A7%D9%86-%D9%86%D8%B8%D8%A7%D9%85%DB%8C-%D8%A7%D8%B2-%D8%B3%D9%88%DB%8C-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:14:00+00:00"/>
    <meta property="og:title" content="واکنش سپاه پاسدارن به تحریم شدن ستادکل نیروهای مسلح و برخی فرماندهان نظامی از سوی آمریکا"/>
    <meta property="og:description" content="سپاه پاسداران در بیانیه‌ای با محکوم کردن تحریم‌های اخیر آمریکا علیه ایران اسلامی، گفت: مصمم تر از گذشته به مقابله با امریکا و شیطان بزرگ خواهیم پرداخت."/>
  </head>
  <body>
    <article>
      <h1>واکنش سپاه پاسدارن به تحریم شدن ستادکل نیروهای مسلح و برخی فرماندهان نظامی از سوی آمریکا</h1>
      <address>
        <time datetime="2019-11-08T15:14:00+00:00">08 Nov 2019, 15:14</time>
      </address>
      <p>
        <i>سپاه پاسداران در بیانیه‌ای با محکوم کردن تحریم‌های اخیر آمریکا علیه ایران اسلامی، گفت: مصمم تر از گذشته به مقابله با امریکا و شیطان بزرگ خواهیم پرداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سپاه پاسداران انقلاب اسلامی در بیانیه‌ای با محکومیت اقدام شکست‌خورده اخیر رژیم تروریستی آمریکا در تحریم ستاد کل نیروهای مسلح و تعدادی از فرماندهان و مقامات لشکری کشورمان، این اقدام را تحریک آمیز و موجب مصمم تر شدن نیروهای مسلح و مدافع انقلاب برای عملیاتی کردن سناریوهای مورد نظر و متناسب برای مقابله با شیطان بزرگ و متحدان کاخ‌سفید دانست.</p>
      <p>در بخشی از این بیانیه آمده است: اقدام رژیم مستکبر، سلطه‌گر و تروریستی ایالات متحده آمریکا در تحریم "ستاد کل نیروهای مسلح" و تعدادی از فرماندهان و مقامات لشکری جمهوری اسلامی که همواره در خط مقدم امنیت و افتخارآفرینی برای ملت ایران برابر توطئه ها و نقشه های شیطانی جبهه دشمنان انقلاب اسلامی درخشیده اند، دلالت بر حقانیت و موفقیت راه و مسیری دارد که از یک سو خرسندی، اعتماد و غرور ایرانیان و بلکه امت اسلامی را رقم زده است و از سوی دیگر استیصال و عصبانیت جبهه دشمن به ویژه هیأت حاکمه بی خرد کاخ سفید را نمایان ساخته است.</p>
      <p>این بیانیه می‌افزاید: قرائن نشان می‌دهد نفس‌های دشمن در میدان تقابل راهبردی با انقلاب اسلامی به شمارش افتاده است و اینگونه اقدامات در معادله‌ای معکوس ضمن بازنمایی شکست و استیصال آمریکا، بی اعتمادی و تنفر ملت ایران علیه آنها را تعمیق و در ادامه مقاومت فعال و ایستادگی و پایداری تاثیر محور خود مصمم تر می‌سازد و روند افول و زوال حتمی آمریکایی‌ها را نیز سرعت می‌بخشد.</p>
      <p>این بیانیه اقدام اخیر آمریکا را تحریک آمیز و موجب مهیاتر شدن نیروهای مسلح و مدافع انقلاب برای عملیاتی کردن سناریوهای مورد نظر و متناسب در مقابله با شیطان بزرگ و نظامیان تروریست آمریکایی توصیف و تصریح کرده است: به فضل الهی و به پشتوانه حمایت‌های همه جانبه ملت ایران، سپاه پاسداران انقلاب اسلامی و سایر نیروهای مسلح مقتدر و نهادهای اطلاعاتی و امنیتی کشور با اشراف اطلاعاتی همه‌جانبه بر وضعیت و تحرکات دشمن در جغرافیای داخلی و پیرامونی میهن اسلامی، تحت فرماندهی و هدایت های حکیمانه مقام معظم رهبری و فرماندهی کل قوا حضرت امام خامنه‌ای (مدظله العالی)، مهار هوشمندانه سیاست‌ها و سناریوهای ضد امنیتی و مخاطره آفرین برای این سرزمین مقدس را در دستور کار دائمی داشته و قاطعانه اجازه نخواهند داد استقلال، تمامیت ارضی و امنیت پایدار و کم‌نظیر ایران عزیز خدشه‌دار شود.</p>
      <p>این بیانیه در پایان اعلام تحریم‌های اخیر آمریکا علیه جمهوری اسلامی ایران را زنجیره‌ای از نمایش‌های مضحک، شکست خورده و حقارت آمیز قلمداد و تاکید کرده است: بی تردید ناکارآمدی و شکست تحریم ها و نقشه های آمریکایی در جنگ ظالمانه اقتصادی و اثبات هوشمندی و ظرفیت هاو توانمندی های ملی ایران برای تبدیل تهدیدها به فرصت های بالنده و موفق در پیش روندگی و پیشرفت کشور و مقاوم سازی نظام برابر اقدامات غیرقانونی و ضد انسانی دشمنان که عامل اصلی عصبانیت آمریکا و دنباله رو های کاخ سفید به شمار می‌رود، ایران اسلامی را در پیگیری اهداف و آرمان های بلند و تمدن‌ساز خود متحد تر و ثابت قدم تر می‌سازد.</p>
    </article>
  </body>
</html>