<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596427/makron-i-anaptyksi-tis-rosias-einai-synyfasmeni-me-ti-synergasia-me-europi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T15:49:00+00:00"/>
    <meta property="og:title" content="Μακρόν: Η ανάπτυξη της Ρωσίας είναι συνυφασμένη με τη συνεργασία με Ευρώπη"/>
    <meta property="og:description" content="Ο Γάλλος πρόεδρος Εμανουέλ Μακρόν στη συνέντευξη του στο περιοδικό The Economist, η οποία προκάλεσε πλήθος αντιδράσεων επειδή εξέφρασε την εκτίμηση ότι το..."/>
  </head>
  <body>
    <article>
      <h1>Μακρόν: Η ανάπτυξη της Ρωσίας είναι συνυφασμένη με τη συνεργασία με Ευρώπη</h1>
      <address><time datetime="2019-11-08T15:49:00+00:00">08 Nov 2019, 15:49</time> by <a rel="author">SigmaLive</a></address>
      <p>Ο Γάλλος πρόεδρος Εμανουέλ Μακρόν στη συνέντευξη του στο περιοδικό The Economist, η οποία προκάλεσε πλήθος αντιδράσεων επειδή εξέφρασε την εκτίμηση ότι το ΝΑΤΟ είναι «εγκεφαλικά νεκρό», αναφέρεται και στην Ρωσία, θεωρώντας ότι για την Ρωσία υπάρχουν τρία στρατηγικά μοντέλα ανάπτυξης.</p>
      <p>Αναφερόμενος στο σημερινό μοντέλο ανάπτυξης που ακολουθεί η Ρωσία, ο Μακρόν θεωρεί ότι αυτό είναι ασταθές εξαιτίας των επιταχυμένων ρυθμών επανεξοπλισμού , αλλά και εξαιτίας των δημογραφικών και οικονομικών προβλημάτων που η χώρα αντιμετωπίζει. Το πρώτο αυτό μοντέλο ανάπτυξης ο Γάλλος πρόεδρος το χαρακτηρίζει «ανασύσταση της Ρωσίας ως υπερδύναμης». Κατά την άποψη του, το μοντέλο αυτό θα είναι «απίστευτα βαρύ», αν ληφθούν υπ' όψιν τα προαναφερθέντα προβλήματα, όπως επίσης και το συντηρητικό πολιτικό και ιδεολογικό μοντέλο που έχει υιοθετήσει η χώρα. Ωστόσο ο Μακρόν επισημαίνει ότι τα λάθη που έκαναν οι χώρες της Δύσης έναντι της Ρωσίας, «συνέβαλαν κατά κάποιο τρόπο» στο να ακολουθήσει η Ρωσία αυτόν τον δρόμο.</p>
      <p>Το δεύτερο μοντέλο ανάπτυξης για την Ρωσία είναι κατά τον Μακρόν το ευρασιατικό μοντέλο, αλλά εκτιμά ότι το γεγονός ότι στην περιοχή αυτή της Ευρασίας υπάρχει ένα κράτος όπως η Κίνα καθιστά το μοντέλο αυτό μη εξισορροπημένο.</p>
      <p>Ο Γάλλος πρόεδρος θεωρεί ότι το πιο αποτελεσματικό μοντέλο για την Ρωσία είναι αυτό που υιοθετεί την πολιτική «της αποκατάστασης μιας πολιτικής ισορροπίας με την Ευρώπη». Σύμφωνα με τον Εμανουέλ Μακρόν, σε μακροπρόθεσμη προοπτική η ανάπτυξη της Ρωσίας « δεν μπορεί να προχωρήσει διαφορετικά παρά μόνο μ’ ένα σχέδιο σύμπραξης με την Ευρώπη».</p>
      <p>Πληροφορίες από ΑΠΕ-ΜΠΕ-TASS</p>
    </article>
  </body>
</html>