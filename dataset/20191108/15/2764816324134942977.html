<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnews.cz/amd-athlon-3000g-uvedeni-parametry-cena-odemceny-nasobic"/>
    <meta property="og:site_name" content="Cnews.cz"/>
    <meta property="article:published_time" content="2019-11-08T15:27:40+00:00"/>
    <meta property="og:title" content="AMD uvádí lowendový procesor generace 3000: Athlon 3000G, poprvé s odemčeným násobičem"/>
    <meta property="og:description" content="AMD vydává levný dvoujádrový doplněk řady Ryzen 3000 - APU Athlon 3000G má takt 3,5 GHz, GPU Radeon Vega 3 a můžete ho přetaktovat, což konkurence nedovolí."/>
  </head>
  <body>
    <article>
      <h1>AMD uvádí lowendový procesor generace 3000: Athlon 3000G, poprvé s odemčeným násobičem</h1>
      <address><time datetime="2019-11-08T15:27:40+00:00">08 Nov 2019, 15:27</time> by <a rel="author" href="https://www.cnews.cz/lide/jan-olsan/" target="_blank">Jan Olšan</a></address>
      <slideshow>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-1">
            <img src="https://www.cnews.cz/wp-content/uploads/2018/12/AMD-Athlon-APU-Zen-AM4-1600.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-2">
            <img src="https://www.cnews.cz/wp-content/uploads/2019/11/Athlon-3000G-v-CPU-support-listu-Gigabyte.png"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-3">
            <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-01.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-4">
            <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-02.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-1">VŠECHNY FOTOGRAFIE</a>
      </p>
      <p>Začátkem týdne <a href="https://www.cnews.cz/amd-athlon-3000g-dvoujadro-apu-picasso-unik-parametry">prosákly informace o novém procesoru od AMD</a>, Ahtlonu 3000G se dvěma jádry pro levné počítače. Včera byl tento model oficiálně potvrzen a oznámen coby dvoujádrový lowendový doplněk k Ryzenům 3000. Jde o následovníka <a href="https://www.cnews.cz/amd-athlon-200ge-raven-ridge-zen-vega-specifikace-cena">Athlonů 200GE</a>, nicméně spolu s trošku změněným značením je zde jedna důležitá odlišnost týkající se přetaktování.</p>
      <p>Athlon 3000G je to, co zřejmě původně mělo mít název Athlon 320GE (v Pro řadě již existuje <a href="https://www.cnews.cz/amd-ryzen-pro-3000-business-oem-firemni-pc-uvedeni">Athlon Pro 300GE s téměř stejnými parametry</a>). AMD ale změnilo označení na 3000G, aby z něj bylo jasné, že model patří k desktopové řadě procesorů Ryzen 3000 pro socket AM4. Čip by také podle údajů ze seznamů podporovaných CPU na deskách měl být 12nm, ale toto je neoficiální. Na webu má AMD zatím údaj, že jde o 14nm model (což může buď být chyba, protože specifikace nejsou korektně vyplněné i v dalších věcech, nebo se v prodejních kusech eventuálně budou míchat jak 12nm čipy Picasso, tak 14nm Raven Ridge a Raven2).</p>
      <p>Parametry jsou v mnohém podobné loňské řadě Athlonů, obsahuje dvě jádra s podporou SMT (čtyřmi vlákny) a bez boostu. Model 3000G je má na frekvenci 3,5 GHz (asi o 10 % výš než 200GE). Procesor má normálně zachovánu 4MB L3 cache a dvoukanálový řadič pamětí, jenž má oficiálně podporu pamětí DDR4-2933. TDP je 35W, zde tedy písmeno G (místo GE, jak AMD označuje 35W modely) v názvu trošku klame.</p>
      <figure>
        <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-01.jpg"/>
        <figcaption>Parametry procesoru AMD Athlon 3000G</figcaption>
      </figure>
      <p>Také integrovaná grafika byla trošku zrychlena, ale opět jen o nějakých mírných 10 %. Frekvence je 1100 MHz místo 1000 MHz, ale jinak jde stále o integrované GPU Radeon Vega 3 s jen 192 stream procesory. Hraní by mělo podle výrobce umožňovat základní na nízkých rozlišeních (1280×720 bodů).</p>
      <h3>Odemčený násobič pro OC</h3>
      <p>Odlišení od předchozích modelů také možná AMD chtělo oním změněným názvem vypíchnout kvůli jedné věci: tento Athlon má oficiálně odemčený násobič pro přetaktování. To je mezi dnešními lowendovými procesory dost ojedinělé a AMD láká na to, že Intel u procesorů Pentium, kterým bude Athlon 3000G konkurovat, přetaktování neumožňuje. Předchozí Athlony 200GE <a href="https://www.cnews.cz/amd-athlon-200ge-omezeni-prolomeno-odemceny-nasobic-pretaktovani-bios-zakladni-desky-msi">se daly přetaktovat neoficiálně</a> (šlo o prolomení omezení ze strany výrobců desek), ale tady nehrozí, že vám tuto možnost zase nějaká aktualizace BIOSu odebere.</p>
      <figure>
        <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-03.jpg"/>
        <figcaption>Athlon 3000G bude v lowendu výjimka v tom, že oficiálně umožňuje přetaktování, což předchozí generace neměla</figcaption>
      </figure>
      <p>Je samozřejmě pravda, že pokud je třeba víc výkonu, tak by asi mělo smysl koupit raději ne o moc dražší čtyřjádrový Ryzen, koneckonců pro OC potřebujete také aspoň čipset B350/B450. Ale možnost o něco zvýšit takt (přetaktování na cca 3900 MHz by mělo být celkem snadné) tu zadarmo je a může se někomu hodit. Odemčenost pro přetaktování by snad jinak mohla znamenat i možnost přetočit integrované GPU.</p>
      <p>Prodávat se tento model začne také 19. listopadu, tedy stejně jako Threadrippery. Cena je stanovená na 49 dolarů, přičemž v balení je standardně přibalený chladič (typ „Near-Silent 65W AMD Thermal Solution“, což by mělo být totéž, co u Athlonu 200GE, ale třeba i Athlonu X4 950, a snad tedy dostatečné). Při momentálním kurzu vychází cena s DPH na 1370 Kč, či v zemích eurozóny na 54 eur.</p>
      <figure>
        <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-02.jpg"/>
        <figcaption>Oficiální benchmarky AMD pro Athlon 3000G</figcaption>
      </figure>
      <h4>Galerie: AMD Athlon 3000G</h4>
      <slideshow>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-1">
            <img src="https://www.cnews.cz/wp-content/uploads/2018/12/AMD-Athlon-APU-Zen-AM4-1600.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-2">
            <img src="https://www.cnews.cz/wp-content/uploads/2019/11/Athlon-3000G-v-CPU-support-listu-Gigabyte.png"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-3">
            <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-01.jpg"/>
          </a>
        </figure>
        <figure>
          <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-4">
            <img src="https://www.cnews.cz/wp-content/uploads/2019/11/AMD-Athlon-3000G-prezentace-k-uvedeni-02.jpg"/>
          </a>
        </figure>
      </slideshow>
      <p>
        <a href="https://www.cnews.cz/amd-athlon-3000g-uvedeni-parametry-cena-odemceny-nasobic/galerie-178389-1">VŠECHNY FOTOGRAFIE</a>
      </p>
      <related>
        <h4>SOUVISEJÍCÍ ČLÁNKY</h4>
        <a href="https://www.cnews.cz/amd-ryzen-9-3950x-datum-vydani-a-eco-mode-snizeni-tdp/"/>
        <a href="https://www.cnews.cz/amd-ryzen-threadripper-3000-uvedeni-parametry-ceny-platforma-trx40"/>
        <a href="https://www.cnews.cz/amd-intel-trzni-podily-procesoru-x86-q3-2019"/>
        <a href="https://www.cnews.cz/amd-athlon-3000g-dvoujadro-apu-picasso-unik-parametry"/>
        <a href="https://www.cnews.cz/amd-ryzen-threadripper-3000-datum-odhaleni-odlozeno-7-listopad/"/>
      </related>
    </article>
  </body>
</html>