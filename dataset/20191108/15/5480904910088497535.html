<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/syn-karla-svobody-natocil-film-o-slavnem-skladateli/1818820?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T15:09:00+00:00"/>
    <meta property="og:title" content="Syn Karla Svobody natočil film o slavném skladateli"/>
    <meta property="og:description" content="Praha - Režisér Petr Klein Svoboda dokončuje dokument o svém otci, hudebním skladateli Karlu Svobodovi, který začal natáčet jako symbolický dárek k jeho nedožitým osmdesátinám. Film Karel Svoboda - Šťastná léta by měl přijít do kin v lednu 2020. Zavzpomínat na svého kolegu a spolupracovníka v něm stihl ještě i Karel Gott. ČTK o tom za tvůrce informoval Martin Kubišta."/>
  </head>
  <body>
    <article>
      <h1>Syn Karla Svobody natočil film o slavném skladateli</h1>
      <address><time datetime="2019-11-08T15:09:00+00:00">08 Nov 2019, 15:09</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Režisér Petr Klein Svoboda dokončuje dokument o svém otci, hudebním skladateli Karlu Svobodovi, který začal natáčet jako symbolický dárek k jeho nedožitým osmdesátinám. Film Karel Svoboda - Šťastná léta by měl přijít do kin v lednu 2020. Zavzpomínat na svého kolegu a spolupracovníka v něm stihl ještě i Karel Gott. ČTK o tom za tvůrce informoval Martin Kubišta.</p>
      <p>Film mapuje nejplodnější období Svobodova života, kdy vznikla většina jeho nejznámějších písní a filmové hudby. Kromě vzpomínek jeho blízkých a kolegů, mezi kterými nechybí vedle Gotta Helena Vondráčková nebo Theodor Pištěk, budou v dokumentu vůbec poprvé zveřejněny i soukromé archivní záběry, které, jak slibují tvůrci, osvětlí i skladatelův vnitřní život. Přispět k jeho uvedení mohou navíc nyní i fanoušci hudby Karla Svobody.</p>
      <p>"Film o mém tátovi Karlu Svobodovi jsem začal natáčet minulý rok v prosinci. Hned první natáčecí den byl kouzelný a nikdy na něj nezapomenu. Pozval jsem tehdy Karla Gotta, hovořil s ním o tátovi, na chvilku se vrátil do mého dětství, do nahrávacího studia, našeho domu, kde si tátu pamatuju, jak sedí za pianem nebo na pohovce se zapáleným doutníkem. Chybí mi a jsem hrozně rád, že se mi povedlo dokument o něm začít točit, ale hlavně ho také téměř dokončit," uvedl autor snímku Petr Klein Svoboda.</p>
      <p>K dokončení filmu potřebuje zajistit především zahraniční autorská práva k vybraným obrazovým a zvukovým materiálům, a to například i k seriálové verzi jedné z jeho mezinárodně nejúspěšnějších skladeb - Včelky Máji. "Řada podstatných záznamů je chráněna poměrně drahými autorskými právy. Bez nich by však byl film o mém tátovi polovičatý," doplnil. Proto se na příznivce a fanoušky Karla Svobody obrátil, aby pomohli v rámci <a href="https://www.hithit.com/cs/project/6900/dokument-o-karlu-svobodovi-stastna-leta">veřejné sbírky</a> k tomu, abychom mohli ve filmu použít co nejvíce dostupných filmových a hudebních ukázek z tátova života," dodal režisér.</p>
      <p>Karel Svoboda patřil mezi umělce, kteří utvářeli podobu české populární hudby. Psát písničky začal už počátkem 60. let, kdy hrál v kapele Mefisto, jeho první velký hit ale ovládl rádia teprve v roce 1968, kdy Karel Gott nazpíval Lady Carneval. Svoboda skládal i pro další interprety, psal filmovou hudbu a muzikály. Narodil se 19. prosince 1938 a jeho kariéra skončila 28. ledna 2007, když spáchal sebevraždu.</p>
      <p>hrm mha</p>
    </article>
  </body>
</html>