<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620487/%D8%AA%D8%B1%D8%A7%D9%85%D9%BE-%D9%87%D8%B1%DA%AF%D8%B2-%D8%AF%D8%B1%D8%AE%D9%88%D8%A7%D8%B3%D8%AA-%D8%AA%D8%A8%D8%B1%D8%A6%D9%87-%D8%B4%D8%AF%D9%86-%D9%86%D8%AF%D8%A7%D8%B4%D8%AA%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T15:57:00+00:00"/>
    <meta property="og:title" content="ترامپ: هرگز درخواست تبرئه شدن نداشتم"/>
    <meta property="og:description" content="در حالی که طبق گزارش رسانه‌های آمریکا دادستان کل این کشور درخواست دونالد ترامپ را مبنی بر اعلام علنی &quot;بی‌گناهی&quot; رئیس جمهوری در ماجرای مکالمه تلفنی جنجالی وی با رهبر اوکراین رد کرده اما ترامپ می‌گوید &quot;هرگز چنین درخواستی طرح نشده و خدعه رسانه‌ها&quot; است."/>
  </head>
  <body>
    <article>
      <h1>ترامپ: هرگز درخواست تبرئه شدن نداشتم</h1>
      <address>
        <time datetime="2019-11-08T15:57:00+00:00">08 Nov 2019, 15:57</time>
      </address>
      <p>
        <i>در حالی که طبق گزارش رسانه‌های آمریکا دادستان کل این کشور درخواست دونالد ترامپ را مبنی بر اعلام علنی "بی‌گناهی" رئیس جمهوری در ماجرای مکالمه تلفنی جنجالی وی با رهبر اوکراین رد کرده اما ترامپ می‌گوید "هرگز چنین درخواستی طرح نشده و خدعه رسانه‌ها" است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مکالمه تلفنی جنجالی روز ۲۵ ژوئیه میان دونالد ترامپ، رئیس جمهور آمریکا و ولودیمیر زلنسکی، همتای اوکراینی او، محور تحقیقات سه کمیته کنگره آمریکا درباره این اتهام بوده که رئیس جمهوری آمریکا با استفاده از قدرت خود در پی استفاده از یک دولت خارجی برای یافتن اطلاعات مخرب علیه رقیب انتخاباتی‌اش (جو بایدن) بوده است.</p>
      <p>ترامپ وجود هر گونه بده‌بستان سیاسی در این ماجرا و اینکه او عمداً کمک ۴۰۰ میلیون دلاری نظامی به اوکراین را با هدف وادار کردن دولت این کشور به تحقیقات علیه پسر جو بایدن معطل گذاشته، رد کرده است.</p>
      <p>این در حالی است که چند مقام‌ احضار شده به کنگره طی یک ماه گذشته به سه کمیته متمرکز بر این تحقیقات گفته‌اند هم این کمک نظامی و هم دیدار ترامپ و زلنسکی در کاخ‌سفید به اعلام علنی تحقیقات علیه بایدن‌ و پسرش از سوی رئیس‌جمهوری اوکراین مشروط شده بوده است.</p>
      <p>به گزارش بی.بی.سی، بر اساس متنی که کاخ‌ سفید از این مکالمه تلفنی منتشر کرده، ترامپ از همتای اوکراینی خود می‌خواهد که هم با رودی جولیانی، وکیل شخصی او و هم با ویلیام بار، دادستان کل، در ارتباط با تحقیقات فساد یک شرکت انرژی در اوکراین همکاری کند.</p>
      <p>با وجود این، سخنگوی دادستانی آمریکا پس از علنی شدن این مکالمه تلفنی به رسانه‌ها گفته بود ویلیام بار "چند هفته بعد" از مطرح شدن نامش در مکالمه میان ترامپ و زلنسکی مطلع شده است.</p>
      <p>ترامپ بارها مکالمه اواخر ژوئیه خود با رهبر اوکراین را "بدون نقص" خوانده و تحقیقات معطوف به آن را هم "بی اعتبار و دسیسه دموکرات‌ها" ارزیابی کرده است.</p>
      <p>ترامپ در توییتر نوشت، ادعای درخواست او از ویلیام بار برای اعلام عمومی "مبرا بودن او از هر خلافی" بی مورد است چرا که "دادستانی همین الان هم آن مکالمه تلفنی را خوب ارزیابی کرده است".</p>
      <p>به نظر می‌رسد اشاره ترامپ به بیانیه پیشین دفتر دادستانی کل است که طی آن آمده بود: "متن رسمی این مکالمه بررسی شد و بر اساس شواهد و مدارک و قوانین مربوطه، هیچ موردی از نقض قوانین مالی انتخاباتی دیده نشد و بر همین اساس هم پی‌گیری بیشتری ضرورت نخواهد داشت."</p>
      <p>همه این تحولات پس از آن روی داد که روزنامه واشنگتن پست در گزارشی نوشت که ترامپ از دادستان کل دولت خود، ویلیام بار، خواسته بوده علنا او را از هرگونه خطایی در ماجرای اوکراین مبرا بخواند. درخواستی که ظاهرا ویلیام بار زیر بار آن نرفته است.</p>
      <p>ترامپ ساعتی بعد گزارش واشنگتن پست را "منحط" خواند اما ساعاتی بعد دیگر رسانه‌های آمریکا چون وال استریت ژورنال، نیویورک تایمز و سی‌بی‌اس هم اخبار مشابهی همسو با گزارش واشنگتن‌پست منتشر کردند.</p>
      <p>روز پنجشنبه و در ادامه انتشار متن اظهارات مقام‌های احضار شده به کنگره مشخص شد که بیل تیلور، سرپرست موقت سفارت آمریکا در اوکراین در جریان جلسه استماع خود به نمایندگان گفته بوده دولت دونالد ترامپ، دولت اوکراین را تهدید کرده که اگر با تحقیقات در مورد فعالیت تجاری رقیب انتخاباتی رئیس جمهوری موافقت نکند، کمک نظامی تعیین شده را دریافت نخواهد کرد.</p>
      <p>شهادت تیلور در پشت درهای بسته ادا شد اما بخشی از متن مکتوب آن در اختیار رسانه‌ها قرار گرفته است. او گفته است که ترامپ گفت تا زمانی که مقامات اوکراینی اعلام نکنند که در مورد فعالیت جو بایدن، معاون باراک اوباما، رئیس جمهوری سابق، تحقیق خواهند کرد، چک ٤٠٠ میلیون دلاری کمک به آن کشور را امضا نخواهد کرد.</p>
      <p>جو بایدن از نامزدهای حزب دموکرات و رقیب احتمالی دونالد ترامپ در انتخابات دوره بعد ریاست جمهوری است.</p>
      <p>هانتر بایدن، پسر جو بایدن، قبلا از اعضای هیئت مدیره شرکت نفتی اوکراین به نام "بوریسما" بود. ترامپ گفته است که جو بایدن از موقعیت خود به عنوان معاون رئیس جمهوری برای جلوگیری از تحقیقات در مورد فساد در این شرکت سواستفاده کرد اما مدرک مشخصی در این زمینه ارائه نداده است.</p>
      <p>تیلور به کمیته مجلس نمایندگان گفت که رودی جولیانی، وکیل شخصی ترامپ، مامور آن بود تا مقامات اوکراینی را قانع کند تا تحقیقات در مورد فعالیت بایدن‌ها را اعلام کنند.</p>
      <p>پیش از شهادت تیلور، گوردون ساندلند، از طرفداران ترامپ و سفیر آمریکا در اتحادیه اروپا، گفت که در تماس با یک مقام اوکراینی از اصطلاح "مقابله به مثل" استفاده کرده است، یعنی کمک نظامی آمریکا در برابر اعلام آغاز رسیدگی به فعالیت بایدن‌ها توسط دولت اوکراین. او گفت که دعوت از رئیس جمهوری اوکراین برای سفر به آمریکا بخشی از وعده‌هایی بود که دولت آمریکا داد.</p>
      <p>پیشتر، وی تکذیب کرده بود که دولت آمریکا شرایطی را برای اعطای کمک نظامی به اوکراین مطرح کرده اما بعدا گفت که اظهارات قبلی خود را پس می‌گیرد.</p>
      <p>مخالفان ترامپ معتقدند که شرط "مقابله به مثل" در این مورد به معنی نقض ضوابطی است که از رئیس جمهوری انتظار می‌رود زیرا به معنی سوء استفاده از مقام در تلاش برای تضعیف یک رقیب سیاسی بوده است.</p>
    </article>
  </body>
</html>