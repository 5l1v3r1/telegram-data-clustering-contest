<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/oikonomia/596423/averof-gia-trapezikes-xreoseis-den-tha-epitrepsoume-pote-na-tis-efarmosoun"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T15:26:00+00:00"/>
    <meta property="og:title" content="Αβέρωφ για τραπεζικές χρεώσεις: Δεν θα επιτρέψουμε ποτέ να τις εφαρμόσουν"/>
    <meta property="og:description" content="«Έχουν διέξοδο οι τράπεζες. Ν’ αποσύρουν τις αποφάσεις και τις εξαγγελίες τους, διαφορετικά θέλω να στείλω ένα μήνυμα στους πολίτες. Να μην ανησυχούν γιατί..."/>
  </head>
  <body>
    <article>
      <h1>Αβέρωφ για τραπεζικές χρεώσεις: Δεν θα επιτρέψουμε ποτέ να τις εφαρμόσουν</h1>
      <address><time datetime="2019-11-08T15:26:00+00:00">08 Nov 2019, 15:26</time> by <a rel="author">sigmalive</a></address>
      <p>«Έχουν διέξοδο οι τράπεζες. Ν’ αποσύρουν τις αποφάσεις και τις εξαγγελίες τους, διαφορετικά θέλω να στείλω ένα μήνυμα στους πολίτες. Να μην ανησυχούν γιατί δεν θα τους επιτρέψουμε ποτέ να τις εφαρμόσουν», τονίζει σε δηλώσεις του ο Πρόεδρος του ΔΗΣΥ, Αβέρωφ Νεοφύτου. </p>
      <p>Δήλωση Προέδρου Δημοκρατικού Συναγερμού για τις αυξήσεις σε φυσικά πρόσωπα από τα τραπεζικά ιδρύματα</p>
      <p>«Άκουσα τις προθέσεις συγκεκριμένων τραπεζικών ιδρυμάτων να αυξήσουν τις χρεώσεις για φυσικά πρόσωπα. Η εύκολη λύση όπως και οι νοοτροπίες δεκαετιών του κράτους. Αντί το νοικοκύρεμα των εξόδων και των περιορισμών, η αύξηση των εσόδων, αύξηση είτε των φόρων όσο αφορά το κράτος ή την αύξηση των τελών στη συγκεκριμένη περίπτωση των τραπεζών. Βάλαμε πλάτες πολύ συνειδητά, για το χρηματοπιστωτικό τομέα γιατί γνωρίζουμε πως δεν υπάρχει οικονομία χωρίς χρηματοπιστωτικό σύστημα. Μέχρι σημείου παρεξήγησης. Για να υπάρχει σήμερα τραπεζικό σύστημα, καταθέτες έχασαν τις καταθέσεις τους. Μέτοχοι, τις μετοχές τους, κάτοχοι αξιογράφων την αξία των περιουσιακών τους στοιχείων. Επιπρόσθετα και πολύ συνειδητά, υπήρξαν και άλλες νομοθετικές ρυθμίσεις που είτε έμμεσα είτε άμεσα ο μη προνομιούχος πολίτης και το σύνολο των φορολογουμένων, έχει συνδράμει στη σταθερότητα του τραπεζικού συστήματος. Δεν έχω προσέξει οποιαδήποτε προσπάθεια νοικοκυρέματος των εξόδων των τραπεζών, αλλά με μια νοοτροπία εμείς αποφασίζουμε, εξήγγειλαν αυξήσεις που προκαλούν. Αυξήσεις που στρέφονται στις πιο ευάλωτες ομάδες του πληθυσμού. Θα είμαι συγκεκριμένος. Πάω στις χρεώσεις για φυσικά πρόσωπα. Μέχρι σήμερα η έκδοση ενός check book, βιβλιαρίου</p>
      <p>επιταγών, είναι 25 ευρώ και το κάνουν 40. Αύξηση 60%. Σίγουρα δεν θα επηρεάσει μια επιχείρηση που έχει τζίρο εκατομμύρια, αντί 25 να πληρώνει 40 ευρώ. Αλλά για έναν συνταξιούχο, των 400 και 500 ευρώ<br/>σύνταξη, αυτό είναι μια αύξηση του 60%. Έκδοση επιταγών με ειδική παρουσίαση, από 20 ευρώ στα 40 ευρώ. Αύξησή 100%. Εξόφληση λογαριασμού κοινής ωφελείας, από 2 ευρώ σε 5 ευρώ. Αύξηση 150%. Δηλαδή για να πληρώσει κάποιος τέλος του μηνός το ρεύμα, το λογαριασμό του νερού, του τηλεφώνου, θα θέλει 15 ευρώ το μήνα. 15 ευρώ. Και αν έχει και στο μήνα εκείνο και την άδεια κυκλοφορίας ή άλλα, χωρίς να συναισθανθούν κάποιοι στα γραφεία που παίρνονται οι αποφάσεις ότι αυτούς που χτυπούν στο ψαχνό, είναι τα πιο ευάλωτα στρώματα του λαού μας. Αυτή είναι η ευαισθησία τους. Ενδεχομένως να έχουν παρεξηγήσει την υπευθυνότητα κάποιων, όχι για τα πρόσωπα, αλλά για χάρη της οικονομίας να βάλουν πλάτες. Η ελάχιστη χρέωση για ανάληψη μετρητών από ταμεία. Από 5 τοις χιλίοις σε μισό τοις εκατό. 900% αύξηση. Η μάξιμουμ χρέωση για ανάληψη μετρητών από το ταμείο, από 2 ευρώ 5 ευρώ. Αν πάει ένας παππούς να πάρει 50 ευρώ μετρητά από την τράπεζα, είτε για τα ψώνια του είτε για να δώσει ένα χαρτζιλίκι στον εγγονό του θα πρέπει να πληρώσει 5 ευρώ. Έρχομαι πιο κάτω για να δείτε την πρόκληση σε αυτούς τους ανθρώπους που πήραν αυτές τις αποφάσεις. Αν έχει ένας τρεχούμενο λογαριασμό, τα έξοδα διαχείρισης με όριο μέχρι 3.000 από 3 ευρώ γίνεται 6. Ποιοι έχουν τρεχούμενο λογαριασμό μέχρι 3.000 ευρώ; Οι πιο φτωχοί της Κύπρου. Τους βάζουν μια αύξηση 100%. Κι αν ο τρεχούμενος είναι μεταξύ 3 και 10.000, πάλι τα φτωχά εισοδηματικά στρώματα, από 5 σε 10. Αλλά κοιτάξτε. Αν κάποιος έχει όριο εκατομμύριο ή πάνω από 10.000, αυτόματα η αύξηση διαχείρισης των εξόδων από 35 σε 50. Μόλις 43%. Στοχευμένα να χτυπήσουν και χτυπούν τις πλέον ευάλωτες ομάδες. Και έξοδα διαχείρισης τρεχούμενου χωρίς όριο, που μπορεί να κόψεις και επιταγή εκατομμύριο, από 3 ευρώ σε 6 ευρώ. Αλλά πάμε τώρα και στις πιστωτικές κάρτες που είναι εκεί οι υπερχρεώσεις. Αν έχεις την Platinum, που μπορείς να πληρώσεις χωρίς όριο σχεδόν, η συνδρομή από 80 ευρώ</p>
      <p>γίνεται 90. Μόλις 6%. Αλλά αν έχεις την πιστωτική κάρτα που έχει ο απλός πολίτης, από 10 σε 12,5, 25% αύξηση. Θέλω να στείλω ένα μήνυμα για αυτό και κάλεσα στο γραφείο μου την ερχόμενη εβδομάδα το σύνδεσμο τραπεζών. Δεν έχουν αντιληφθεί τη δύναμη του νομοθέτη. Έχουν διέξοδο. Να αποσύρουν τις αποφάσεις και τις εξαγγελίες τους, διαφορετικά θέλω να στείλω ένα μήνυμα στους πολίτες. Να μην ανησυχούν γιατί δεν θα τους επιτρέψουμε ποτέ να τις εφαρμόσουν. Δεν ανέμενα κοινωνική ευαισθησία από αυτούς αλλά όχι και τέτοια κοινωνική αναλγησία. Το λιγότερο που μπορώ να πω».</p>
      <p>Ερωτηθείς για το ότι ανέφερε πως τα προαναφερόμενα γίνονται όπως είπε στοχευμένα και για ποιο λόγο θεωρεί ο ίδιος ότι συμβαίνει αυτό, ο κ. Νεοφύτου απάντησε ότι «δεν θέλουν τη φτωχολογιά πελάτες, δεν θέλουν να εξυπηρετούν τον φτωχό και τον μικρομεσαίο. Τόσο απλό. Θεωρούν πως αυτοί είναι μπελάδες δεν είναι πελάτες. Χωρίς να έχουν την ελάχιστη κοινωνική ευαισθησία, να πουν ότι έχουν και ένα ρόλο, να εξυπηρετούν, να έχουν κάποια κοινωνικά κατ’ ελάχιστο αντανακλαστικά.</p>
      <p>Σε ερώτηση για το τι μπορεί να κάνει νομοθέτης, ο κ. Νεοφύτου απάντησε, «εύχομαι να μην χρειαστεί να το δουν στην πράξη. Κάλεσα να αποσύρουν αυτή τους την απόφαση. Αλλιώς στέλνω μήνυμα στους πολίτες ότι δεν θα εφαρμοστεί ποτέ. Είπα ότι οι τράπεζες και γενικότερα, δεν έχουν αντιληφθεί τη δύναμη του νομοθέτη και θεωρώ πως είμαι πάρα πολύ συγκεκριμένος. Και κάτι επιπρόσθετο. Δεν θα κάνω κάτι που απλώς θα ψηφίσω και θα είναι αντισυνταγματικό. Τέτοια ατοπήματα, ο ομιλών δεν κάνει».</p>
      <p>Σε παρατήρηση δημοσιογράφου αν διαφαίνεται ότι μια από τις προτεραιότητες των τραπεζών είναι να αυξήσουν την ηλεκτρονική εξυπηρέτηση των πελατών, ο Πρόεδρος του Δημοκρατικού Συναγερμού απάντησε ότι «στο να περάσουμε στην ηλεκτρονική εποχή, ένας από τους</p>
      <p>πρώτους υπέρμαχους είναι ο ομιλών. Γι’ αυτό και η κυβέρνηση προσπαθεί με τη μεταρρύθμιση και το εκσυγχρονιστικό νομοσχέδιο για τη δημιουργία του Υφυπουργείου Ψηφιακού Μετασχηματισμού. Να κάνουμε την πολιτεία μας με βάση τους σύγχρονους κανόνες της ηλεκτρονικής διακυβέρνησης. Όμως ένα πράγμα δεν μπορώ να καταλάβω. Μιλούμε για ανώτατες ηγεσίες τραπεζών που το αποτέλεσμα της διαχείρισής τους συναρτάται με το αποτέλεσμα της οικονομίας μιας<br/>χώρας. Καλά αν ήθελαν να ωθήσουν κόσμο να κάνει τις συναλλαγές του ηλεκτρονικά, ταπεινά θα πω έχει τρόπο να το κάνουν. Δίνοντας κίνητρα στους πελάτες τους να χρησιμοποιούν και να κάνουν τις συναλλαγές τους ηλεκτρονικά. Κι όχι να τιμωρούν τον παππού και τη γιαγιά που δεν ξέρει ηλεκτρονικά να κάνει τις συναλλαγές. Κι αν τούτο το παράδειγμα που έχω πει δεν μπορούν να το καταλάβουν, βάζω ερωτηματικά και για την ικανότητά τους να διαχειριστούν τέτοιους οργανισμούς. Συνδεδεμένους με την οικονομία της χώρας.</p>
      <figure>
        <iframe src="https://www.youtube.com/embed/bqgXz1Qucoo" width="1252" height="704" data-service="Youtube" scrolling="no"/>
      </figure>
    </article>
  </body>
</html>