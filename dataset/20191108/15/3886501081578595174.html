<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119060-vucic-hrvatska-protestuje-zbog-spomen-ploce-braticu-a-imaju-ulice-nazvane-po-budaku?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T15:00:08+00:00"/>
    <meta property="og:title" content="Vučić: Hrvatska protestuje zbog spomen-ploče Bratiću, a imaju ulice nazvane po Budaku"/>
    <meta property="og:description" content="Predsednik Srbije Aleksandar Vučić ocenio je danas u Ženevi da Hrvatska preuveličava značaj postavljanja spomen-ploče komandantu Novosadskog korpusa nekadašnje Jugoslovenske narodne armije Mladenu Bratiću, koji je komandovao napadom na Vukovar, dok, kako je rekao, širom Hrvatske postoje ulice nazvane po ideologu ustaškog pokreta Miletu Budaku.&quot;Čovek (Bratić) nije ni proglašen za ratnog zločinca, oni (Vojska Srbije) mu samo stavljaju spomen-ploču unutar kasarne u neku sobu, nema spomenika nikakvog. Hrvatska je to podigla na nivo kao da je otprilike izbio treći svetski rat, kao da su samo oni žrtve. Pa oni po celoj Hrvatskoj imaju ulice Mileta Budaka, koji je hteo da trećina Srba bude pobijena, trećina proterana, a trećina pokatoličena&quot;, rekao je Vučić za televiziju Pink.Posle sastanka Strateškog dijaloga o Zapadnom Balkanu u Ženevi, u ogranizaciji Svetskog ekonomskog foruma, Vučić je kazao i da u Hrvatskoj postoji &quot;javni spomenik Miru Barešiću, sudski dokazanom teroristi, i to ne pred srpskim, već pred švedskim…"/>
  </head>
  <body>
    <article>
      <h1>Vučić: Hrvatska protestuje zbog spomen-ploče Bratiću, a imaju ulice nazvane po Budaku</h1>
      <address>
        <time datetime="2019-11-08T15:00:08+00:00">08 Nov 2019, 15:00</time>
      </address>
      <slideshow>
        <figure>
          <img src="https://static.beta.rs/thumbs/Beta-0atoep750l.563x371.jpg"/>
        </figure>
        <figure>
          <img src="https://static.beta.rs/thumbs/Beta-044dmxrc63.579x371.jpg"/>
        </figure>
      </slideshow>
      <p>Predsednik Srbije Aleksandar Vučić ocenio je danas u Ženevi da Hrvatska preuveličava značaj postavljanja spomen-ploče komandantu Novosadskog korpusa nekadašnje Jugoslovenske narodne armije Mladenu Bratiću, koji je komandovao napadom na Vukovar, dok, kako je rekao, širom Hrvatske postoje ulice nazvane po ideologu ustaškog pokreta Miletu Budaku.<br/><br/>"Čovek (Bratić) nije ni proglašen za ratnog zločinca, oni (Vojska Srbije) mu samo stavljaju spomen-ploču unutar kasarne u neku sobu, nema spomenika nikakvog. Hrvatska je to podigla na nivo kao da je otprilike izbio treći svetski rat, kao da su samo oni žrtve. Pa oni po celoj Hrvatskoj imaju ulice Mileta Budaka, koji je hteo da trećina Srba bude pobijena, trećina proterana, a trećina pokatoličena", rekao je Vučić za televiziju Pink.<br/><br/>Posle sastanka Strateškog dijaloga o Zapadnom Balkanu u Ženevi, u ogranizaciji Svetskog ekonomskog foruma, Vučić je kazao i da u Hrvatskoj postoji "javni spomenik Miru Barešiću, sudski dokazanom teroristi, i to ne pred srpskim, već pred švedskim sudovima".<br/><br/>"Podigli spomenik Barešiću i kažu 'to je naš heroj' jer je ubio jugoslovenskog ambasadora Vladimira Rolovića. Ja kažem 'hajde da pričamo o budućnosti', a oni mi kažu 'ne, ne, danas ćete da dobijete protestnu notu' (zbog postavljanja spomen-ploče Bratiću). Ako će to da reši sve naše probleme, onda u redu", kazao je Vučić.<br/><br/>On je naveo da još nije doneta odluka da li će 20. novembra učestvovati na izbornom kongresu Evropske narodne partije (EPP) u Zagrebu, gde je najavljen kao jedan od govornika, i ocenio da je bura u delu hrvatske javnosti zbog njegovog mogućeg dolaska deo izborne kampanje uoči predsedničkih izbora u Hrvatskoj.<br/>Vučić je dodao da će Srbija "imati normalne i bolje odnose s Hrvatima u budućnosti" jer dve zemlje strateški nemaju razloga za sukobljavanja.<br/>"Kada počne izborna kampanja (u Hrvatskoj), onda je najlakše (steći poene) ako nešto kažu protiv Vučića i Srbije. Samo udarajte, meni to ne smeta ni malo", rekao je Vučić.<br/><br/>Na pitanje da prokomentariše izjavu bivše hrvatske premijerke Jadranke Kosor da "Vučić nema šta da radi u Zagrebu", Vučić je odgovorio da je "zato bivša".<br/><br/>Plenković je danas u Ženevi rekao da će Hrvatska uputiti Srbiji protestnu notu zbog otkrivanja spomen-ploče Mladenu Bratiću u Novom Sadu.<br/><br/>"Činjenica da se u Novom Sadu otkriva spomenik čoveku koji je bio komandant u Vukovaru u kojem je ubijeno 2.200 ljudi, biće predmet formalnog protesta Srbiji, i to sam već rekao srpskom predsedniku Vučiću", kazao je Plenković.<br/>Predsednik Vlade Vojvodine Igor Mirović otkrio je danas spomen-ploču Bratiću u novosadskoj kasarni "Jugovićevo", na svečanosti povodom obeležavanja Dana Prve brigade Кopnene vojske.</p>
    </article>
  </body>
</html>