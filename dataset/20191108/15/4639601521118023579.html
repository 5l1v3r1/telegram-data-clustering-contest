<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/culture/dimitris-koukos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T15:05:29+00:00"/>
    <meta property="og:title" content="Δημήτρης Κούκος : Πιστεύω ότι ένας άνθρωπος δημιουργικός δεν σταματά να εξελίσσεται"/>
    <meta property="og:description" content="Ο πιανίστας εμφανίζεται το Σάββατο 8 Νοεμβρίου, στο μουσείο Μπενάκη με τη Φιλαρμόνια Ορχήστρα Αθηνών"/>
  </head>
  <body>
    <article>
      <h1>Δημήτρης Κούκος : Πιστεύω ότι ένας άνθρωπος δημιουργικός δεν σταματά να εξελίσσεται</h1>
      <h2>Ο πιανίστας εμφανίζεται το Σάββατο 8 Νοεμβρίου, στο μουσείο Μπενάκη με τη Φιλαρμόνια Ορχήστρα Αθηνών</h2>
      <address><time datetime="2019-11-08T15:05:29+00:00">08 Nov 2019, 15:05</time> by <a rel="author">Σκίντσας Γιώργος</a></address>
      <p>Η σειρά συναυλιών της Φιλαρμόνιας Ορχήστρας Αθηνών συνεχίζεται με την δεύτερη συναυλία της το Σάββατο 9 Νοεμβρίου στις 20:30, στο μουσείο Μπενάκη. Σημαντικό το έργο της Ορχήστρας, παρουσιάζει έργα Τσαϊκόφσκι, Μπετόβεν και σόλο πιάνο από την Όπερα – Μπαλέτο «Όνειρο Καλοκαιρινής Νύχτας» του Περικλή Κούκου, με σολίστ τον  πιανίστα Δημήτρη Κούκο και μουσική διεύθυνση Νίκου Μαλλιάρα.</p>
      <p>Στη νέα γενιά των σολίστ – μουσικών, ο Δημήτρης Κούκος, χαράσσει τον δρόμο του στη μουσική με βήματα προσεκτικά. Στο vima.gr μιλά με αφορμή την εμφάνισή του, ως σολίστ στο πιάνο, αλλά και πώς ταξιδεύει ο ίδιος στους δρόμους; και τα μονοπάτια της μουσικής. Αλλωστε και ο πατέρας του, συνθέτης Περικλής Κούκος, έχει βάλει το χεράκι του κατά κάποιο τρόπο.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>
        <b>Το γεγονός ότι ασχολείστε με τη μουσική έχει να κάνει με την ενασχόληση του πατέρα σας; Ηταν τα ερεθίσματα, είναι  το γεγονός ότι ακολουθώντας τον ίδιο δρόμο με εκείνον, ίσως τα πράγματα είναι περισσότερο εύκολα για σας;</b>
      </p>
      <p>
        <i>«Είχα την ευτυχία και την τύχη να ασχοληθώ με τη μουσική και σίγουρα ένας λόγος ήταν και η ενασχόληση αλλά και η διπλή ιδιότητα του πατέρα – δασκάλου μου που με βοήθησε να ανακαλύψω και να εξερευνήσω τον κόσμο της μουσικής από μικρή ηλικία. Δεν ξέρω αν τα πράγματα είναι ευκολότερα η όχι αλλά σίγουρα είναι συναρπαστικά γιατί η μουσική ήταν και είναι αναπόσπαστο μέρος της καθημερινότητας μου.»</i>
      </p>
      <p>
        <b>Τελικά, στην έως τώρα διαδρομή σας; Τι πρόσημο θα δίνατε; Είστε μέσα στους στόχους σας;</b>
      </p>
      <p>
        <i>«Θεωρώ ότι οι στόχοι μου οι οποίοι περιλαμβάνουν σπουδαίες σπουδές σε σημαντικά μουσικά ιδρύματα τόσο στην Ελλάδα στο Εθνικό Ωδείο όσο και στο εξωτερικό στο Royal College of music στο Λονδίνο καθώς και η τύχη να έχω δασκάλους σημαντικούς ανθρώπους στο χώρο της μουσικής εκπαίδευσης με έχουν βοηθήσει να ακολουθήσω μια καριέρα με θετικό πρόσημο. Επιτυχημένες συναυλίες , συνεργασίες με άλλους καταξιωμένους μουσικούς άλλα και μια ανοδική πορεία ως καθηγητής πιάνου και ανώτερων θεωρητικών είναι μερικοί μόνο από τους στόχους που έχω κατορθώσει με πολλή μελέτη, επιμονή και υπομονή να πετύχω. Επειδή πιστεύω ότι ένας άνθρωπος δημιουργικός δεν σταματά να εξελίσσεται είμαι ακόμη στην αρχή της διαδρομής καθώς νέοι μουσικοί στόχοι, νέες σκέψεις και αναζητήσεις θα οδηγήσουν τα επόμενα μου βήματα.»</i>
      </p>
      <p>
        <b>Κακά τα ψέματα. Η Ελλάδα δεν είναι και ο ιδανικότερος τόπος για όσους – όσες ασχολούνται με την κλασική μουσική. Να υποθέσω ότι το εξωτερικό αποτελεί την αναγκαία και ικανή συνθήκη για να συνεχίσετε να ασχολείστε με την κλασική μουσική;</b>
      </p>
      <p>
        <i>«Τα τελευταία χρόνια έχουν γίνει σημαντικές προσπάθειες για την διάδοση της κλασσικής μουσικής. Κορυφαίες αίθουσες συναυλιών, σημαντικές ορχήστρες όπως η Φιλαρμόνια αλλά και η υψηλού επιπέδου μουσική εκπαίδευση έχουν ανοίξει ένα φωτεινότερο δρόμο και έχουν δώσει τα απαραίτητα κίνητρα στους νέους μας μουσικούς να μείνουν στην Ελλάδα και να ασχοληθούν με την κλασσική μουσική».</i>
      </p>
      <p>
        <b>Ενας πιανίστας είναι υποχρεωμένος να ακολουθήσει το όραμα του συνθέτη ή του μαέστρου ή οφείλει να βάλει τα δικά του στοιχεία; Και που μπαίνουν τα όρια της… ελευθερίας;</b>
      </p>
      <p>
        <i>«Η άποψή μου είναι ότι ένας πιανίστας οφείλει να μελετήσει το έργο του συνθέτη εις βάθος να το κατανοήσει και να το ερμηνεύσει λαμβάνοντας υπόψιν το όραμα του.»</i>
      </p>
      <p>
        <b>Γράφετε μουσική;</b>
      </p>
      <p>
        <i>«Δυστυχώς η ευτυχώς, όπως το πάρει κανείς, όχι. Με ενθουσιάζει η ιδέα να μπορούσα να ασχοληθώ με τη σύνθεση αλλά αυτό που με ολοκληρώνει είναι η αναδημιουργία ενός μουσικού κειμένου.»</i>
      </p>
      <p>
        <b>Για ποιον λόγο να έρθει κάποιος στη συναυλία σας ;</b>
      </p>
      <p>
        <i>«Η συναυλίας μας που θα πραγματοποιηθεί το Σάββατο 9 Νοεμβρίου στο Μουσείο Μπενάκη στην Πειραιώς 138 περιλαμβάνει κορυφαία έργα του κλασσικού ρεπερτορίου καθώς και τη Σουίτα κοντσερτάντε για πιάνο και ορχήστρα εγχόρδων ‘ Όνειρο καλοκαιρινής νύχτας΄ του Περικλή Κούκου. Ήδη από τις πρώτες πρόβες τα έργα που θα παρουσιάσουμε σε συνεργασία με την ορχήστρα Φιλαρμόνια και μαέστρο τον Νίκο Μαλλιάρα έχουν υψηλό μουσικό αποτέλεσμα και η συναυλία αναμένεται να έχει κορυφαίου επιπέδου ερμηνείες. Είναι μια μοναδική συναυλία γι’αυτό τους καλούμε όλους να έρθουν, να τους φέρουμε σε επαφή με την κλασσική μουσική, να την απολαύσουν και να ταξιδέψουν στα χρώματα της μουσικής μας παλέτας.»</i>
      </p>
      <p>
        <b>Τι σημαίνει μουσική για εσάς;</b>
      </p>
      <p>
        <i>Είναι όλη μου η ζωή.»</i>
      </p>
      <p>
        <b>Τα επόμενά σας σχέδια;</b>
      </p>
      <p>
        <i>«Τα επόμενα μου σχέδια περιλαμβάνουν συναυλίες και συνεργασίες στην Ελλάδα και το εξωτερικό καθώς και την ολοκλήρωση δυο δίσκων CD  με τη δισκογραφική εταιρεία Irida classical και θα περιλαμβάνουν έργα σύγχρονων Ελλήνων συνθετών τα περισσότερα από τα οποία είναι αφιερωμένα σε μένα και έχω κάνει και τις πρώτες εκτελέσεις τους.»</i>
      </p>
      <p>
        <b>Ποια η πρώτη μουσική, τραγούδι, άκουσμα που ανακαλείται στη μνήμη σας και τι ενδεχομένως σημαίνει αυτό για εσάς;</b>
      </p>
      <p>
        <i>«Οι ήχοι των μεγάλων κλασσικών και οι συνθέσεις του πατέρα μου είναι τα πρώτα μου ακούσματα, με γοήτευσαν από την πρώτη στιγμή και είναι ένας απο τους λόγους που αγάπησα την κλασσική μουσική.»</i>
      </p>
      <p>
        <b>Και τέλος, ποια είναι η πρώτη εικόνα που έχετε από την παιδική σας ηλικία ; (σ.σ. δεν είναι απαραίτητο να έχει σχέση με τη μουσική)</b>
      </p>
      <p>
        <i>«Να μελετώ πιάνο είναι ίσως μια από τις πρώτες εικόνες που έχω από την παιδική μου ηλικία αλλά δεν είναι η μοναδική. Εκδρομές, παιχνίδια με φίλους γεμίζουν τις χαρούμενες παιδικές αναμνήσεις μου.»</i>
      </p>
      <p>
        <b>Δημήτρης Κούκος</b>
      </p>
      <p>Ο Δημήτρης Κούκος γεννήθηκε το 1982 στην Αθήνα. Σπούδασε πιάνο ως αριστούχος με υποτροφία στο Εθνικό Ωδείο, με την πιανίστα Ναταλία Μιχαηλίδου ,απ’ όπου αποφοίτησε με Άριστα παμψηφεί Α ́ βραβείο και αριστείο εξαιρετικής επίδοσης. Σπούδασε επίσης Ανώτερα Θεωρητικά με τον συνθέτη Περικλή Κούκο.</p>
      <p>Συνέχισε τις μεταπτυχιακές του σπουδές στο πιάνο στην Ecole Normale De Musique στο Παρίσι και στο Royal College of Music στο Λονδίνο όπου ολοκλήρωσε τις σπουδές του στο πιάνο στο τμήμα Master in Piano Performance με καθηγητή τον Neil Immelman και υποτροφία από το κοινωφελές ίδρυμα Αλέξανδρος Σ. Ωνάσης .</p>
      <p>Έχει λάβει μέρος σε σεμινάρια, έχει συμμετάσχει σε συναυλίες και έχει δώσει ατομικά ρεσιτάλ στην Ελλάδα και το εξωτερικό σε σημαντικές αίθουσες. Έχει επίσης συνεργαστεί με Έλληνες και ξένους μαέστρους και σολίστ. Έχει ηχογραφήσει για την Ελληνική Ραδιοφωνία. Μέρος της ηχογράφησης παίχτηκε στον εορτασμό των 50 χρόνων του ́Γ προγράμματος. Ηχογραφήσεις του έχουν σταλεί στην E.B.U. Είναι καθηγητής πιάνου και ανώτερων θεωρητικών στο εθνικό ωδείο παράρτημα Χολαργου καθώς και καλλιτεχνικός διευθυντής στο ωδείο Παλαιού Φαληρού.</p>
      <p><b>ΠΡΟΓΡΑΜΜΑ</b>:</p>
      <p>Pyotr Ilyich Tchaikovsky,</p>
      <p>Σερενάτα για ορχήστρα εγχόρδων σε Ντο μείζονα, έργο 48</p>
      <p>Περικλής Κούκος,</p>
      <p>Σουίτα κοντσερτάντε για πιάνο και έγχορδα από την όπερα-μπαλέτο «Όνειρο καλοκαιρινής νύχτας»</p>
      <p>Ludwig van Beethoven,</p>
      <p>Συμφωνία αρ. 1 σε Ντο μείζονα, έργο 21</p>
      <p>ΣΟΛΙΣΤ: Δημήτρης Κούκος</p>
      <p>ΔΙΕΥΘΥΝΣΗ: Νίκος Μαλιάρας</p>
      <p>Σάββατο, 9 Νοεμβρίου 2019</p>
      <p>Μουσείο Μπενάκη/ Πειραιώς 138</p>
      <p>Ώρα 20:30</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>