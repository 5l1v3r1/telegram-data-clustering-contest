<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/will-spain-finally-have-a-government-possible-scenarios-after-sunday-election"/>
    <meta property="og:site_name" content="euronews"/>
    <meta property="article:published_time" content="2019-11-08T15:59:00+00:00"/>
    <meta property="og:title" content="سناریوهای احتمالی انتخابات اسپانیا؛ از دولت اقلیت تا رای گیری مجدد"/>
    <meta property="og:description" content="احزاب اسپانیا به خوبی به این واقعیت واقف هستند که رای دهندگان به دنبال انتخابات مجدد نیستند و ممکن است در نهایت با عبور از خط قرمزهایی که تعیین کرده اند تن به تشکیل دولت ائتلافی بدهند."/>
  </head>
  <body>
    <article>
      <h1>سناریوهای احتمالی انتخابات اسپانیا؛ از دولت اقلیت تا رای گیری مجدد</h1>
      <address><time datetime="2019-11-08T15:59:00+00:00">08 Nov 2019, 15:59</time> by <a rel="author">یورونیوز فارسی </a></address>
      <p>رای دهندگان اسپانیایی روز یکشنبه در حالی به پای صندوق های رای می روند که نامزدهای اصلی این انتخابات با ترسیم خطوط قرمز خود شماری از ائتلاف های احتمالی را رد کرده اند. به نظر می رسد که در انتخابات پیش رو هیچ کدام از احزاب به تنهایی به اکثریت مطلق کرسی های پارلمان دست نخواهند یافت.</p>
      <p>با این حال احزاب اسپانیا به خوبی به این واقعیت واقف هستند که رای دهندگان به دنبال انتخابات مجدد نیستند و ممکن است در نهایت با عبور از خط قرمزهایی که تعیین کرده اند تن به تشکیل دولت ائتلافی بدهند.</p>
      <p>انتخابات روز یکشنبه چهارمین انتخابات سراسری اسپانیا طی چهار سال اخیر محسوب می شود.</p>
      <p>در این گزارش سناریوهای احتمالی پس از انتخابات روز یکشنبه اسپانیا را بررسی کرده ایم.</p>
      <figure>
        <img src="https://static.euronews.com/articles/stories/04/28/66/98/808x454_cmsv2_f95c1d2d-ed92-53ca-8800-2136eb8b4104-4286698.jpg"/>
        <figcaption>عکس از رویترز</figcaption>
      </figure>
      <h3>دولت اقلیت سوسیالیست ها</h3>
      <p>یکی از سناریوهای محتمل تشکیل دولت اقلیت (بدون اکثریت مطلق در پارلمان) از سوی سوسیالیست‌ها است. این سناریو محتمل ترین سناریو به نظر می رسد. حزب سوسیالیست به رهبری پدرو سانچز، نخست وزیر کنونی اسپانیا در نظرسنجی ها پیشتاز است. با این حال حزب سوسیالیست احتمالا موفق به کسب اکثریت مطلق کرسی های پارلمان نمی شود.</p>
      <p>اکثر تحلیلگران بر این باور هستند که سوسیالیت ها از انتخابات قبلی که در ماه آوریل برگزار شد کرسی های کمتری کسب خواهند کرد. آنها در انتخابات قبلی ۱۲۳ کرسی از ۳۵۰ کرسی پارلمان را کسب کردند. تخمین زده می شود که سوسیالیست ها در انتخابات روز یکشبنه ۱۲۰ کرسی به دست آورند.</p>
      <p>یکی از شرکای احتمالی برای کمک به سوسیالیست ها برای تشکیل دولت اقلیت می تواند حزب چپ افراطی پودموس باشد. با این حال این دو حزب پس از شکست مذاکرات اخیر رابطه خوبی با یکدیگر ندارند. این در حالی است که احتمال کسب اکثریت کرسی ها از سوی این دو حزب نیز زیاد نیست.</p>
      <p>یکی دیگر از شرکای احتمالی سوسیالیست ها برای تشکیل دولت اقلیت می تواند احزاب کوچک محلی باشد. با این حال با توجه به تنش های موجود در کاتالونیا این گزینه نیز بعید به نظر می رسد.</p>
      <p>حزب محافظه کار مردم ممکن است با عدم شرکت در رای گیری پارلمان اجازه دهد تا سوسیالیست ها دولت اقلیت تشکیل دهند. دو حزبی که در عرصه سیاسی اسپانیا رقیب سنتی یکدیگر محسوب می شوند ممکن است برای خروج از بحران سیاسی موجود به این گزینه تن دهند. سوسیالیست ها حتی اگر چنین اتفاقی هم روی دهد نمی توانند در درازمدت روی آن حساب کنند. زیرا تضمینی برای تصویب بودجه دولت در پارلمان وجود ندارد و ممکن است دولت اقلیت خیلی زود سقوط کند.</p>
      <p>حزب مردم ممکن است در صورت درخشش راست افراطی در انتخابات یکشنبه از حمایت از دولت اقلیت سوسیالیست ها صرف نظر کند تا در انتخابات بعدی شاهد سقوط آرای خود به نفع راست افراطی نباشد.</p>
      <p>حزب راست میانه شهروندان (Ciudadanos) اسپانیا که احتمالا در انتخابات یکشنبه آرای کمی به دست خواهد آورد نیز ممکن است از سوسیالیست ها برای تشکیل دولت اقلیت حمایت کند.</p>
      <p>حزب سوسیالیست وعده داده است که در صورت عدم کسب اکثریت مطلق کرسی های پارلمان طی ۴۸ ساعت پیشنهاد خود به سایر احزاب را ارائه خواهد کرد تا برنامه دولت آینده را تدوین کنند.</p>
      <figure>
        <img src="https://static.euronews.com/articles/stories/04/28/66/98/808x467_cmsv2_ef963a2a-2ca2-5251-bc10-53ce2e8888e7-4286698.jpg"/>
        <figcaption>عکس از رویترز</figcaption>
      </figure>
      <h3>پیروزی سوسیالیست ها</h3>
      <p>این سناریو هر چند چندان محتمل به نظر نمی رسد اما غیر ممکن نیز نیست. سوسیالیست ها تاکید کرده اند که به دنبال پیروزی در انتخابات روز یکشنبه هستند تا بتوانند به تنهایی دولت آینده را تشکیل دهند.</p>
      <h3>تشکیل دولت راستگرا</h3>
      <p>این سناریو هم محتمل به نظر نمی رسد اما محبوبیت احزاب راستگرا به دنبال ناآرامی های اخیر در کاتالونیا افزایش یافته است و هواداران این احزاب انگیزه بیشتری برای شرکت در انتخابات پیدا کرده اند.</p>
      <p>از سوی دیگر حدود یک سوم رای دهندگان همچنان تصمیم نگرفته اند که روز یکشنبه به چه حزبی رای خواهند داد. این امر به این معنا است که غیرمحتمل ترین سناریوها هم همچنان می توانند به واقیعت بپیوندند.</p>
      <h3>تکرار انتخابات</h3>
      <p>هر چند تمام احزاب اسپانیا احتمالا تلاش خواهند کرد تا از تکرار انتخابات جلوگیری کنند اما این سایه احتمال انحلال پارلمان آینده و انتخابات مجدد بر رای گیری روز یکشنبه سنگینی می کند.</p>
      <p>احزاب رقیب در صورت انحلال پارلمان آینده تلاش خواهند کرد تا یکدیگر را مقصر این وضعیت معرفی کنند. با این حال باید در نظر داشت که چشم انداز برگزاری پنجمین انتخابات در اسپانیا ممکن است احزاب مختلف را به عقب نشینی از مواضع خود نیز وادار کند.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/04/the-next-election-will-not-solve-the-poltical-issue-in-spain">نظرسنجی‌ها: انتخابات پارلمانی به بن‌بست سیاسی اسپانیا پایان نخواهد داد</a>
        </li>
        <li>
          <a href="https://farsi.euronews.com/2019/10/31/spanish-parties-key-promises-november-10-snap-election-ecreasing-order-by-ratings">انتخابات زودهنگام اسپانیا؛ احزاب چه وعده‌هایی به مردم می‌دهند؟</a>
        </li>
        <li>
          <a href="https://farsi.euronews.com/2019/09/18/sick-and-tired-spaniards-fed-up-with-yet-another-election">چهارمین انتخابات اسپانیا در چهار سال و شهروندان خسته از عدم ثبات سیاسی</a>
        </li>
      </ul>
      <figure>
        <img src="https://static.euronews.com/articles/stories/04/28/66/98/808x539_cmsv2_bbfa498b-c68a-5856-83b0-aef68bc2c7cb-4286698.jpg"/>
        <figcaption>پدرو سانچز، رهبر حزب سوسیالیستعکس از رویترز</figcaption>
      </figure>
    </article>
  </body>
</html>