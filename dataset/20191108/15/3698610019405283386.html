<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/u-radi-poyasnili-yak-yaremenka-vidklikatimut-z-posadi-golovi-mizhnarodnogo-komitetu-328950_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T15:03:00+00:00"/>
    <meta property="og:title" content="У Раді пояснили, як Яременка відкликатимуть з посади голови &quot;міжнародного комітету&quot;"/>
    <meta property="og:description" content="Заява про відкликання спочатку має бути погоджена зі Слугою народу."/>
  </head>
  <body>
    <article>
      <h1>У Раді пояснили, як Яременка відкликатимуть з посади голови "міжнародного комітету"</h1>
      <h2>Заява про відкликання спочатку має бути погоджена зі "Слугою народу".</h2>
      <address>
        <time datetime="2019-11-08T15:03:00+00:00">08 Nov 2019, 15:03</time>
      </address>
      <p>Рішення про відкликання депутата від "Слуги народу" <a href="https://dt.ua/POLITICS/skandalna-perepiska-slugi-narodu-yaremenka-v-op-virishuyut-pitannya-pro-pokarannya-deputata-327883_.html"><b>Богдана Яременка</b></a> з посади голови Комітету з питань зовнішньої політики та міжпарламентського співробітництва має ухвалити парламент, перед цим його заяву повинна ще погодити президентська фракція. Про це повідомив голова підкомітету з питань Регламенту Верховної Ради Павло Фролов.</p>
      <p>"Рішення про відкликання народного депутата з посади голови комітету має ухвалюватися на пленарному засіданні Верховної Ради 226 голосами. Оформлюється відповідна постанова, де зазначається підстава відкликання", - розповів Фролов у коментарі "<a href="https://www.ukrinform.ua/rubric-polytics/2814425-u-reglamentnomu-komiteti-poasnili-ak-rada-zvilnatime-aremenka.html">Укрінформу</a>".</p>
      <p>За його словами, заява про відкликання має бути погоджена зі "Слугою народу", оскільки за її квотою депутата обрали головою комітету.</p>
      <p>Раніше ЗМІ опублікували фото секс-листування Яременка. Сам депутат спершу все заперечував і заявляв, що нібито <b><a href="https://dt.ua/POLITICS/skandalna-perepiska-slugi-narodu-yaremenka-v-op-virishuyut-pitannya-pro-pokarannya-deputata-327883_.html">сфабрикував листування</a></b>, щоб "спровокувати непрофесійних журналістів". Однак вже ввечері 30 жовтня видалив цей пост і написав новий, у якому приніс публічні вибачення своїй родині, фракції і президенту Володимиру Зеленському. Але про журналістів, яких він нібито провокував, "забув".</p>
      <p>Голова фракції "Слуга народу" Давид Арахамія заявив, що є <b><a href="https://zn.ua/POLITICS/skandalnaya-perepiska-yaremenko-v-sluge-naroda-nazvali-varianty-resheniya-problemy-334389_.html">три варіанти вирішення ситуації</a></b>: Яременко йде з посади голови комітету, йде з фракції або добровільно складає депутатський мандат.</p>
      <p>Три фракції в Раді почали <b><a href="https://dt.ua/POLITICS/tri-frakciyi-radi-vimagayut-zvilniti-yaremenka-z-posadi-golovi-mizhnarodnogo-komitetu-328141_.html">вимагати звільнити Яременка</a> </b>з посади голови "міжнародного комітету".</p>
      <p>Після цього <a href="https://dt.ua/POLITICS/yaremenko-napisav-zayavu-pro-skladannya-povnovazhen-golovi-mizhnarodnogo-komitetu-328216_.html"><b>Яременко написав заяву про складання повноважень</b></a>, але заявив, що передасть її голові Верховної Ради, якщо рішення про його відставку прийме фракція "Слуга народу".</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>