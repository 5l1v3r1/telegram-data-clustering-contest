<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545666.html/%D8%B9%D9%88%D8%A7%D9%85%D9%84-%D8%A8%D8%B1%D9%87%D9%85-%D8%B2%D9%86%D9%86%D8%AF%D9%87-%D9%88%D8%AD%D8%AF%D8%AA-%D8%B4%DB%8C%D8%B9%D9%87-%D9%88-%D8%B3%D9%86%DB%8C--%D8%A7%D8%B3%D9%84%D8%A7%D9%85-%D8%A2%D9%85%D8%B1%DB%8C%DA%A9%D8%A7%DB%8C%DB%8C--%D9%88--%D8%B4%DB%8C%D8%B9%D9%87-%D8%A7%D9%86%DA%AF%D9%84%DB%8C%D8%B3%DB%8C--%D8%A7%D8%B3%D8%AA--%D8%B9%D8%B8%D9%85%D8%AA-%D8%AD%D8%B6%D9%88%D8%B1-%D9%85%D8%B1%D8%AF%D9%85-%D8%AF%D8%B1-%D9%86%D9%85%D8%A7%D8%B2%D8%AC%D9%85%D8%B9%D9%87-%D8%B9%D8%A7%D9%85%D9%84-%D9%86%D8%A7%D8%B1%D8%A7%D8%AD%D8%AA%DB%8C-%D9%85%D8%B3%D8%AA%DA%A9%D8%A8%D8%B1%D8%A7%D9%86-%D9%88-%D9%85%D9%86%D8%A7%D9%81%D9%82%D8%A7%D9%86-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:42:00+00:00"/>
    <meta property="og:title" content="عوامل برهم زننده وحدت شیعه و سنی «اسلام آمریکایی» و «شیعه انگلیسی» است/ عظمت حضور مردم در نمازجمعه عامل ناراحتی مستکبران و منافقان است"/>
    <meta property="og:description" content="امام جمعه قزوین در خطبه‌های نماز جمعه گفت: اهل سنتی که در کشور می بینیم خود را محب اهل بیت (ع) معرفی می کنند و گاهی اصرار دارند و می گویند ما را از اهل بیت (ع) جدا نکنید و در راهپیمایی اربعین شرکت می کنند و ما باید با محبت این نگاه اهل سنت را پاسخ دهیم."/>
  </head>
  <body>
    <article>
      <h1>عوامل برهم زننده وحدت شیعه و سنی «اسلام آمریکایی» و «شیعه انگلیسی» است/ عظمت حضور مردم در نمازجمعه عامل ناراحتی مستکبران و منافقان است</h1>
      <h2>امام جمعه قزوین:</h2>
      <address>
        <time datetime="2019-11-08T15:42:00+00:00">08 Nov 2019, 15:42</time>
      </address>
      <p>امام جمعه قزوین در خطبه‌های نماز جمعه گفت: اهل سنتی که در کشور می بینیم خود را محب اهل بیت (ع) معرفی می کنند و گاهی اصرار دارند و می گویند ما را از اهل بیت (ع) جدا نکنید و در راهپیمایی اربعین شرکت می کنند و ما باید با محبت این نگاه اهل سنت را پاسخ دهیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از  <a href="https://sobheqazvin.ir/">صبح قزوین</a>؛ آیت‌الله عبدالکریم عابدینی در خطبه‌های این هفته نماز جمعه قزوین که در مسجدالنبی (ص) برگزار می‌شود، اظهار کرد: از خدای متعال می خواهیم لحظه ای ما را از حمایت از حق، مبارزه با باطل و همراهی با تقوا و ایمان محروم نگرداند و همواره زندگی ما در این مسیر قرار داشته باشد.</p>
      <p> وی با تبریک ایام میلاد رسول اکرم (ص) و آغاز هفته وحدت تصریح کرد: در روز ولادت رسول اکرم (ص) بین اهل سنت و شیعه اختلاف نظری وجود دارد و به همین خاطر امام خمینی (ره) 12 ربیع الاول تا 17 ربیع الاول را هفته وحدت نامگذاری کردند و باید این هفته را جشن بگیریم.</p>
      <p> نماینده ولی فقیه در استان قزوین خاطرنشان کرد: در هفته وحدت، رسول گرامی اسلام (ص) محور وحدت قرار گرفته اند چرا که در نظام دینی، وحدتی صاحب ارزش است که با محوریت توحید و ایمان پایه گذاری شده باشد.</p>
      <p>وی ابراز کرد: وحدتی که در سال ۶۱ هجری برای به شهادت رساندن سیدالشهدا و یاران باوفای ایشان ایجاد کردند، یک وحدت شیطانی بود این وحدت از روی ظلم و جهالت و نادانی و دنیاپرستی بود که ارزشی ندارد.</p>
      <p>امام جمعه قزوین عنوان کرد: وحدتی ارزشمند است که از روی آگاهی و ایمان صورت بگیرد برای همین قرآن کریم ما را دعوت به توحید کرده و فرموده است به ریسمان الهی دست بزنید و خود را با ریسمان خدا دور هم ببینید و محور وحدت شما خدا و رسول گرامی اسلام و جانشینان پیامبر باشد.</p>
      <p> وی ادامه داد: در زمینه وحدت به خصوص پس از پیروزی انقلاب اسلامی گام های ارزشمندی برداشته شده است البته در گذشته های دور و پیش از پیروزی انقلاب عزیزانی همچون مرحوم آیت الله بروجردی و شیخ شلتوت مصر اقدامات بزرگی داشتند و تقریب بین مذاهب را راه اندازی کردند و امروز هم مجمع جهانی اهل بیت علیه السلام پرچمدار فرق اسلامی است.</p>
      <p>عابدینی گفت: امروز اتفاقات خوب و موثری با حضور مجمع جهانی اهل بیت علیهم السلام رخ داده است و رفتار برادران شیعه و سنی درحال حاضر بسیاری از شبهات را برای مردم رفع کرده است که در گذشته اینطور نبود.</p>
      <p> نماینده ولی فقیه در استان قزوین ابراز کرد: امروز شاهد برگزاری فضای جشن و شادی و عزای ما و برادران سنی در مراسمات مختلف در استان هستیم که همان نشانگر وجود وحدت در بین مسلمانان است. در روایت آمده است که امام صادق(ع) فرمودند: "بین اهل سنت بروید و در میان آنان حضور داشته باشید و باهم مراوده داشته باشید و به آنها محبت کنید و به یکدیگر پشت نکنید و همانطور که خدا سفارش فرموده با آنها خوب رفتار کنید."</p>
      <p> وی یادآور شد: امامان معصوم علیهم السلام از ما خواسته اند که با اهل سنت با مهربانی و محبت رفتار کنیم. رهبر ما فرمودند اگر کسی به اسم مسلمان عامل اختلاف بین مسلمانان شود او دارای اسلام امریکایی است.</p>
      <p>گام‌های ارزشمندی در راستای وحدت شیعه و سنی برداشته شده است</p>
      <p> امام جمعه قزوین بیان کرد: رهبر فرزانه انقلاب اسلامی فرمودند اگر کسی به نام مسلمان عامل اختلاف بین مسلمانان شود، اسلام او آمریکایی است و اگر کسی به نام شیعه عامل اختلاف بین مسلمانان شود، شیعه او انگلیسی است و ما آن را کفر می دانیم.</p>
      <p>عابدینی ادامه داد: در حدیث دیگری امام صادق (ع) سفارش کردند با اهل سنت زیبا سخن بگویید و اگر مریض شدند به عیادتشان بروید، اگر تشییع جنازه داشتند شرکت کنید و در مساجد با آنها نماز اقامه کنید و اینها وظایف ما را در دورانی که دشمنان ما به دنبال ایجاد دشمنی و اختلاف بین مسلمانان هستند، سنگین‌تر می کند.</p>
      <p> وی اذعان کرد: اهل سنتی که در کشور می بینیم خود را محب اهل بیت (ع) معرفی می کنند و گاهی اصرار دارند و می گویند ما را از اهل بیت (ع) جدا نکنید و در راهپیمایی اربعین شرکت می کنند و ما باید با محبت این نگاه اهل سنت را پاسخ دهیم.</p>
      <p>خطیب جمعه قزوین با بیان اینکه دشمنان تلاش می کنند وحدت مسلمانان را برهم بزنند، یادآور شد: امام خمینی (ره) فرمودند ساده اندیشی است اگر تصور کنیم جهانخواران، خصوصاً آمریکا از ما و اسلام عزیز دست برداشته اند.</p>
      <p> نماینده ولی فقیه در استان قزوین اضافه کرد: نباید تصور کنیم که دشمنان اسلام با عراق و لبنان کاری ندارند و نباید شعار مرگ بر آمریکا سر بدهیم. امروز همان فتنه هایی که در سال 88 بنایش را در ایران گذاشتند و تودهنی خوردند، در عراق و لبنان آغاز کرده اند و قطعا به یاری خدا در همان جا هم سرافکنده خواهند شد و این فتنه انگیزی ها باعث افزایش بصیرت در مردم لبنان و عراق خواهد شد.</p>
      <p> وی عنوان کرد: امام خمینی (ره) تأکید داشتند ما نباید لحظه ای از حیله دشمنان غافل بمانیم چرا که در نهاد و سرشت آمریکا کینه و دشمنی علیه اسلام ناب محمدی موج می زند و مبادا خیال کنیم که این گونه نیست.</p>
      <p>عابدینی تأکید کرد: در سال های اخیر کسانی که راه مبارزه در پیش گرفتند، به کشور خسارت های بسیاری وارد کردند و خودشان هم تحقیر شدند. در فناوری هسته ای به جای زمینه‌سازی پیشرفت های بیشتر، کشور را به عقب بردند و اینها از سر ساده لوحی برخی و کینه توزی دشمنان بود.</p>
      <p> امام جمعه قزوین افزود: امام راحل در تعبیر دیگری می فرمایند ما به طبع تعالیم عالی قرآن و آنچه از اسلام و سیره انبیاء، رسول اکرم (ص) و ائمه اطهار (ع) بدست آورده ایم معتقدیم که مستضعفان باید با یکدیگر وحدت داشته باشند و یکی شوند و در مقابل مستکبران انقلاب کنند و نگذراند حقوقشان پایمال شود.</p>
      <p> وی در ادامه سخنان خود، با یادآوری خدمات سردار حسن تهرانی مقدم پدر صنایع موشکی کشور یادآور شد: در این ایام شهادت این سردار رشید را داریم که خدمات ارزنده ای را به کشور ارائه و در این مسیر مقدس جان خود را فدا کرد.</p>
      <p> خطیب جمعه قزوین به سالروز اقامه نخستین نماز جمعه توسط رسول گرامی اسلام (ص) اشاره و خاطرنشان کرد: نخستین نماز جمعه در سال اول هجرت در نزدیکی شهر مدینه اقامه شد و این اولین اقدام اجتماعی مهم حضرت پس از خروج از اوضاع و شرایط نا امن مکه بود.</p>
      <p>وی اضافه کرد: با پیروزی انقلاب اسلامی، امام راحل برای تهران و برای دیگر شهرهای کشور امام جمعه منصوب فرمودند؛ این موضوع نشان می دهد زمانی که ما حکومت داریم باید فضایی برای گفتمان حکومتی و دینی داشته باشیم فضایی که مردم در آن خطرهای نسبت به انقلاب را در آنجا بشناسند و فرصت های نظام را دریابند و انذار و تبشیر برای آنها باشد.</p>
      <p>عابدینی اذعان کرد: فضای نمازجمعه به گونه ای است که مردم در آن متوجه می شوند در چه شرایطی قرار دارند و چه مواردی آنها را تهدید می کند. نمازجمعه به میزانی برای دشمنان اسلام شکننده بود که منافقین همین که موقعیت نمازجمعه را مشاهده کردند سریعا برای ساخت مسجد در مقابل پیامبر اسلام اقدام کردند.</p>
      <p>وی گفت: منافقین در زمان پیامبر اسلام مسجد ضرار را راه اندازی کردند که رسول گرامی ما برای تخریب آن مسجد دستور صادر کردند مسجدی که در مقابل منافع ایمانی مردم قرار بگیرد باید نابود شود. نمازجمعه با عظمت حضور مردم عامل اقتدار مسلمانان است که مومنان از این شکوه خوشحال می شوند اما همین عظمت و شکوه نمازجمعه عامل ناراحتی مستکبران و منافقین خواهد بود.</p>
      <p> امام جمعه قزوین افزود: امروز اگرچه مستکبران و منافقین نتوانسته اند مسجد ضرار درست کنند اما قلم خود را علیه نمازجمعه به کار گرفته اند که باید هوشیار باشیم و بدانیم که نمازجمعه چه موقعیتی دارد و هرکدام ما مروج نمازجمعه و جماعت در مساجد و برگزاری باشکوه اجتماعات مومنان باشیم.</p>
      <p> نماینده ولی فقیه در استان قزوین ادامه داد: در مقابل طرح مجدد مذاکره از سوی امریکا و اینکه اروپایی ها هم این پیشنهاد امریکایی ها را تحویل می گیرند باید رفتار جدی داشته باشیم. امریکایی ها هیچ زمانی صادقانه سخن از مذاکره نمی گویند بلکه پیش خود گمان می کنند ساده لوحانی وجود دارند که با طرح مذاکره از سوی امریکایی ها به دنبال آنها راه می افتند.</p>
      <p> وی تصریح کرد: عده ای وجود دارند که متاسفانه اگر صدبار هم فریفته حیله و نیرنگ امریکا شوند باز هم در دفعات بعدی به دنبال امریکا و اقدامات آنها به راه می افتند. در صورتی که نباید حیثیت نظام ما به خطر بیفتد.</p>
      <p> این خطیب نمازجمعه ابراز کرد: بیانات اخیر رهبر معظم انقلاب در مورد نحوه مذاکره امریکایی تذکری است برای افرادی که هنوز زبانشان نیازمند فیزیوتراپی است و باید آن ها را بیدار کند. زبان این افراد رمق خود را از دست داده که انقلابی و قرآنی و ایمانی و محکم سخن بگویند. اگر این افراد رمق خود را به دست نیاوردند اجازه ندارند که حرف خود را به پای نظام مقدس جمهوری اسلامی ایران که صاحبان آن مردم هستند، بگذارند.</p>
      <p>نماینده ولی فقیه در استان قزوین یادآور شد: کسانی که مذاکره می کردند، بر روی دو شعار تأکید جدی داشتند؛ آنها می گفتند تحریم ها به صورت کلی برداشته می شود و حق هسته ای ما در دنیا به رسمیت شناخته می شود.</p>
      <p> وی با طرح این سؤال که کدام یک از این شعارها محقق شد؟، گفت: چرا آنهایی که چنین شعارهایی سر می دادند یکبار به مردم گزارش نمی دهند و نمی گویند که راه را اشتباه رفتند و از ملت عذرخواهی نمی کنند. آنها به جای عذرخواهی به دنبال FATF رفته اند و به دشمنان چراغ سبز دیگری نشان می دهند.</p>
      <p>عابدینی ادامه داد: اینها راه های غلط و اشتباه است و مسئولان به جای ادامه اشتباهات باید از فرمایشات رهبری تبعیت و پیروی کنند تا کشور دچار خسارت های دیگری نشود.</p>
      <p> خطیب جمعه قزوین در ادامه خطبه های نماز جمعه به در پیش بودند ایام سرد سال اشاره و تأکید کرد: معروف و منکر مصادیق گوناگونی دارد و اگر توجهی به صرفه جویی در حوزه گاز، برق و آب نداشته باشیم، کارمان مصداق منکر است و باید از این موضوع پرهیز کنیم.</p>
      <p>انتهای پیام/</p>
    </article>
  </body>
</html>