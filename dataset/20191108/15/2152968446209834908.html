<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/sedem-v-aresta-za-razprostranenie-na-droga-v-plovdiv.429009"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T15:48:00+00:00"/>
    <meta property="og:title" content="Седем в ареста за разпространение на дрога в Пловдив"/>
    <meta property="og:description" content="Задържани са в момент на сделка, иззети са доказателства | Dnes.bg"/>
  </head>
  <body>
    <article>
      <h1>Седем в ареста за разпространение на дрога в Пловдив</h1>
      <h2>Задържани са в момент на сделка, иззети са доказателства</h2>
      <address><time datetime="2019-11-08T15:48:00+00:00">08 Nov 2019, 15:48</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Седем души са задържани в Пловдив при полицейска операция срещу разпространението и употребата на наркотици, съобщиха от МВР.</p>
      <p>Акцията е проведена на 6 ноември от служители на “Криминална полиция” и “Специализирани полицейски сили" в Пловдив под ръководството на Окръжна прокуратура – Пловдив.</p>
      <p>На "Голямоконарско шосе" в момент на сделка с наркотици са заловени трима мъже и четири жени, придвижвали се с два автомобила – "Ауди” и "Рейндж Ровър".</p>
      <p>При последвалите лични обиски и претърсвания в колите и на два частни адреса разследващите са иззели над 73,5 грама метамфетамин на кристали, 4 стъклени лули и 2 електронни везни със следи от наркотичното вещество, 100 таблетки клонарекс, пакетче амфетамин и мобилни телефони.</p>
      <p>По случая е образувано досъдебно производство по чл. 354а, ал.1 от НК, което се наблюдава от Окръжна прокуратура-Пловдив.</p>
      <p>Седмината, на възраст между 21 и 45 години, са били задържани за срок до 24 часа по Закона за МВР. Впоследствие на двама от тях са повдигнати обвинения и мярката им за задържане е удължена до 72 часа.</p>
    </article>
  </body>
</html>