<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/08/news/processo_maroni_in_appello_confermata_condanna_a_1_anno_contratti_expo-240607576/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T15:55:00+00:00"/>
    <meta property="og:title" content="Processo Maroni per i contratti Expo, in appello confermata la condanna a un anno"/>
    <meta property="og:description" content="I giudici di secondo grado lo hanno ritenuto colpevole del solo reato di turbata libertà degli incanti per un incarico nell'ente regionale Eupolis a"/>
  </head>
  <body>
    <article>
      <h1>Processo Maroni per i contratti Expo, in appello confermata la condanna a un anno</h1>
      <h2>I giudici di secondo grado lo hanno ritenuto colpevole del solo reato di turbata libertà degli incanti per un incarico nell'ente regionale Eupolis a una sua collaboratrice. L'ex governatore leghista: "Deluso e amareggiato"</h2>
      <address>
        <time datetime="2019-11-08T15:55:00+00:00">08 Nov 2019, 15:55</time>
      </address>
      <p>La Corte d'Appello di Milano ha confermato la <a href="http://milano.repubblica.it/cronaca/2018/09/17/news/contratti_expo_i_giudici_su_maroni_ha_perseguito_un_interesse_personale_le_motivazioni_della_condanna_a_un_anno-206702757/">condanna a un anno</a> nei confronti dell'ex presidente della Regione Lombardia, Roberto Maroni. I giudici lo hanno ritenuto colpevole solo del reato di 'turbata liberta' degli incanti' in relazione al conferimento di un incarico nell'ente di ricerca regionale Eupolis alla sua allora collaboratrice Mara Carluccio.<br/><br/>Assolto invece, come in primo grado, dall'accusa di 'induzione indebita' per presunte pressioni illecite sulla società Expo finalizzata alla partecipazione a una missione in Giappone di un'altra sua collaboratrice, Maria Grazia Paturzo, che sarebbe stata a lui legata da una "relazione affettiva". Il pg Vincenzo Calia aveva chiesto la sua condanna per entrambi e reati a due anni e sei mesi.<br/><br/>Su Twitter il commento dell'ex governatore: "Sono deluso e amareggiato per questa ingiusta sentenza. Ma non mi arrendo, ricorrerò in Cassazione perché sia riconosciuta l'assoluta correttezza e legittimità dei miei comportamenti. "Sono orgoglioso di tutto quello che ho fatto nella mia lunga attività istituzionale e politica".</p>
      <figure>
        <iframe data-src="https://twitter.com/RobertoMaroni_/status/1192821211727831043?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Confermate in secondo grado anche le condanne ad un anno per Giacomo Ciriello, ex capo della segreteria del governatore, a 10 mesi e 20 giorni per Andrea Gibelli, ex segretario generale del Pirellone e presidente di Fnm spa e a 6 mesi per Mara Carluccio.<br/><br/><br/> </p>
    </article>
  </body>
</html>