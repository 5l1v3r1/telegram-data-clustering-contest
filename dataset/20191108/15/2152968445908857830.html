<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T15:56:00+00:00"/>
    <meta property="og:title" content="Една година Зелена зона в &quot;Зоната&quot;, промени ли се нещо?"/>
    <meta property="og:description" content="Търговците с намалени обороти, паркингите в лошо състояние | Dnes.bg"/>
  </head>
  <body>
    <article>
      <h1>Една година Зелена зона в "Зоната", промени ли се нещо?</h1>
      <h2>Търговците с намалени обороти, паркингите в лошо състояние</h2>
      <address><time datetime="2019-11-08T15:56:00+00:00">08 Nov 2019, 15:56</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251558-middle.jpg"/>
        </figure>
        <p>Снимка: Павел Гълъбов</p>
        <p>1<a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image2#photo">2</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image3#photo">3</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image4#photo">4</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image5#photo">5</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image6#photo">6</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image7#photo">7</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image8#photo">8</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image9#photo">9</a><a href="https://www.dnes.bg/sofia/2019/11/08/edna-godina-zelena-zona-v-zonata-promeni-li-se-neshto.428956,image10#photo">10<br/></a>Преди една година софийските райони "Лозенец", "Оборище", "Възраждане" и "Красно село" се сдобиха с платена "Зелена зона" за паркиране. Всички живеещи в кварталите на тези райони трябваше да отделят до 100 лева на година, за да получат правото да паркират пред жилищата си.</p>
        <p>Какво се случи през тази една година в столичния квартал "Зона Б-18", чийто жители се разбунтуваха срещу въвеждането на платеното паркиране? Очаквано исканията на гражданите не бяха чути. Все пак някои от блоковете получиха новоасфалтирани паркинги.</p>
        <p>
          <a href="https://www.dnes.bg/sofia/2018/11/05/den-predi-nachaloto-protest-i-skandiraniia-zonata-bez-zona.392585">
            <b>Ден преди началото... протест и скандирания: "Зоната без зона!"</b>
          </a>
        </p>
        <p>"Оборотът ни падна изключително много! Работим на четвъртинки, уви, няма какво друго да работим. Не сме съгласни с въвеждането на тази зона", оплака се търговец от пазара "Димитър Петков" пред Dnes.bg.</p>
        <p>Жител в квартала ни разказа, че е раздвоен относно мнението си за зелената зона.</p>
        <p>"Освободиха се места за паркиране през деня, но вечер всичко е по старому. Паркингът пред нашия блок не е оправен, мина цяла година! Има схема, където дадени хора без стикери не се закачат, много рядко патрулите минават на нашия паркинг, за разлика от този на съседен, където ги съсипват от скоби", разказа той.</p>
        <p>Друг жител на района е доволен от зелната зона: "Поне има място за паркиране! Преди обикалях по 30-40 минути, за да си намеря място да паркирам, сега това го няма..."</p>
        <p>Сблъсъкът между работещите на пазара и жителите на квартала е налице. Според живущите, търговците масово не подлежат на платената регулация и злоупотребяват с това си положение.</p>
        <p>"Има фирми, които си оставят на "склад" по 2-3 коли. Да, сега си е удобство да минавам от работа и да мога да спра на пазара, а не да търся място и после да ходя. Но търговците пак са измислили схеми да им седят колите без да плащат", обощава недоволният гражданин.</p>
        <p>Шегаджии не липсваха, според тях цяла София рано или късно ще стане платена зона за паркиране: "Идват зони от Младост до Калотина. Денят за размисъл мина".</p>
        <p>Една година зелена зона, а проблемите на гражданите май отново си остават същите. Кой печели от въвеждането й – новите платени паркинги. Веднага след старта на зоната се появиха и те. Цените им хич не са малки – 100 лева на месец за един автомобил, но с едно голямо предимство, те са охраняеми, затова и клиентела не им липсва.</p>
        <p>Относно поддържането на паркингите и прословутите колчета, целящи ограничаването на паркиране в тревните площи, може да обощим така. Общината, като по стар български обичай, реши че поддръжка не им е нужна. Те вършат своята работа – изкарват пари за бюджета на София, а удобството и красивата градска среда за жителите на кварталите все още си остават непостижима мечта.</p>
        <related>
          <h4>Още по темата</h4>
          <a href="https://www.dnes.bg/sofia/2018/10/30/ot-1-noemvri-sofiia-raste-raste-i-zelenata-zona.392000"/>
          <a href="https://www.dnes.bg/sofia/2018/10/24/neskoposano-postaveni-misteriozno-sviti-kolchetata-ot-zelena-zona.391373"/>
        </related>
      </anchor>
    </article>
  </body>
</html>