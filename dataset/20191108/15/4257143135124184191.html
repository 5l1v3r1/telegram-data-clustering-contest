<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/tobb-szazmillio-forintos-csalas-miatt-tartoztattak-le-egy-korabbi-birat"/>
    <meta property="og:site_name" content="infostart"/>
    <meta property="article:published_time" content="2019-11-08T15:01:16+00:00"/>
    <meta property="og:title" content="Többszáz millió forintos csalás miatt tartóztattak le egy korábbi bírát"/>
    <meta property="og:description" content="Elrendelte egy korábban bíróként, most ügyvédként dolgozó nő letartóztatását a Budakörnyéki Járásbíróság, a nőt többszáz millió forintos csalással gyanúsítja az ügyészség - közölte a Budapest Környéki Törvényszék."/>
  </head>
  <body>
    <article>
      <h1>Többszáz millió forintos csalás miatt tartóztattak le egy korábbi bírát</h1>
      <address><time datetime="2019-11-08T15:01:16+00:00">08 Nov 2019, 15:01</time> by <a rel="author">Infostart / MTI</a></address>
      <h3>Elrendelte egy korábban bíróként, most ügyvédként dolgozó nő letartóztatását a Budakörnyéki Járásbíróság, a nőt többszáz millió forintos csalással gyanúsítja az ügyészség - közölte a Budapest Környéki Törvényszék.</h3>
      <p>A 62 éves nőt többek között különösen nagy értékre elkövetett csalással gyanúsítja a Központi Nyomozó Főügyészség. A gyanú szerint a nyugdíjazásáig többek között a Fővárosi Itélőtáblán bíróként, jelenleg pedig ügyvédként dolgozó nő 2008 októberétől kezdve pénzintézetektől igényelt és kapott több milliós személyi kölcsönöket, amelyek törlesztő részleteit egy idő után nem tudta fizetni, így újabb és újabb, a korábbi hiteleket kiváltó kölcsönöket vett fel. Ezek egy részét visszafizette.</p>
      <p>A nő a folyamatos fizetési nehézségeinek áthidalására 2012-től a kölcsönadókat megtévesztve magánkölcsönöket vett fel annak ellenére, hogy minden esetben tudta, hogy már a kölcsönök felvételekor sincs reális lehetősége azok visszafizetésére. A jelentős összegeket gyermekkori barátaitól, közeli ismerőseitől, kollégáitól igényelte.</p>
      <p>A gyanúsított terhére rótt bűncselekmények büntetési tétele a bűnhalmazatra tekintettel 2-12 évig terjedő szabadságvesztés - jegyezte meg a törvényszék.</p>
      <p>A letartóztatásra a bíróság szerint az adott okot, hogy a gyanúsított tényleges tartózkodási helye nincs bejelentve, a bűncselekményekből származó vagyona a nyomozás során nem került elő, mindezek alapján pedig megalapozottan feltehető, hogy a gyanúsított a büntetőeljárásban elérhetetlenné válna, megszökne vagy elrejtőzne.</p>
      <p>A gyanúsított jogi végzettségére, korábbi bírói beosztására és jelenlegi ügyvédi tevékenységére tekintettel megállapítható, hogy tisztában volt cselekménye súlyával, annak jogi minősítésével, tartott a büntetőjogi felelősségre vonástól - tette hozzá a bíróság.</p>
      <p>Megjegyezték: amikor a gyanúsított tudomást szerzett az ellene folyó büntetőeljárásról a kölcsönt nyújtó személyeket hamis tanúzásra próbálta bírni, így alappal feltehető az is, hogy a sértetteket befolyásolná, a bizonyítékokat megsemmisítené vagy elrejtené. Emellett alappal lehet tartani - főként a bűncselekmények elkövetésének folyamatos jellege miatt - attól is, hogy a gyanúsított szabadlábra kerülése esetén újabb szabadságvesztéssel büntetendő cselekményt követne el - tették hozzá.</p>
      <p>A bíróság tájékoztatása szerint a Fővárosi Ítélőtábla az ügyben elfogultságot jelentett be, arra hivatkozva, hogy a gyanúsított korábban bírói szolgálatot látott el bíróságukon, így a Budakörnyéki Járásbíróság lett kijelölve az eljárásra.</p>
      <p>A bíróság a gyanúsítottat meghallgatta, az indítványokat megvizsgálta és az ügyészi kezdeményezéssel egyetértve elrendelte a gyanúsított letartóztatását az elsőfokú bíróságnak a tárgyalás előkészítése során hozandó határozatáig, legfeljebb azonban egy hónap időtartamra. A döntés ellen a gyanúsított és védője fellebbezést nyújtott be, így az nem végleges, de végrehajtható - közölte a bíróság.</p>
    </article>
  </body>
</html>