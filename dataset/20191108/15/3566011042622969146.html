<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545665.html/%DA%A9%D8%B4%D9%88%D8%B1-%D8%B1%D8%A7-%D9%86%D8%A8%D8%A7%DB%8C%D8%AF-%D9%85%D8%B9%D8%B7%D9%84-%DA%AF%D8%B1%DA%AF-%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D9%88-%D8%A2%D9%85%D8%B1%DB%8C%DA%A9%D8%A7%DB%8C%DB%8C-%DA%A9%D8%B1%D8%AF--%D9%85%D8%B0%D8%A7%DA%A9%D8%B1%D9%87-%D8%A8%D8%A7-%D8%A2%D9%85%D8%B1%DB%8C%DA%A9%D8%A7-%D8%AF%D8%B1%D8%AF%DB%8C-%D8%B1%D8%A7-%D8%AF%D9%88%D8%A7-%D9%86%D9%85%DB%8C-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T15:35:00+00:00"/>
    <meta property="og:title" content="کشور را نباید معطل گرگ‌های اروپایی و آمریکایی کرد/ مذاکره با آمریکا دردی را دوا نمی‌کند"/>
    <meta property="og:description" content="ائمه جمعه هرمزگان با اشاره به آغاز گام چهارم کاهش تعهدات برجامی، گفتند: کشور را نباید معطل گرگ های اروپایی و آمریکایی کرد."/>
  </head>
  <body>
    <article>
      <h1>کشور را نباید معطل گرگ‌های اروپایی و آمریکایی کرد/ مذاکره با آمریکا دردی را دوا نمی‌کند</h1>
      <h2>ائمه جمعه هرمزگان:</h2>
      <address>
        <time datetime="2019-11-08T15:35:00+00:00">08 Nov 2019, 15:35</time>
      </address>
      <p>ائمه جمعه هرمزگان با اشاره به آغاز گام چهارم کاهش تعهدات برجامی، گفتند: کشور را نباید معطل گرگ های اروپایی و آمریکایی کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از<a href="http://hormoz.ir/"> هرمز؛ </a>ائمه جمعه هرمزگان با اشاره به آغاز گام چهارم کاهش تعهدات برجامی، گفتند: کشور را نباید معطل گرگ های اروپایی و آمریکایی کرد.</p>
      <p>
        <b>نباید جلوی حرکت های خودجوش جوانان حزب اللهی گرفته شود</b>
      </p>
      <p>حجت الاسلام و المسلمین محمد عبادی زاده، نماینده ولی فقیه در هرمزگان در خطبه های نماز جمعه این هفته بندرعباس گفت: اگر کسی شرب خمر را برای غیر خدا ترک کند خداوند متعال مزد و پاداشی در بهشت قرار خواهد داد و این برای صیانت از نفس و در روایات متعدد به این موضوع اشاره شده است.</p>
      <p>نماینده ولی فقیه افزود: مصرف مشروبات الکلی حالت بازدارندگی دارد و نباید با توجیه اینکه تعداد مصرف کنندگان زیاد است این موضوع فراموش شود از این رو دستگاه قضا باید با پدیده شرب خمر به صورت جدی برخورد کند.</p>
      <p>وی با اشاره به هفته وحدت بیان کرد: ما امروز به هفته وحدت نیاز داریم تا چراغ راهنما و نمادی باشد که راه را گم نکنیم و همچنین برای اینکه یک آموزه قرآنی است که نباید فراموش شود.</p>
      <p>امام جمعه بندر عباس گفت: ما در همه زمان ها برای هم افزایی ظرفیت های مومنان به وحدت نیاز داریم و امروز نیز وحدت یک تاکتیک محسوب نمی شود بلکه یک استراتژی است.</p>
      <p>عبادی زاره تاکید کرد: وحدت به معنای دست برداشتن شیعه و سنی از اعتقاداتشان نیست بلکه به معنای دست گذاشتن بر روی اشتراکات است و ما همیشه مسئله وحدت را اشتباه معنا کرده ایم.</p>
      <p>نماینده ولی فقیه در هرمزگان بیان کرد: به تعبیر آیت الله العظمی سیستانی نگویید اهل سنت برادران ما هستند بلکه بگویید جان ما هستند زیرا از یک پیکر هستیم و اگر این تفکر حاکم شود دیگر داعش به وجود نمی آید.</p>
      <p>خطیب جمعه بندرعباس گفت: متعصبان مغرض ، عوام جاهل و استکبار جهانی دشمن وحدت هستند و ساختار سیاسی کشورهای اسلامی را به گونه ای ایجاد کرده اند تا زمینه درگیری وجود داشته باشد.</p>
      <p> عبادی زاده نماینده ولی فقیه در هرمزگان در خطبه دوم به تخلف خام فروشی شرکت نفت جی اشاره کرد و افزود: خبری که امین حسنی خبرنگار صداوسیما مرکز خلیج فارس در خصوص تخلف خام فروشی شرکت نفت جی انتشار دادند بسیار صحیح بود و لازم لازم می‌دانم از خبرنگار صدا و سیما تشکر کنم زیرا ما امروز نیاز به اصل نظارت همگانی داریم و خبر، محتمل بر صدق و کذب است و دستگاه های امنیتی باید بررسی کنند و خبرنگارانی همچون جوان هرمزگانی را باید تشویق کنیم.</p>
      <p>وی مبارزه با فساد را زمینه رونق تولید دانست و گفت: در عین حال که باید از سرمایه و سرمایه گذاری حمایت کرد باید به مبارزه با فساد هم توجه جدی کنیم و من از دستگاه های نظارتی می‌خواهم این مسائل را پیگیری کنند و به مردم اطلاع رسانی کنند.</p>
      <p>نماینده ولی فقیه خاطرنشان کرد:ما نباید به بهانه خودجوش، جلوی حرکت های حزب اللهی جوانان مومن در قالب صدا و سیما و یا مطبوعات را بگیریم.</p>
      <p>
        <b>نسل جوان جامعه را با جنایات آمریکا آشنا کنیم</b>
      </p>
      <p>حجت الاسلام مهدی دُری امام جمعه رودان در خطبه های عبادی و سیاسی این هفته شهرستان با بیان اینکه تفکر در مخلوقات خداوند موجب تقوای الهی در انسان می شود اظهار کرد: پی بردن به عظمت و قدرت خداوند و الهام گرفتن  و تفکرانسان ازمخلوقات، باعث تقوای الهی می شود.</p>
      <p>امام جمعه رودان افزود: یکی از موارد آرامش در زندگی ابراز محبت به همسر است و در این خصوص آیات و روایات متعددی آمده است که مایه آرامش انسان محبت به همسر است و نامه محبت آمیز امام خمینی(ره) به همسرش نمونه ای از عشق و ارادت به همسر است.</p>
      <p>دُری ادامه داد: یکی از موارد افزایش طلاق در جامعه عدم ابراز علاقه و محبت به همسراست و استفاده زیاد از تلفن همراه تسکین و آرامش را ازبین می برد و شک و سوءظن در خانواده ها را زیاد می کنند.</p>
      <p>خطیب جمعه رودان در بخش دیگری از سخنانش با اشاره به بیانات رهبرمعظم انقلاب در جمع دانش آموزان و دانشجویان گفت: نسل جوان سرمایه ارزشمند جامعه است و آنان را باید با اتفاقات گذشته و جنایات آمریکا در این چهل سال در کشور ایران آشنا کنیم تا عده ای نتوانند تحریف در تاریخ کنند و حوادث تاریخی ملت ایران را بصورت انحرافی انتقال بدهند.</p>
      <p>وی اضافه کرد: تاریخ تکرار پذیر است و کسی که پشتوانه اش آمریکا باشد ضربه خواهد خورد و مصدق بعد از ملی کردن صنعت نفت بواسطه تکیه کردن به آمریکا شکست خورد.</p>
      <p>دُری با اشاره به گرامیداشت شهدای هسته ای تصریح کرد: علم و دانش هسته ای در کشور بومی شده و جوانان این مرز و بوم این صنعت هسته ای را بدست گرفتند تا  ما نیازی به کشور غربی و استکباری نداشته باشیم.</p>
      <p>امام جمعه رودان با اشاره به هفته وحدت خاطرنشان کرد: ۱۲ربیع الاول  ولادت پیامبراکرم به روایت اهل سنت است و امام راحل از این فرصت به خوبی در جهت وحدت مسلمان استفاده کردند و دوازدهم تا هفدهم ربیع الاول را هفته وحدت نامگذاری کردند تا تلاش دشمنان و آمریکا را در اختلاف افکنی بین شیعه و سنی را خنثی کند.</p>
      <p>
        <b>دنیای امروز نیازمند بازگشت به سیره پیامبر است</b>
      </p>
      <p>به گزارش پایگاه خبری پارسیان خبر؛ حجت الاسلام محمد بارانی، امام جمعه پارسیان در خطبه های این نماز جمعه، ضمن گرامیداشت روز فرهنگ عمومی، عقب افتادگی جامعه اسلامی را حاصل دوری از معارف ناب اسلامی دانست و گفت: شکل لباس، معماری، رفتارها، سبک زندگی، اخلاقیات، وجدان کاری، عافیت طلبی و..‌‌ یقینا در سعادت و شقاوت هرجامعه ای نقش دارند لذا فرهنگ عمومی تاثیر مهمی بر سرنوشت هر جامعه ای دارد.</p>
      <p>حجت الاسلام بارانی، با تبریک میلاد باسعادت پیامبر اکرم(ص) و هفته وحدت، تصریح کرد: پیامبر اکرم(ص) حقیقتا پیامبر خصال بزرگ انسانی است که همه باید خود را به این صفات آراسته نماییم، لذا دنیای اسلام وامت اسلامی امروز نیازمند بازگشت به سیره نورانی نبی مکرم اسلام است.</p>
      <p>وی، عزت و بزرگی امت اسلامی را در گرو اتحاد در جهت گیری کلی امت دانست و اظهار کرد: هیچ کسی به اندازه پیامبر اسلام و ائمه معصومین(ع) به فکر وحدت امت اسلامی در عرصه های مختلف نبوده و ایجاد وحدت و انس و الفت در جامعه اسلامی و پرهیز از تفرقه و اختلاف از مهمترین توصیه های معصومین علیهم السلام است.</p>
      <p>امام جمعه شهرستان پارسیان، با اشاره به گام چهارم کاهش تعهدات برجامی، ضمن تشکر از دولت محترم و سازمان انرژی اتمی، تاکید کرد: همه باید توجه کنند که کشور را نباید معطل این گرگ های اروپایی و آمریکایی کنیم و این معطلی ضربات بزرگی را به اقتصاد کشور وارد کرده است.</p>
      <p>خطیب نماز جمعه پارسیان، ادامه داد: یکسال صبر راهبردی و شش ماه هم صبر برای کاهش گام به گام تعهدات این را اثبات کرد نه آمریکا و نه اروپا هیچ عزم جدی برای انجام تعهدات خود ندارند.</p>
      <p>حجت الاسلام بارانی، با بیان اینکه هیچ اتفاقی در رعیتی اروپایی ها در مقابل آمریکا نیافتاده است و یقینا اروپا همدست آنهاست، گفت: لبخند امثال رئیس جمهور فرانسه به دلیل کشاندن کشور به پای میز ذلت مذاکره است.</p>
      <p>
        <b>کشور را نباید معطل گرگ های اروپایی و آمریکایی کرد</b>
      </p>
      <p>وی، کودتای ۲۸ مرداد را تجربه تاریخی برای دوستان آمریکا خواند و افزود: هر کسی در طول تاریخ به آمریکایی ها اعتماد کرد:سیلی خورد و مصداق بارزش دکتر مصدق است که برای مقابله با انگلیسی ها به دامن آمریکا پناه برد اما کودتای ۲۸ مرداد نه توسط انگلیسی ها بلکه توسط آمریکایی ها رقم خورد و مصدق با ذلت کنار گذاشته شد.</p>
      <p>امام جمعه پارسیان، با بیان اینکه آمریکا از آن روز تا امروز هیچ تغییری نکرده است، اظهار کرد: آمریکایی ها شخص مفلوکی مثل محمد رضا پهلوی و آل سعود را می خواهند که هر چه تحقیر و ذلیل شوند و اموال ملت هایشان غارت شود، صدایی از آنها بلند نشود و البته به فضل الهی در مواجهه با ملت بزرگ ایران این آرزو را به گور خواهد برد.</p>
      <p>خطیب نماز جمعه پارسیان خاطرنشان کرد: توجه به تولید داخل، برنامه ریزی برای رونق تولید، و اجرای صحیح سیاست های راهبردی اقتصاد مقاومتی تنها راه نجات اقتصاد کشور است که باید مسئولین محترم به آن توجه جدی داشته باشند.</p>
      <p>
        <b>هفته وحدت یادگار امام راحل(ره) است</b>
      </p>
      <p>آیت الله سید محمد جواد رکنی ظهر امروز در خطبه‌های این هفته نماز جمعه با اشاره به فرارسیدن هفته وحدت، اظهار کرد: دشمن سعی دارد با هر ترفندی وحدت مسلمانان را هدف قرار دهد و برنامه آنان چپاول دولت های اسلامی واختلاف افکنی بوده و این هفته وحدت، یادگار امام راحل است.</p>
      <p>وی افزود: دشمنان در صدر اسلام هم در پیاختلاف افکنی در بین مسلمانان بودند که پیامبر(ص) نقشه‌های آنان را خنثی نمود و همگیرا به وحدت و داشتن تقوا دعوت می‌نمودند، مسلمانان باید مراقب ومواظب نفوذ دشمنان در بین صفوفشان باشند تا آنها مجال سوء استفاده واختلاف‌افکنی پیدا نکنند.</p>
      <p>امام جمعه بندرلنگه با اشاره به مسائل و مشکلات اقتصادی در کشور، اضافه کرد: در این شرایط کنونی به دو مسئله اساسی باید بیش از گذشته توجه شود اول اقتصاد مقاومتی ودوم رونق تولیدو اینکه منتظر اروپایی‌ها نباشیم آنها که تاکنون به ۱۱ تعهد خود در برجام نیز عمل نکردند.</p>
      <p>
        <b>مداکره با آمریکا دردی را دوا نمی کند</b>
      </p>
      <p>آیت‌الله رکنی بیان داشت: همانطور که مقام معظم رهبری نیز در دیدار خود با دانش آموزان در ۱۳آبان فرمودند، مذاکره با آمریکا هیچ فایده‌ای نداردو دردی از ما دوا نمی‌کند از کره شمالی با این مذاکرات چه دردی دوا شد، ما باید در مقابل باج خواهی و زیاده خواهی استکبار با ایستیم.</p>
      <p>خطیب جمعه شهرستان بندرلنگه با اشاره به حوادث اخیر در لبنان و عراق، یادآور شد: دشمن به دنبال سوء استفاده از این حوادث اخیر در لبنان و عراق ا۶ست. حمله کردن عده ای به سفارت ایران در عراق به چه معناست؟ اولین هدف آنها تفرقه بین دو ملت دوست و برادر ایران و عراق است.</p>
      <p>وی با اشاره به ترس دشمن از راهپیمایی عظیم اربعین و از برادری دو کشور ایران و عراق گفت : دشمن به هراس افتاده و ما دو ملت باید کاملا مراقب و هوشیار باشیم. آنها می‌خواهند دو ملت را در مقابل یکدیگر قرار دهند. آنها به دنبال سوء استفاده و بهره برداری از این حوادث اخیر در کشور عراق و لبنان هستند.</p>
      <p>انتهای پیام/</p>
      <p> </p>
    </article>
  </body>
</html>