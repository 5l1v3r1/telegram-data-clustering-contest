<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/live-on-internet-the-agony-of-a-ten-years-old-mcdonald-burger-and-french-fries?utm_medium=Social&amp;utm_source=Facebook"/>
    <meta property="og:site_name" content="euronews"/>
    <meta property="article:published_time" content="2019-11-08T15:37:12+00:00"/>
    <meta property="og:title" content="نمایش آنلاین مرگ تدریجی آخرین همبرگر مک‌دونالد در ایسلند"/>
    <meta property="og:description" content="صاحب هتل با خوشحالی به خبرگزاری فرانسه می‌گوید که گردشگران به ویژه در فصل تابستان از همه جای جهان به دیدن این ساندویچ عتیقه می‌آیند."/>
  </head>
  <body>
    <article>
      <h1>نمایش آنلاین مرگ تدریجی آخرین همبرگر مک‌دونالد در ایسلند</h1>
      <address><time datetime="2019-11-08T15:37:12+00:00">08 Nov 2019, 15:37</time> by <a rel="author">یورونیوز فارسی </a></address>
      <p>برای نشان دادن آنلاین از بین رفتن تدریجی یک همبرگر مک‌دونالد در ایسلند که ده سال پیش خریده شده، دوربینی در محفظه نگهداری آن قرار داده شد.</p>
      <p>به گزارش خبرگزاری فرانسه، این ساندویچ که تا امروز مانند یک شئ گرانبها در محلی خشک درون یک جعبه شیشه‌ای نگهداری می‌شود، تنها کمی تغییر رنگ داده و هنوز به طور کامل فاسد و تجریه نشده است. اکنون پس از ده سال کاربران اینترنت به کمک تصاویری که از این همبرگر به صورت زنده منتشر می‌شود می‌توانند شاهد از بین رفتن تدریجی آن باشند.</p>
      <p>نخستین شعبه از رستوران‌های زنجیره‌ای آمریکایی مک‌دونالد در سال ۱۹۹۳ در ایسلند گشوده شد، اما این کشور از سال ۲۰۱۹ به جمع معدود کشورهای اروپایی پیوست که مک‌دونالد در آنها شعبه‌ای ندارد.</p>
      <p>رستوران‌های مک‌دونالد ده سال پیش در ایسلند به دلیل بروز رکود اقتصادی شدید در این کشور بسته شدند. اما یک شهروند ایسلندی به نام هیورتور اسماراسون که آخرین ساندویچ چیزبرگر با سیب‌زمینی سرخ کرده مک‌دونالد را در تاریخ ۳۱ اکتبر سال ۲۰۱۹ میلادی خریده بود، آن را برای یادگاری نزد خود نگه داشت.</p>
      <figure>
        <img src="https://static.euronews.com/articles/stories/04/28/59/88/534x712_cmsv2_8687a796-eaf2-5184-a501-8353739e2b5f-4285988.jpg"/>
      </figure>
      <p>اسماراسون به خبرگزاری فرانسه گفته است: «من شنیده بودم که محصولات مک‌دونالد فاسد نمی‌شوند، برای همین تصمیم گرفتم این گفته را امتحان کنم.»</p>
      <p>او ابتدا این همبرگر را در انبار خانه‌اش نگهداری می‌کرد، اما پس از مدتی موزه ملی ایسلند واقع در پایتخت، ریکیاویک آن را خرید. این ساندویچ پس از مدتی از موزه نیز منتقل شده و بعد از دو جابجایی، اکنون مانند یک اثر هنری در هتلی کوچک به نام اسنوترا در شهر تیکویبائر در جنوب ایسلند نگهداری می‌شود.</p>
      <p>صاحب هتل با خوشحالی به خبرگزاری فرانسه می‌گوید که گردشگران به ویژه در فصل تابستان از همه جای جهان به دیدن این ساندویچ عتیقه می‌آیند. او مدعی است که ویدیوی این همبرگر معروف در اینترنت روزانه ۴۰۰ هزار نفر بیننده دارد.</p>
      <p>مسئولان مک‌دونالد در سال ۲۰۱۳ اعلام کردند که تجزیه و فاسد شدن این ساندویچ به شرایطی نیاز دارد که مهم‌ترین آنها وجود رطوبت است. این توضیح منطقی به نظر می‌رسد زیرا روند فاسد شدن همبرگر ایسلند که همواره در جایی بسیار خشک نگهداری شده بی‌نهایت کند است. قارچ‌ها، کپک‌ها و باکتری‌های تجزیه‌کننده مواد غذایی چه در درون ماده غذایی باشند، چه در محیط اطراف آن، برای فعالیت خود نیاز به رطوبت دارند.</p>
      <p>دانشمندان علم تغذیه نیز این توضیح را تصدیق می‌کنند. بیورن ادالبیورنسون، استاد تغذیه دانشگاه ایسلند در این زمینه به خبرنگار خبرگزاری فرانسه می‌گوید که مواد غذایی بدون رطوبت فقط خشک و سفت شده و به سختی تجزیه می‌شوند.</p>
      <p>مک‌دونالد گفته است فعلا قصد بازگشایی رستوران‌هایش در ایسلند را ندارد.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2015/02/26/activists-look-to-take-bite-out-of-mcdonalds-for-eu-tax-avoidance">مک دونالد به فرار مالیاتی در اروپا متهم شد</a>
        </li>
        <li>
          <a href="https://farsi.euronews.com/2015/03/05/mcdonald-s-to-phase-out-antibiotic-raised-chickens">مک دونالد بدون آنتی بیوتیک</a>
        </li>
        <li>
          <a href="https://farsi.euronews.com/2015/12/03/european-commission-investigation-tax-affairs-of-mcdonald">کمیسیون اروپا شرکت مک دونالد را تحت پیگرد قرار می دهد</a>
        </li>
        <li>
          <a href="https://farsi.euronews.com/2017/01/03/mcdonalds-in-the-vatican-why-the-cardinals-are-seeing-red">افتتاح شعبه مک دونالد در نزدیکی واتیکان جنجال آمیز شد</a>
        </li>
      </ul>
    </article>
  </body>
</html>