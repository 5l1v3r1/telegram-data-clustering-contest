<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Zapochva-kampaniya-za-mashtabno-obnovyavane-na-infekcioznoto-otdelenie-na-UMBAL-Sveti-Georgi-912125"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T09:21:00+00:00"/>
    <meta property="og:title" content="Започва кампания за мащабно обновяване на инфекциозното отделение на УМБАЛ &quot;Свети Георги&quot;"/>
    <meta property="og:description" content="Доброволци започват дарителска кампания за събиране на средства за ремонт на отделение в Клиниката п..."/>
  </head>
  <body>
    <article>
      <h1>Започва кампания за мащабно обновяване на инфекциозното отделение на УМБАЛ "Свети Георги"</h1>
      <address>
        <time datetime="2019-11-08T09:21:00+00:00">08 Nov 2019, 09:21</time>
      </address>
      <p>Доброволци започват дарителска кампания за събиране на средства за ремонт на отделение в Клиниката по инфекциозни болести на УМБАЛ "Свети Георги“.</p>
      <p>Клиниката по инфекциозни болести на УМБАЛ "Свети Георги“ е единствената за Южна България, работи целогодишно като приема пациенти от няколко съседни на Пловдив области. Помещава се в три лечебни и един административен блок, построени през 50-те години на миналия век. Въпреки професионализма на екипа на клиниката и съдействието от ръководството на болницата, поддържането на остарялата база се оказва трудна задача. </p>
      <p>На 31-ви октомври г-жа Свилена Георгиева е поискала да й се осигури достъп до Клиниката по инфекциозни болести с намерението да организира кампания за набиране на средства и извършване на ремонт за подобряване на условията в клиниката. Вчера, 7 ноември 2019 г., се проведе първата среща с ръководството на болницата, като в нея се включиха г-жа Свилена Георгиева и г-жа Татяна Захариева.</p>
      <p>Инициаторите на кампанията увериха ръководството, че проектът се очертава да бъде амбициозен, като се залага на почти цялостно вътрешно обновяване и дори е възможно да включва закупуване на болнично обзавеждане.</p>
      <p>Кампанията, наречена от доброволците "Ремонт на инфекциозно отделение в Пловдив“, ще помогне на клиничната структура да предоставя по-добри битови условия на пациентите. Бъдещите благотворители увериха зам.-директора доц. Момчил Мавров, че вече имат зад гърба си една успешна кампания, проведена в края на м. октомври - ремонт на отделението по нефрология към СБАЛ по детски болести "Проф. д-р Иван Митев“ - София. Инициаторите посочиха, че вече набират средства на дарителска платформа Platformata.bg и търсят последователи във Фейсбук, където са създали група "Help Инфекциозна клиника Пловдив“. Събраните за първите 5 дни на кампанията средства са над 2 хил. лева, а някои от последователите предлагат доброволен труд.</p>
      <p>Те проявиха интерес да съдействат и за дарителската инициатива "Най-доброто за нашите деца и онкоболни“, организирана в края на миналата година от УМБАЛ "Свети Георги“. Целта на кампанията е осигуряване на средства за строителство на нов педиатричен и онко-хематологичен комплекс, където да се преместят клиники, които към момента се помещават в стария и рушащ се сграден фонд в базата на бул. Васил Априлов, а именно - Клиника по педиатрия, Клиника по медицинска онкология и Клиника по клинична хематология.</p>
      <p>На всеки етап от кампанията ръководството и дарителите ще обсъждат постигнатите резултати и ще имат готовност да запознаят с тях и обществеността.</p>
    </article>
  </body>
</html>