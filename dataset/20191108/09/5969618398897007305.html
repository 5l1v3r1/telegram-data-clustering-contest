<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/o-zoze-sa-ektokseyse-kata-75-thn-timh-toy-ston-olympiako.5634930.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T09:05:00+00:00"/>
    <meta property="og:title" content="Ο Ζοζέ Σα εκτόξευσε κατά 75% την τιμή του στον Ολυμπιακό"/>
    <meta property="og:description" content="Ο Ζοζέ Σα βρίσκεται 430 μέρες στον Ολυμπιακό και έχει εκτοξεύσει κατά 75% τη χρηματιστηριακή του αξία. Ο Πορτογάλος τερματοφύλακας που έκανε θραύση στο Μόναχο, βρίσκεται στο απόγειο της καριέρας του."/>
  </head>
  <body>
    <article>
      <h1>Ο Ζοζέ Σα εκτόξευσε κατά 75% την τιμή του στον Ολυμπιακό</h1>
      <h2>Ο Ζοζέ Σα βρίσκεται 430 μέρες στον Ολυμπιακό και έχει εκτοξεύσει κατά 75% τη χρηματιστηριακή του αξία. Ο Πορτογάλος τερματοφύλακας που έκανε θραύση στο Μόναχο, βρίσκεται στο απόγειο της καριέρας του.</h2>
      <address><time datetime="2019-11-08T09:05:00+00:00">08 Nov 2019, 09:05</time> by <a rel="author">Δημήτρης Σαμόλης</a></address>
      <p>Ήταν 3 Σεπτεμβρίου 2018 όταν η ΠΑΕ <a href="https://www.sport24.gr/football/omades/olympiakos/">Ολυμπιακός </a>επισημοποιούσε την απόκτηση του Ζοζέ Σα. Την ίδια μέρα που είχαν ανακοινωθεί οι Γιάγια Τουρέ και Ματίας Ναουέλ. Το φινάλε της αγωνιστικής περιόδου 2018-2019 τον βρήκε να έχει κάνει 31 συμμετοχές με τους "ερυθρόλευκους" σε όλες τις διοργανώσεις.</p>
      <p>Δεν ήρθε για να πάρει γάντια βασικού. Ο Ανδρέας Γιαννιώτης ήταν ο γκολκίπερ που ξεκινούσε στα παιχνίδια των Πειραιωτών. Είναι χαρακτηριστικό ότι ο Πορτογάλος έκανε ντεμπούτο στη <a href="https://www.sport24.gr/football/ellada/SuperLeague/">Super League</a> στις 29 Οκτωβρίου. Από τη στιγμή που χρησιμοποιήθηκε, δεν ξαναβγήκε από την ενδεκάδα. Στον Ολυμπιακό είχε έρθει ως δανεικός από την Πόρτο. Για να τον κρατήσει η διοίκηση, έπρεπε να διαπραγματευτεί με τους Δράκους. Η πρώτη κίνηση του Βαγγέλη Μαρινάκη ενόψει της σεζόν 2019-2020 ήταν η παραμονή του 26χρονου κίπερ. Δόθηκαν 2,5 εκατ. ευρώ στην Πόρτο και ο Σα υπέγραψε μέχρι το 2023.</p>
      <p>Η πρώτη κίνηση και η πιο σημαντική θα προσθέταμε, όπως αποδεικνύεται στην πράξη, ύστερα από 19 φετινούς αγώνες. Μιλάμε για τον παίκτη που δεν έχει χάσει ούτε ένα ματς (αυτός και ο Ποντένσε) και που κατ' επέκτασιν μετρά τα περισσότερα λεπτά συμμετοχής από κάθε άλλον "ερυθρόλευκο" (1710 λεπτά συμμετοχής). Από τότε που υπέγραψε για πρώτη φορά στον Ολυμπιακό, έχουν περάσει 430 ημέρες και ο Πορτογάλος τερματοφύλακας αποτελεί έναν από τους σημαντικούς ποδοσφαιριστές, αν όχι τον πιο σημαντικό, που έχουν στο ρόστερ τους οι "ερυθρόλευκοι".</p>
      <p>Μία από τις καλύτερες εμφανίσεις της καριέρας του <a href="https://www.sport24.gr/football/ChampionsLeague/mpagern-olympiakos-2-0-epese-sa-n-tauros-sthn-arena.5634008.html">ήταν αυτή στην Allianz Arena το βράδυ της Τετάρτης (6/11)</a>. Δίχως την παρουσία του ήταν δεδομένο ότι η <a href="https://www.sport24.gr/football/omades/Bayern/">Μπάγερν </a>θα είχε σκοράρει από τα πρώτα κιόλας λεπτά και όχι στο 69'. Ο Ίβηρας πορτιέρε η αλήθεια είναι πως δεν μπόρεσε να βοηθηθεί από τους συμπαίκτες του και λύγισε. Τη δουλειά του όμως την είχε κάνει και με το παραπάνω. Κλήθηκε να αντιμετωπίσει ενδεχομένως τον καλύτερο στράικερ του πλανήτη (Λεβαντόβσκι), αλλά και την ομάδα που έχει σημειώσει τα περισσότερα γκολ στο Champions League μέχρι στιγμής (15).</p>
      <figure>
        <img src="https://www.sport24.gr/football/ellada/SuperLeague/article5634980.ece/BINARY/w620/sa2.jpg"/>
      </figure>
      <p>Την ομάδα με τις περισσότερες τελικές (99) και την ομάδα με τις περισσότερες τελικές στον στόχο (37). Ασφαλώς δεν ήταν μόνο η εμφάνιση στο Μόναχο. Είναι κι άλλες, κυρίως στα προκριματικά του Champions League. Αν δεν υπερασπιζόταν αυτός την "ερυθρόλευκη" εστία, ίσως ο Ολυμπιακός αυτή τη στιγμή να μην συμμετείχε στα γκρουπ του <a href="https://www.sport24.gr/football/ChampionsLeague/">Champions League</a>. Να μην καρπονόταν +30.000.000 ευρώ. Είναι απολύτως καταοητό ότι ο Πορτογάλος έχει κάνει απόσβεση τα 2,5 εκατ. ευρώ που δαπανήθηκαν για την αγορά του. Και αναμενόμενο ότι ο ίδιος έχει απογειώσει την καριέρα του. Και την τιμή του.</p>
      <p>Η χρηματιστηριακή του αξία όταν υπέγραψε στον Ολυμπιακό ήταν 2.000.000€ με βάση την αξιολόγηση του transfermarkt, που υπολογίζει τις αξίες όλων των ποδοσφαιριστών του κόσμου και που την εμπιστεύονται τα μεγαλύτερα ΜΜΕ. Με βάση την τελευταία αξιολόγηση που πραγματοποιήθηκε στις 23 Σεπτεμβρίου, ο Σα κοστολογείται πλέον 3,5 εκατ. ευρώ. Με άλλα λόγια, έχει εκτοξεύσει κατά 75% την τιμή του και ασφαλώς είναι η πρώτη φορά στην καριέρα του που έχει φτάσει σε αυτό το νούμερο. Από τη στιγμή, δε, που η αξιολόγηση έγινε 23 Σεπτεμβρίου, προτού δηλαδή δώσει ο Ολυμπιακός αγώνες όπως αυτόν με τη Μπάγερν στη <a href="https://www.sport24.gr/football/Germany/">Γερμανία</a>, είναι επόμενο ότι κατά την επόμενη αξιολόγηση η τιμή του θα έχει ανέβει ακόμη περισσότερο.</p>
      <p>Το ενδεχόμενο κάποια στιγμή να έρθει στον Ολυμπιακό επίσημη πρόταση για τον ύψους 1.92 γκολκίπερ ασφαλώς και συγκεντρώνει πάρα πολλές πιθανότητες. Κυρίως λόγω των εμφανίσεών του και δευτερευόντως επειδή εκπροσωπείται από τον Ζόρζε Μέντες. Οι "ερυθρόλευκοι" έκαναν κίνηση - ματ με την αγορά του από την Πόρτο, από τη στιγμή που όταν έρθει πρόταση δεν θα πουληθεί με το νούμερο που αγοράστηκε, αλλά με πολύ μεγαλύτερο ποσό. Μέχρι τότε, απολαμβάνει το ποδόσφαιρο με τους "ερυθρόλευκους" και τη ζωή στην Αθήνα με τη σύζυγό του Ρακέλ Ζάκομπ και την κορούλα τους.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/Columns/dionysis-verveles/oi-duo-opseis-toy-nomismatos-sto-monaxo.5634314.html">Οι δύο όψεις του νομίσματος στο Μόναχο</a>
      </h4>
      <h4>
        <a href="https://www.sport24.gr/Columns/stavros-georgakopoulos/katadikasmenos.5634461.html">Καταδικασμένος</a>
      </h4>
      <h4>
        <a href="https://www.sport24.gr/Columns/Diamantopoulos/oute-toy-pappa.5634243.html">Ούτε του παππά</a>
      </h4>
      <h4>
        <a href="https://www.sport24.gr/football/omades/Olympiakos/martins-eytyxws-poy-o-sa-htan-toso-kalos-shmera.5634241.html">Μαρτίνς: "Ευτυχώς που ο Σα ήταν τόσο καλός σήμερα"</a>
      </h4>
    </article>
  </body>
</html>