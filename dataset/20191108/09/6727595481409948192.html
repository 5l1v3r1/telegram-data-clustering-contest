<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/rakesh-asthana-case-polygraph-report-says-bribe-claim-appears-truthful-369.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T09:24:00+00:00"/>
    <meta property="og:title" content="രാകേഷ് അസ്താനയ്ക്ക് കുരുക്കായി പോളിഗ്രാഫ് ഫലം; കള്ളപ്പണക്കേസില്‍ അസ്താന കൈക്കൂലി വാങ്ങിയന്ന മൊഴി ശരിവെച്ചു"/>
    <meta property="og:description" content="CBI National News Rakesh Asthana India ന്യൂദല്‍ഹി: സി.ബി.ഐ സ്പെഷ്യല്‍ ഡയറക്ടറായിരിക്കെ രാകേഷ് അസ്താനയ്ക്കെതിരെ ഉയര്‍ന്ന കൈക്കൂലി കേസില്‍ ബിസിനസ്സുകാരന്‍ സതീഷ് ബാബു സനായുട"/>
  </head>
  <body>
    <article>
      <h1>രാകേഷ് അസ്താനയ്ക്ക് കുരുക്കായി പോളിഗ്രാഫ് ഫലം; കള്ളപ്പണക്കേസില്‍ അസ്താന കൈക്കൂലി വാങ്ങിയന്ന മൊഴി ശരിവെച്ചു</h1>
      <address><time datetime="2019-11-08T09:24:00+00:00">08 Nov 2019, 09:24</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: സി.ബി.ഐ സ്പെഷ്യല്‍ ഡയറക്ടറായിരിക്കെ രാകേഷ് അസ്താനയ്ക്കെതിരെ ഉയര്‍ന്ന കൈക്കൂലി കേസില്‍ ബിസിനസ്സുകാരന്‍ സതീഷ് ബാബു സനായുടെ നുണപരിശോധനാ ഫലം പുറത്ത്. രാകേഷ് അസ്താന കൈക്കൂലി വാങ്ങിയെന്ന് സതീഷ് ബാബു നല്‍കിയ മൊഴി ശരിയാണെന്നാണ് നുണപരിശോധനാ ഫലത്തില്‍ പുറത്തുവന്നിരിക്കുന്നത്.</p>
      <p>വ്യവസായി മൊയിന്‍ ഖുറേഷി ഉള്‍പ്പെട്ട കള്ളപ്പണക്കേസുമായി ബന്ധപ്പെട്ട് രണ്ടുകോടി രൂപ കൈക്കൂലി വാങ്ങിയെന്നാണ് രാകേഷ് അസ്താനയ്ക്കെതിരെയുള്ള കേസ്. ഒക്ടോബര്‍ 15നാണ് അസ്താനയ്ക്കെതിരെ എഫ്.ഐ.ആര്‍ രജിസ്റ്റര്‍ ചെയ്തത്.</p>
      <related>
        <a href="https://www.doolnews.com/actorr-kottayam-naseer-against-kerala-government-and-academy-456.html?utm_source=doolnews&amp;utm_medium=related"/>
      </related>
      <p>മോയിന്‍ ഖുറേഷിക്കെതിരെയുള്ള കേസില്‍ പേര് പരാമര്‍ശിക്കാതിരിക്കാന്‍ രണ്ടുകോടി രൂപ അസ്താന വാങ്ങിയെന്നാണ് സതീഷ് സനാ മൊഴി നല്‍കിയിരുന്നത്. ദുബൈ ആസ്ഥാനമായുള്ള മനോജ് പ്രസാദ് എന്നയാള്‍ മുഖേനെയാണ് പണം കൈമാറിയതെന്നും സനാ മൊഴി നല്‍കിയിരുന്നു.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ഇത് ശരിയാണോ എന്ന് ഉറപ്പാക്കാനാണ് പോളിഗ്രാഫ് പരിശോധന നടത്തിയത്. ഈ പരിശോധനയില്‍ സനാ പറഞ്ഞത് ശരിയാണെന്ന് സെന്‍ട്രല്‍ ഫോറന്‍സിക് ലബോറട്ടറി റിപ്പോര്‍ട്ട് നല്‍കിയതായി ഇന്ത്യന്‍ എക്സ്പ്രസ് റിപ്പോര്‍ട്ട് ചെയ്തു.</p>
      <p>മാര്‍ച്ച് 12, 13 തിയ്യതികളിലാണ് നുണപരിശോധന നടത്തിയത്. സനായെ കൂടാതെ കേസില്‍ ഉള്‍പ്പെട്ട മറ്റ് മൂന്നു പേരേയും ഒരു സാക്ഷിയേയും നുണപരിശോധനയ്ക്ക് വിധേയമാക്കിയിരുന്നു. പരിശോധനാ ഫലം ഏപ്രിലില്‍ തന്നെ കൈമാറിയിരുന്നുവെന്നാണ് ഇന്ത്യന്‍ എക്സ്പ്രസ് റിപ്പോര്‍ട്ടിലുള്ളത്.</p>
      <p>സനയുടേയും കേസിലെ സാക്ഷി പുനീത് കര്‍ബന്‍ഡയും മൊഴികള്‍ ശരിവെക്കുന്നതാണ് പോളിഗ്രാഫ് പരിശോധനയിലും കണ്ടെത്തിയത്. കേസിലെ മറ്റൊരു പ്രതി മനോജ് പ്രസാദ് പോളിഗ്രാഫ് പരിശോധനയ്ക്ക് വിധേയമാകാന്‍ വിസമ്മതിച്ചിരുന്നു.</p>
      <p>അസ്താനയ്ക്കെതിരെ കേസെടുത്തതിന് പിന്നാലെ അന്നത്തെ സി.ബി.ഐ മേധാവിയായിരുന്ന അലോക് വര്‍മ്മയ്ക്കെതിരെ അസ്താന അഴിമതി ആരോപണം ഉന്നയിച്ചിരുന്നു.</p>
      <p>മോയിന്‍ ഖുറേഷി കേസില്‍ പണം വാങ്ങിയത് അലോക് വര്‍മ്മ ആണെന്നായിരുന്നു അസ്താനയുടെ ആരോപണം. സി.ബി.ഐ ഡയറക്ടറായിരുന്ന അലോക് വര്‍മ്മ തനിക്കെതിരെ പ്രതികാര നടപടിയെന്നോണം രജിസ്റ്റര്‍ ചെയ്തതാണ് ഈ കേസ് എന്നായിരുന്നു അസ്താനയുടെ വാദം.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>അലോക് വര്‍മ്മയും അസ്താനയും തമ്മിലുള്ള പോര് രൂക്ഷമായതോടെ അലോക് വര്‍മ്മയെ സി.ബി.ഐ ഡയറക്ടര്‍ സ്ഥാനത്തുനിന്ന് പുറത്താക്കുകയും അസ്താനയെ സി.ബി.ഐയില്‍ നിന്ന് മാറ്റുകയും ചെയ്തു. അലോക് വര്‍മ്മ പിന്നീട് സര്‍വീസില്‍നിന്ന് രാജിവെച്ചു.</p>
      <related>
        <a href="https://www.doolnews.com/mayavathi-appointed-two-muslim-leaders-top-post-of-bsp111.html?utm_source=doolnews&amp;utm_medium=related"/>
      </related>
      <p>രാകേഷ് അസ്താനക്കെതിരെ അഴിമതി ആരോപണവുമുണ്ട്. പൊലീസ് വെല്‍ഫെയര്‍ ഫണ്ടില്‍ നിന്നും 20 കോടി ബി.ജെ.പിയുടെ തെരഞ്ഞെടുപ്പു ഫണ്ടിലേക്കു നല്‍കിയെന്ന ആരോപണം നേരത്തെ ഉയര്‍ന്നിരുന്നു. സൂറത്ത് പൊലീസ് കമ്മീഷണറായിരിക്കെ അദ്ദേഹം പൊലീസ് ഫണ്ടില്‍ തിരിമറി നടത്തിയെന്നാണ് ആരോപണം.</p>
      <p>ഒരു റിട്ടയേര്‍ഡ് പൊലീസ് സബ് ഇന്‍സ്പെക്ടര്‍ സി.ബി.ഐയ്ക്കു നല്‍കിയ ഇ-മെയില്‍ സന്ദേശത്തിലാണ് ഇത്തരമൊരു ആരോപണം ഉന്നയിച്ചത്. ഫണ്ട് കൈമാറുന്ന സമയത്ത് നരേേ്രന്ദ മാദിയായിരുന്നു ഗുജറാത്ത് മുഖ്യമന്ത്രിയെന്നും ഇ-മെയില്‍ സന്ദേശത്തില്‍ ആരോപിച്ചിരുന്നു.</p>
      <p>2015ലും ഇത്തരത്തില്‍ പൊലീസ് വെല്‍ഫെയര്‍ ഫണ്ട് ബി.ജെ.പിയുടെ ഇലക്ഷന്‍ ഫണ്ടിലേക്ക് പോയിട്ടുണ്ടെന്ന് ആര്‍.ടി.ഐ ആക്ടിവിസ്റ്റായ മുഹമ്മദ് സുഹൈല്‍ ഷെയ്ക്ക് ആരോപിച്ചിരുന്നു.</p>
      <figure>
        <iframe src="https://www.youtube.com/embed/_P7fK1vJB9o" width="500" height="281" data-service="Youtube" scrolling="no"/>
      </figure>
    </article>
  </body>
</html>