<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/publications/2019/11/8/653476/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T09:15:00+00:00"/>
    <meta property="og:title" content="&quot;Кошторис Зеленського&quot;: що уряд змінив в бюджеті на 2020 рік"/>
    <meta property="og:description" content="Кабмін презентував нову версію бюджету країни на наступний рік. Що нового з’явилося в кошторисі і що ще може з’явитися трохи пізніше."/>
  </head>
  <body>
    <article>
      <h1>"Кошторис Зеленського": що уряд змінив в бюджеті на 2020 рік</h1>
      <h2>Кабмін презентував нову версію бюджету країни на наступний рік. Що нового з'явилося в кошторисі і що ще може з'явитися трохи пізніше.</h2>
      <address><time datetime="2019-11-08T09:15:00+00:00">08 Nov 2019, 09:15</time> by <a rel="author" href="https://www.epravda.com.ua/authors/5804ee0c4c071/" target="_blank">Галина Калачова</a></address>
      <p>Бюджетний процес-2020 проходить на контрасті.</p>
      <p>З одного боку, уряд дотримується встановлених Бюджетним кодексом термінів і процедури, з іншого боку, якість бюджетної дисципліни нівелюється політичними впливами та фіскальними ризиками, які внаслідок цих впливів з'являються.</p>
      <p>15 вересня уряд подав проєкт бюджету в парламент. Майже одразу в Кабміні заявили, що до другого читання у ньому багато що зміниться: макропрогноз і законодавча база, на якій буде розраховано документ. Турборежим, у якому депутати восени ухвалювали закони, натякав, як саме змінюватиметься кошторис.</p>
      <p>МВФ, для якого реалістичний бюджет є одним з індикаторів співпраці з країною, вирішив зачекати. Тимчасом прем'єр-міністр Олексій Гончарук та міністр фінансів Оксана Маркарова презентували нову версію бюджету. ЕП з'ясувала, чим вона відрізняється від попередньої і з чим пов'язані ці зміни.</p>
      <h3>Зміна 1. Новий макропрогноз</h3>
      <p>У 2017 році при підготовці бюджету-2018 тодішній міністр фінансів Олександр Данилюк став об'єктом критики. Причина — при доопрацюванні бюджету до другого читання уряд уточнив макропрогноз, що дозволило Данилюку вбити двох зайців: розширити видатки кошторису під тиском депутатів і не збільшити дефіцит.</p>
      <p>Це уточнення мало ще один наслідок. Річ у тім, що перший "драфт" бюджету готується на макропоказниках, схвалених навесні. До остаточного ухвалення кошторису, що відбувається в кінці року, макропрогноз втрачає актуальність. Його уточнення дозволяє ухвалювати бюджет на більш реалістичних розрахунках.</p>
      <p>У 2019 році ситуація повторилася. При підготовці бюджету до другого читання уряд уточнив макропрогноз. Тепер ріст економіки очікується на рівні 3,7%, інфляція — 5,5%, курс — 27 грн за дол. Основні параметри змінилися не критично.</p>
      <p>
        <b>Як змінилися основні параметри проєкту бюджету-2020</b>
      </p>
      <table bordered="">
        <tr>
          <td align="center">Параметр</td>
          <td align="center">Версія від 15 вересня</td>
          <td align="center">Доопрацьований варіант</td>
          <td align="center">Зміна</td>
        </tr>
        <tr>
          <td>Доходи</td>
          <td align="center">1, 079 трлн грн</td>
          <td align="center">1,094 трлн грн</td>
          <td align="center">+15 млрд грн</td>
        </tr>
        <tr>
          <td>Видатки</td>
          <td align="center">1,170 трлн грн</td>
          <td align="center">1,181 трлн грн</td>
          <td align="center">+11 млрд грн</td>
        </tr>
        <tr>
          <td>Дефіцит</td>
          <td align="center">95,100 млрд грн</td>
          <td align="center">94,300 млрд грн</td>
          <td align="center">-0,8 млрд грн</td>
        </tr>
      </table>
      <p>Основні зміни криються в деталях кошторису, про них — далі.</p>
      <p>
        <b>Зміна 2. Мінфін перерахував доходи від податків</b>
      </p>
      <p>Причина — новий макропрогноз.</p>
      <p><b>Як змінилися доходи</b>, млрд грн</p>
      <table bordered="">
        <tr>
          <td align="center">Доходи</td>
          <td align="center">Новий план</td>
          <td align="center">Зміна</td>
        </tr>
        <tr>
          <td>ПДФО</td>
          <td align="center">129,4</td>
          <td align="center">+4,7</td>
        </tr>
        <tr>
          <td>Податок на прибуток підприємств</td>
          <td align="center">118,9</td>
          <td align="center">+4,3</td>
        </tr>
        <tr>
          <td>Рента за користування надрами</td>
          <td align="center">49,9</td>
          <td align="center">-3,3</td>
        </tr>
        <tr>
          <td>ПДВ з імпорту</td>
          <td align="center">349,5</td>
          <td align="center">-7,4</td>
        </tr>
        <tr>
          <td>ПДВ з вироблених в Україні товарів, з відшкодуванням</td>
          <td align="center">96,8</td>
          <td align="center">+3,3</td>
        </tr>
      </table>
      <h3>Зміна 3. Збільшилися доходи від приватизації</h3>
      <p>Мінфін планує отримати 12 млрд грн від приватизації, що на 7 млрд грн більше порівняно з попередніми планами. Це може виявитися проблемою.</p>
      <p>З 2011 року уряд закладає десятки мільярдів від продажу державного майна і не отримує їх через заморожений процес приватизації. 2019 рік не виняток: за дев'ять місяців у бюджет надійшло 400 млн грн при річному плані 17,1 млрд грн.</p>
      <p>Що є підставою для оптимізму у 2020 році? Можливо, обіцянка прем'єра оперативно визначитися з оновленим списком провідних десяти об'єктів для приватизації? Як буде насправді — наразі невідомо. Поки що ця цифра залишається фіскальним ризиком майбутнього кошторису.</p>
      <p>Loading...</p>
      <h3>Зміна 4. У спецфонду з'явилися нові джерела надходжень</h3>
      <p>До фонду надходитимуть понадплановий імпортний ПДВ і плата від продажу ліцензій на проведення азартних ігор. За розрахунками Мінфіну, легалізація таких ігор повинна принести в бюджет мінімум 3 млрд грн додаткових надходжень.</p>
      <p>Якщо план від легалізації вдасться перевиконати, то додатковий ресурс держава витратить на програму "Спроможна школа для кращих результатів", модернізацію лікарень, лікування з трансплантації органів та лікування українців за кордоном.</p>
      <h3>Зміна 5. З'явилася субвенція на розвиток територій</h3>
      <p>Другий рік поспіль уряд йде на маневр: спочатку подає бюджет без субвенції, а потім її додає. Кабмін був проти субвенції через її мінімальну роль в розвитку регіонів і максимум можливостей для політичного втручання при розподілі коштів.</p>
      <p>Проте депутати щоразу наполягають і спроби уряду відмовитися від субвенції не мають успіху. Зараз ця стаття повернулася в бюджет у розмірі 2 млрд грн. "Субвенція соціально-економічного розвитку — не дуже ефективний інструмент, але парламент — наші партнери", — пояснив повернення субвенції Гончарук.</p>
      <p>Менш дипломатичною мовою: в обмін на підтримку бюджету уряд піддався тиску депутатів і виділив ресурс, який вони матимуть можливість розподілити.</p>
      <h3>Зміна 6. Бурштин в законі</h3>
      <p>Уряд планує легалізувати видобуток бурштину й отримати від цього 500 млн грн. Таке бажання виникає у влади не вперше. У 2016 році Кабмін Арсенія Яценюка планував отримати з бурштину 1,5 млрд грн. Ці плани не втілилися. Депутати не ухвалили потрібний законопроєкт, фактичні доходи виявилися мізерними.</p>
      <h3>Зміна 7. Змінилася підтримка агросектору</h3>
      <p>Раніше держава планувала допомагати аграріям одним способом: спрямувати 4,4 млрд грн на здешевлення позик при придбанні землі після відкриття ринку. Тепер є дві програми: 4 млрд грн — на підтримку галузі, 240 млн грн — на статутний капітал Фонду часткового гарантування кредитів, у тому числі на придбання землі.</p>
      <p>За інформацією джерел ЕП, є дві причини для таких змін.</p>
      <p>По-перше, запуск ринку землі планується з жовтня 2020 року і його учасники можуть не встигнути вибрати всі кошти, заплановані на земельне кредитування. По-друге, якщо із запуском ринку щось піде не так, у Мінфіну буде можливість спрямувати цей ресурс на дотації або інші види допомоги сектору.</p>
      <h3>Зміна 8. Перетасовування видатків</h3>
      <p>Усередині видатків бюджету за десятками статей відбувся перерозподіл.</p>
      <p>
        <b>Програми, на які уряд виділив найбільше коштів</b>
      </p>
      <table bordered="">
        <tr>
          <td align="center">Стаття видатків</td>
          <td align="center">Сума, млрд грн</td>
        </tr>
        <tr>
          <td>Субвенція місцевим бюджетам на соцзахист окремих категорій педагогів</td>
          <td align="center">3,7 (нова субвенція)</td>
        </tr>
        <tr>
          <td>Програма "Спроможна школа для кращих результатів"</td>
          <td align="center">3,5 (нова програма, із спецфонду — 2 млрд грн, із загального фонду — 1 млрд грн)</td>
        </tr>
        <tr>
          <td>Закупівля ліків та медичних виробів</td>
          <td align="center">3,2</td>
        </tr>
        <tr>
          <td>Допомога малозабезпеченим, сім'ям з дітьми, непрацездатним, за програмою "муніципальна няня"</td>
          <td align="center">2,2</td>
        </tr>
        <tr>
          <td>Будівництво аеродрому "Дніпро"</td>
          <td align="center">1,0</td>
        </tr>
        <tr>
          <td>Модернізація лікарень інтенсивного лікування</td>
          <td align="center">1,0</td>
        </tr>
        <tr>
          <td>Закриття неперспективних збиткових шахт</td>
          <td align="center">0,6</td>
        </tr>
        <tr>
          <td>Будівництво та реконструкція мостів</td>
          <td align="center">0,5</td>
        </tr>
        <tr>
          <td>Субвенція на виплату допомоги дітям-сиротам та дітям</td>
          <td align="center">0,4</td>
        </tr>
        <tr>
          <td>Лікування громадян України за кордоном</td>
          <td align="center">0,4</td>
        </tr>
      </table>
      <p>Фінансування низки програм уряд урізав, у тому числі — на утримання державного апарату і перепис населення. На перепис витрати знизилися з 3,4 млрд грн до 1,4 млрд грн. Раніше міністр Кабінету міністрів Дмитро Дубілет <a href="https://www.epravda.com.ua/publications/2019/10/30/653114/">заявляв</a>, що держава може знайти дешевший спосіб для збору даних про населення. Крім того, завдяки збільшенню надходжень від приватизації зменшилися обсяги запозичень.</p>
      <h3>Що ще зміниться в бюджеті</h3>
      <p>Уже зараз проглядаються фактори, які можуть вплинути на кошторис.</p>
      <p><b>По-перше</b><i>,</i> перемовини з НБУ щодо розміру суми чистого прибутку, який регулятор переказує в бюджет. Депутати традиційно запропонували збільшити цю цифру на 3,5 млрд грн до 44,2 млрд грн. Мінфін цю поправку поки не врахував.</p>
      <p>Зараз НБУ не може погодити будь-який свій прогнозний показник через відсутність легітимного керівника Ради Нацбанку та його заступника. Подейкують, це питання може вирішитися після приєднання до Ради НБУ її нового члена Віталія Шапрана.</p>
      <p><b>По-друге</b><i>, </i>очікується зміна підходів до визначення розміру базових соціальних стандартів. У проєкті кошторису збереглося дивне доручення уряду "здійснити рішучі кроки щодо наближення у 2020 році розміру прожиткового мінімуму до його реальної величини, яка може становити розрахунково близько 4 251 грн" і переглянути відповідні соціальні виплати на основі нового прожиткового мінімуму.</p>
      <p>Підвищення майже удвічі прожиткового мінімуму призведе до різкого збільшення соціальних видатків. За чий кошт бенкет — не зрозуміло. Міністр соціальної політики Юлія Соколовська пояснила, що підвищення прожиткового мінімуму до реального відбудеться разом з ухваленням закону про "відв'язування" розміру майже всіх соціальних виплат та зарплат від розміру прожиткового мінімуму.</p>
      <p>"Відв'язування" дозволить уникнути різкого збільшення видатків і загальмувати зростання високих зарплат, наприклад, суддів та прокурорів.</p>
      <p>"Прожитковий мінімум залишиться в основі допомоги малозабезпеченим та пенсіонерам. Ця реформа відбудеться не цього року, це плани на наступний", — сказала міністр.</p>
      <p>На запитання, що може бути додатковим джерелом коштів, якщо вони знадобляться, Соколовська відповіла: "Економічне зростання".</p>
      <p>Маркарова пояснила: оскільки це плани на перспективу, то вплив цього "рішучого кроку" на бюджет-2020 поки нейтральний. Яким він буде згодом, ще треба рахувати.</p>
      <p><b>По-третє,</b> нечітка перспектива податкових змін. Гончарук заявив: "Бюджет-2020 не передбачатиме підвищення податків". Ця заява дещо спантеличила широкий загал. Річ у тім, що парламент розглядає скандальний <a href="https://www.epravda.com.ua/news/2019/11/5/653342/">законопроєкт №1210</a> про покращення адміністрування, який розширює базу оподаткування акцизом з тютюнових виробів та рентою на руду. Ці норми жорстко розкритикував бізнес.</p>
      <p>Через одіозність проєкту влада може відмовитися від цієї ідеї. Голова комітету з питань фінансів, податкової та митної політики Данило Гетманцев заявив, що проєкт на 50-70% змінять, і депутати "нікуди не поспішають" з його ухваленням.</p>
      <p>За інформацією джерел ЕП, Кабмін розглядає варіант поділу скандального документа на три частини та окремого розгляду кожної з них у парламенті.</p>
      <p>"Ми підготуємо з 1210 три законопроєкти: перший — про зміну правил адміністрування податків, другий — ресурсний, про зміну податкових ставок, третій — про BEPS. Так майбутнє кожної порції поправок не залежатиме від іншої і матиме власні шанси на ухвалення", — сказав співрозмовник ЕП в уряді.</p>
      <p><b>По-четверте</b><i>,</i> депутатські поправки. Макарова в інтерв'ю ЕП сказала, що "вартість" депутатських поправок до першого читання становила 17 млрд грн. Це скромна цифра і все ще попереду. У минулі роки до другого читання депутати подавали пропозиції на трильйони. Саме на цьому етапі бюджет змінюється найбільше.</p>
      <p>За законом, ухвалити бюджет остаточно Верховна Рада повинна до 1 грудня.</p>
    </article>
  </body>
</html>