<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adnkronos.com/fatti/cronaca/2019/11/08/arrestati-ultras-laziali_hYfndS8d1tu0ytB1AmqWWN.html"/>
    <meta property="og:site_name" content="Adnkronos"/>
    <meta property="article:published_time" content="2019-11-08T09:23:00+00:00"/>
    <meta property="og:title" content="Fermati 12 ultras laziali"/>
    <meta property="og:description" content="Per il tentativo di contatto avvenuto ieri in piazza Risorgimento con i tifosi del Celtic due ore dopo la fine della partita all’Olimpico. Poliziotto ferito resta ricoverato"/>
  </head>
  <body>
    <article>
      <h1>Fermati 12 ultras laziali</h1>
      <address>
        <time datetime="2019-11-08T09:23:00+00:00">08 Nov 2019, 09:23</time>
      </address>
      <p><b>Sono 12 gli ultras della Lazio fermati tra la tarda serata di ieri e la notte appena passata</b>. Sono stati arrestati dagli agenti della Digos per il <a href="https://www.adnkronos.com/fatti/cronaca/2019/11/07/lazio-celtic-tifoserie-tentano-contatto-bloccati_NOLd5qn9CQh4atIJTWdx3N.html">tentativo di contatto avvenuto ieri in piazza Risorgimento con i tifosi del Celtic</a> due ore dopo la fine della <a href="https://www.adnkronos.com/sport/2019/11/07/lazio-con-celtic-qualificazione-appesa-filo_cp14c4x3q2oWiXJsJsSLUN.html">partita di Europa League giocata all’Olimpico</a> e fanno parte dei 9 rintracciati poco dopo i fatti.</p>
      <p>La procura di Roma ha chiesto al gip la convalida dell'arresto. In due restano ai domiciliari con le accuse di resistenza e lesioni. Gli altri dieci tifosi, rimessi in libertà perché incensurati, restano indagati per resistenza. A tutti viene contestata l'aggravante prevista dal nuovo decreto sicurezza relativa alle manifestazioni sportive.</p>
      <p>Il poliziotto ferito, con una prognosi di 35 giorni, resta ricoverato al policlinico Umberto I per una frattura.</p>
      <p>Sono stati almeno "30 i tifosi 'Irriducibili' della Lazio" protagonisti ieri del "fitto lancio di artifizi pirotecnici, bottiglie di vetro ed altri oggetti contundenti" contro tifosi del Celtic e il personale delle Forze dell'ordine, all'altezza del Museo di Villa Giulia a Roma. Come ricostruito dalla polizia, al termine della partita Lazio-Celtic, di Europa League, svoltasi alle ore 18.55 allo stadio Olimpico, un migliaio circa di tifosi ospiti si sono incamminati verso Villa Borghese percorrendo il Lungotevere. All'altezza del Museo di Villa Giulia, sono stati vittima di un fitto lancio di artifizi pirotecnici, bottiglie di vetro ed altri oggetti contundenti ad opera di almeno 30 tifosi ''Irriducibili'' della Lazio, poi scappati velocemente nelle vie limitrofe. Durante questi momenti concitati, un funzionario della Digos, nel tentativo di bloccare alcuni tifosi, è stato travolto da uno degli appartenenti agli ultras della Lazio, riportando una frattura scomposta dell'omero del braccio destro. Subito dopo i responsabili si sono rifugiati all'interno di un condominio, in via delle Belle Arti, dove sono stati immediatamente individuati e subito dopo arrestati dagli agenti della Digos e di altri uffici della Polizia di Stato impegnati nei servizi di ordine pubblico disposti per l'incontro calcistico. L'età dei tifosi coinvolti è compresa tra i 18 e i 35 anni. Per tutti fermati, noti per la loro appartenenza alla frangia più oltranzista della tifoseria Laziale, sarà proposto il Daspo.</p>
    </article>
  </body>
</html>