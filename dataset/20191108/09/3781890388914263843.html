<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740659"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T09:45:00+00:00"/>
    <meta property="og:title" content="สอบเหยื่อ'แม่มณี'305ราย จับเครือข่ายได้เพิ่มเป็นรายที่7"/>
    <meta property="og:description" content="ตำรวจอุดรฯระดมกำลังกว่า 30 นายสอบปากคำเหยื่อแชร์”แม่มณี” 305 ราย มูลค่าความเสียหาย 144 ล้านบาท เหยื่อรับความโลภเป็นเหตุ"/>
  </head>
  <body>
    <article>
      <h1>สอบเหยื่อ'แม่มณี'305ราย จับเครือข่ายได้เพิ่มเป็นรายที่7</h1>
      <address>
        <time datetime="2019-11-08T09:45:00+00:00">08 Nov 2019, 09:45</time>
      </address>
      <p>
        <b>ตำรวจอุดรฯระดมกำลังกว่า 30 นายสอบปากคำเหยื่อแชร์”แม่มณี” 305 ราย มูลค่าความเสียหาย 144 ล้านบาท เหยื่อรับความโลภเป็นเหตุ</b>
      </p>
      <p>เมื่อวันที่ 8 พ.ย. ที่ห้องประชุมชั้น 4 สภ.เมือง จ.อุดรธานี พ.ต.ท.บำรุง แนบชิด รองผผก.สภ.เมืองอุดรธานี พร้อมด้วยพนักงานสอบสวน จากทุกโรงพักของตำรวจภู​ธรจังหวัดอุดรธานี กว่า  30 นาย  ได้ทำการเรียกผู้เสียหายมาสอบปากคำ  ในคดี”แชร์แม่มณี” หรือ น.ส.วันทนีย์ ทิพย์ประเวช อายุ 30 ปี  โดยวันนี้มีผู้เสียหายทยอยเดินทางมาให้ปากคำ พร้อมกับนำหลักฐาน ในการเล่นแชร์แม่มณีกับรายการโอนเงินเข้าบัญชีธนาคาร  ส่วนใหญ่แต่ละคนมีความหวังอาจจะได้เงินคืน ถึงแม้ว่าจะไม่ได้เงินตามยอดจำนวนเต็มที่เสียไปก็ตาม อย่างไรก็ตามทุกคนยอมรับว่าเป็นความโลภของตั​วเอง เห็นว่าลงทุนได้กำไรมาก ถึง 93 เปอร์เซ็นต์ เพียงแค่เดือนเดียว   <br/>   <br/>พ.ต.ท.บำรุง กล่าวว่า  ในวันนี้ทางผู้บังคับบัญชา ให้เร่งดำเนินการสอบปากคำ ผู้เสียหาย ในคดีแชร์ แม่มณี ล่าสุดในพื้นที่ จ.อุดรธานี มียอดผู้เสียหายที่มาแจ้งมาความ 305 คน มูลค่าความเสียหาย เป็นเงิน 144 ล้านบาท ซี่งหลังสอบปากคำจะมีการนำสำนวนการสอบสวน  ส่งไปยังตำรวจภูธรภาค  4 ในวันที่ 12 พ.ย.ก่อนที่จะให้ดีเอสไอ มารับสำนวนคดีไปดำเนินการต่อไป </p>
      <figure>
        <img src="https://www.dailynews.co.th/admin/upload/20191108/news_YGsnazDfPA162424_533.jpg?v=20191109064?v=6280"/>
      </figure>
      <p> <br/>ผู้สื่อข่าวรายงานว่า ขณะนี้ทางตำรวจสืบสวน ได้ทำการจับกุมรายที่ 7 ได้ คือ น.ส.วิไลวรรณ หงส์ประชาทรัพย์ อายุ 25 ปี อยู่ที่145/19 ถนนประชารักษา เทศบาลนครอุดรธานี ตามหมายจับศาล จ.อุดรธานี ที่ จ 271/2562 พนักงานหุ้นส่วน และเป็นแอดมินเพจ “ฝากยอดต่ออนาคต” ทำธุรกรรมการเงินให้ น.ส.วันทนีย์ ในข้อหา “ร่วมกันฉ้อโกงประชาชน, ร่วมกันกู้ยืมเงินอันเป็นการฉ้อโกงประชาชน” ซึ่งอยู่ในระหว่างดำเนินการสอบสวน ขยายผลไปทำการจับกุมคนที่ 8 พร้อมกับ ตรวจสอบหาเส้นทางการเงิน 62 ล้านบาท ที่มีการเบิกถอนในเมื่อวันที่ 17 ต.ค. ครั้งแรก 60,589,175 บาท ครั้งที่สอง 1,635,000 บาท ของบัญชีธนาคาร ของ  น.ส.ธวัลรัตน์  ที่ถูกจับกุม ว่าเงินจำนวนนี้ อยู่กับใครหรืออยู่ที่ไหนตอนนี้  ซึ่งตำรวจก็จะนำตัวนางธวัลรัตน์  ไปทำการฝากขังที่ศาล จ.อุดรธานี ผัดแรก ก่อนเที่ยงในวันที่ 9 พ.ย.นี้</p>
      <figure>
        <img src="https://www.dailynews.co.th/admin/upload/20191108/news_NCceLfUWxI162423_533.jpg?v=20191109064?v=8942"/>
      </figure>
      <figure>
        <img src="https://www.dailynews.co.th/admin/upload/20191108/news_fYPzGtVvgu162517_533.jpg?v=20191109064?v=4213"/>
      </figure>
      <p>อ่านข่าวที่เกี่ยวข้อง<br/><a href="https://www.dailynews.co.th/crime/739659">จากเน็ตไอดอลขายตุ๊กตา สู่'แม่มณี'ไฮโซโกงแชร์พันล้าน..</a>.<br/> <br/> <br/> </p>
    </article>
  </body>
</html>