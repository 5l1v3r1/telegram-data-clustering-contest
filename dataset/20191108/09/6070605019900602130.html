<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/Primera-victima-protestes-Hong-Kong_0_2340366038.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T09:21:49+00:00"/>
    <meta property="og:title" content="Primera víctima mortal en les protestes a Hong Kong"/>
    <meta property="og:description" content="L'estudiant va caure de l'altura d'un pis durant els enfrontaments entre la policia i els manifestants"/>
  </head>
  <body>
    <article>
      <h1>Primera víctima mortal en les protestes a Hong Kong</h1>
      <h2>L'estudiant va caure de l'altura d'un pis durant els enfrontaments entre la policia i els manifestants</h2>
      <address>
        <time datetime="2019-11-08T09:21:49+00:00">08 Nov 2019, 09:21</time>
      </address>
      <p>Un jove de 22 anys, estudiant de la Universitat de Ciència i Tecnologia, és la primera víctima mortal dels enfrontaments entre els manifestants i la policia en les protestes de Hong Kong. El cap de setmana passat, Chow Tsz-lok va caure des del tercer pis d'un pàrquing fins al segon durant les corredisses fugint de la policia en els enfrontaments entre manifestants i forces de l'ordre.</p>
      <p>El jove havia estat hospitalitzat i ha mort aquest divendres a causa dels danys cerebrals ocasionats per la caiguda, un fet que podria esperonar encara més les protestes que porten mesos als carrers de la ciutat semiautònoma i que continuen denunciant la dura repressió policial.</p>
      <p>Es tracta de la primera víctima mortal que es produeix durant els enfrontaments entre la policia i els manifestants. L'1 d'octubre un jove va resultat ferit de bala al pit quan <a href="https://www.ara.cat/internacional/Batalla-Hong-Kong-nacional-Xina_0_2317568364.html">la policia li va disparar amb foc real</a> i va haver de ser intervingut quirúrgicament, però va sobreviure.</p>
      <p>Segons <i>The Guardian</i>, el dia que Chow va caure, els manifestants havien intentat interrompre la boda d'un policia que tenia lloc a la zona. La policia va disparar diverses rondes de gasos lacrimògens a prop d'allà i els manifestants fugien, però les imatges de les càmeres de seguretat mostren que no es van disparar grans quantitats de gasos lacrimògens a l'aparcament de cotxes on va caure el jove.</p>
      <figure>
        <img src="https://www.ara.cat/2019/09/02/internacional/Concentracio-estudiants-Tamar-Hong-Kong_2300180104_65163672_117x66.jpg"/>
      </figure>
      <p>
        <a href="https://www.ara.cat/internacional/aules-buiden-democracia-Hong-Kong_0_2300170086.html">Les aules es buiden per la democràcia a Hong Kong</a>
      </p>
      <p>Estudiants de la universitat on estudiava Chow han tacat aquest divendres una sucursal de Starbucks al campus, franquícia d'una empresa que es considera pro Pequín, i hi han deixat pintades on es llegeix: "Condemnem la brutalitat policial".</p>
      <p>Estudiants universitaris i joves en general són els que lideren les manifestacions de centenars de milers de persones que han ocupat els carrers de Hong Kong des del juny per reclamar més democràcia i protestar contra l'excessiva ingerència xinesa en els afers de l'excolònia britànica.</p>
      <p>Les protestes van arrencar pel rebuig a un projecte de llei d’extradició que pretenia permetre el trasllat de detinguts a la Xina per ser jutjats allà,<a href="https://www.ara.cat/internacional/Hong-Kong-retirara-projecte-extradicio_0_2301369936.html"> un projecte ara ja anul·lat per la cap de l'executiu de Hong Kong</a>. Però la mobilització va evolucionar aviat cap a una crida més àmplia a la democràcia i ha esdevingut ja un dels principals reptes polítics per al president xinès Xi Jinping des que es va assumir el càrrec el 2012.</p>
    </article>
  </body>
</html>