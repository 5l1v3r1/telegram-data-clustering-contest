<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1982126/libya-ulusal-ordusu-%C3%A7ok-say%C4%B1da-milis-trablustan-geri-%C3%A7ekildi"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-08T09:45:00+00:00"/>
    <meta property="og:title" content="Libya Ulusal Ordusu: Çok sayıda milis Trablus'tan geri çekildi"/>
    <meta property="og:description" content="Libya’nın başkenti Trablus’ta yaklaşık 8 aydır devam eden çatışmaların şiddeti nispeten hafifledi. Ancak Mareşal Halife Hafter önderliğindeki Libya Ulusal Ordusu (LUO), Fayiz es-Serrac başkanlığındaki Ulusal Mutabakat Hükümeti’ni (UMH) teröristlerden"/>
  </head>
  <body>
    <article>
      <h1>Libya Ulusal Ordusu: Çok sayıda milis Trablus'tan geri çekildi</h1>
      <address>
        <time datetime="2019-11-08T09:45:00+00:00">08 Nov 2019, 09:45</time>
      </address>
      <p>Libya’nın başkenti Trablus’ta yaklaşık 8 aydır devam eden çatışmaların şiddeti nispeten hafifledi. Ancak Mareşal Halife Hafter önderliğindeki Libya Ulusal Ordusu (LUO), Fayiz es-Serrac başkanlığındaki Ulusal Mutabakat Hükümeti’ni (UMH) teröristlerden yardım istemekle suçladı. Aynı şekilde LUO, silahlı milislerden birçoğunun geri çekildiğini açıklarken, Rusya ise Libya’ya paralı asker gönderdiği iddialarını yalanladı.<br/><br/>Serrac, 7 Kasım’da Trablus’ta Batı Askeri Bölgesi komutanı Tuğgeneral Usame el-Cuveyli ile bir araya gelerek, sivillerin korunmasına yönelik düzenlemeleri ele aldı.<br/><br/>Fayiz es-Serrac, 7 Kasım’da çeşitli güvenlik ve askeri birim temsilcilerinin katılımı ile yapılan ulusal terörle mücadele toplantısına başkanlık etti. Toplantıda, askeri bölgeleri desteklemek üzere alınan tedbirler, başkent Trablus’a yönelik acımasız saldırıların sonucu olarak terör örgütlerinin mevcut durumdan yararlanmasını önlemek için uygulanan planlar, çeşitli güvenlik hizmetleri arasında koordinasyon geliştirmeyi amaçlayan kapsamlı bir strateji çalışması ve terör örgütlerinin kalıntılarının takip edilmesi operasyonu gözden geçirildi.<br/><br/>Serrac, Devlet Yüksek Konseyi Başkanı Halid el-Mişri ile geçen çarşamba günü düzenlediği toplantının ardından ise düşmanca faaliyetleri durdurmak için  tüm imkanları kullanmak zorunda olduklarını açıkladı. Serrac’ın bürosu tarafından yapılan açıklamada, toplantı sırasında savaş cephelerindeki gelişmelerin, yerinden edilmişler meselesinin ve siyasi sürece ilişkin ortak vizyonun ele alındığı belirtildi.<br/><br/><b>Serrac hükümetine bağlı yetkililer Batılı diplomatlar görüşmelerde bulundu</b><br/><br/>Öte yandan Serrac hükümetinde İçişleri Bakanı Fethi Baş Agha’nın aktardığına göre, ABD’nin Trablus Büyükelçisi Richard B. Norland, ABD’nin Libya’da paralı askerlerin rollerinin artması ve sivil kayıpların çoğalması dolayısıyla endişe duyduğunu belirtti.<br/><br/>Agha, ABD’nin Trablus Büyükelçisi ve yardımcısı ile geçen çarşamba günü yaptığı görüşme sırasında Trablus’ta devam eden çatışmaları sona erdirme çabalarının tartışıldığını açıkladı.<br/><br/>İçişleri Bakanlığı, Tunus’ta ABD’li bir şirketle bilgi teknolojisi alanında bir toplantı düzenlendiğine dikkati çekerken, toplantıda “yabancıların ülkeye girişi ve ülkede ikameti için elektronik vizelerin verilmesi, pasaportlar, vatandaşlık ve yabancıların faaliyetlerinin lehine elektronik sistemlerin geliştirilmesi” meselelerinin görüşüldüğünü aktardı.<br/><br/>Agha, 7 Kasım’da da İngiltere’nin Trablus Büyükelçisi Fleur Willson ile iki ülke arasındaki ortak güvenlik işbirliğini görüşürken, Almanya’nın Trablus Büyükelçisi Oliver Owcza ile de iki ülkedeki içişleri bakanlıkları arasındaki güvenlik meselelerini ele aldı.<br/><br/>UMH İçişleri Bakanlığı, Tunus tarafı ile sınır olan Ras Cedir sınır kapısının da açıldığını açıkladı. Bakanlık, 7 Kasım’da yayınladığı bir bildiride, Tunus ile sağlanan bir uzlaşı uyarınca sınır kapısı içindeki hareketliliğin doğal seyrinde devam ettiğini belirtti.<br/><br/><b> Serrac hükümetine destek veren çok sayıda milis geri çekildi</b><br/><br/>Diğer taraftan LUO sözcüsü Ahmed el-Mismari, Serrac hükümetine destek veren çok sayıda terörist ve milisin, ordu saldırılarının etkisiyle başkent Trablus’un çevresindeki çeşitli bölgelerden geri çekildiğini açıkladı. Mismari, hava kuvvetlerinin de Sirte’den Libya- Tunus sınırındaki Ras Ecdir’e kadar uzanan bölgeyi kontrol ettiğini duyurdu.<br/><br/>Ahmed el-Mismari, geçen çarşamba günü ülkenin doğusundaki Bingazi şehrinde düzenlediği bir basın toplantısında, bu bölgelerdeki güvenlik tehditlerine derhal müdahale edileceği tehdidinde bulunurken, muhalefetin ana kalesi olan Misrata şehrine de devamlı keşif operasyonları düzenlendiğine dikkati çekti.<br/><br/>LUO sözcüsü, hava kuvvetlerinin Giryan’daki Ebu Muaz bölgesine saldırı düzenlediğini, bir mevziiyi hedef aldıklarını ve 9 silahlının yaralandığını söyledi. Aziziye’nin batısındaki bir mevziiye de hava saldırısı düzenlediklerini belirten Mismari, başkent Trablus’un kurtuluşunu amaçlayan savaşta UMH’nin, yanlarında savaşması için teröristlerden yardım istediğinin altını çizdi.<br/><br/><b>Rusya paralı asker iddialarını yalanladı</b><br/><br/>Aynı şekilde Rusya, Dışişleri Bakan Yardımcısı Sergey Rybakov aracılığıyla, ABD ve Batı basınında Libya’da Rus askeri bulunduğuna dair çıkan haberleri yalanladı.<br/><br/>Fransız Haber Ajansı’nın (AFP) aktardığına göre Rybakov, Rus basın mensuplarına yaptığı açıklamada “Başkent Trablus’taki savaşa katılmak üzere yakın zamanda Libya’ya 200 keskin nişancının gönderildiğine dair söylentilerin yayıldığını, ancak bu söylentilerin aslı olmadığını” vurguladı. Rybakov ayrıca, ülkesinin, Libya’da siyasi bir çözüm bulma çabalarını desteklediğini kaydetti.</p>
    </article>
  </body>
</html>