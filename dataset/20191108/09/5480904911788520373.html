<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/pri-srazce-s-motorkarem-v-praze-zemrela-chodkyne-se-psem/1818630?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T09:13:00+00:00"/>
    <meta property="og:title" content="Při srážce s motorkářem v Praze zemřela chodkyně se psem"/>
    <meta property="og:description" content="Praha - Při srážce s motorkářem na Hořejším nábřeží v centru Prahy dnes ráno zemřela chodkyně, její pes uhynul. Motorkář byl zraněn. ČTK to řekl mluvčí pražské policie Jan Daněk. Hořejší nábřeží na Smíchově bylo po nehodě na více než tři hodiny uzavřeno. Ve čtvrtek pozdě večer zemřel při dopravní nehodě na Písecku osmačtyřicetiletý muž. Při průjezdu zatáčkou zřejmě nezvládl řízení a narazil do stromu u silnice."/>
  </head>
  <body>
    <article>
      <h1>Při srážce s motorkářem v Praze zemřela chodkyně se psem</h1>
      <address><time datetime="2019-11-08T09:13:00+00:00">08 Nov 2019, 09:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Při srážce s motorkářem na Hořejším nábřeží v centru Prahy dnes ráno zemřela chodkyně, její pes uhynul. Motorkář byl zraněn. ČTK to řekl mluvčí pražské policie Jan Daněk. Hořejší nábřeží na Smíchově bylo po nehodě na více než tři hodiny uzavřeno. Ve čtvrtek pozdě večer zemřel při dopravní nehodě na Písecku osmačtyřicetiletý muž. Při průjezdu zatáčkou zřejmě nezvládl řízení a narazil do stromu u silnice.</p>
      <slideshow>
        <figure>
          <img src="https://i3.cn.cz/6/1573292358_P201911090214501.jpg"/>
        </figure>
        <figure>
          <img src="https://i3.cn.cz/6/1573219740_P201911080657901.jpg"/>
        </figure>
        <figure>
          <img src="https://i3.cn.cz/6/1573219607_P201911080655301.jpg"/>
        </figure>
        <figure>
          <img src="https://i3.cn.cz/6/1573219397_P201911080651901.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3104">Fotogalerie: Dopravní nehody v roce 2019</a>
        </figcaption>
      </slideshow>
      <p>Nehoda se stala kolem 06:00. "Zraněná pětatřicetiletá žena byla na místě resuscitována, bohužel neúspěšně. Zraněním podlehla," sdělil Daněk na <a href="https://www.policie.cz/clanek/smrtelna-dopravni-nehoda-98711.aspx">webu</a> policie. Bližší okolnosti srážky policisté zjišťují. Dechová zkouška na alkohol byla u motocyklisty negativní. "Jestliže byl někdo svědkem této dopravní nehody, ať se ozve na linku 158," požádal mluvčí policie.</p>
      <p>Uzavřenou část Hořejšího nábřeží museli řidiči objíždět. Provoz byl obnoven až kolem 09:30.</p>
      <h3>Po nárazu auta do stromu zahynul na Písecku řidič peugeotu</h3>
      <p>Při dopravní nehodě na Písecku zemřel ve čtvrtek pozdě večer osmačtyřicetiletý muž. Při průjezdu zatáčkou zřejmě nezvládl řízení a narazil do stromu u silnice. Nehoda se stala na silnici III. třídy u Olešné. ČTK to dnes řekl jihočeský policejní mluvčí Milan Bajcura.</p>
      <p>Muž řídil vůz Peugeot 306. "V zatáčce jel zřejmě příliš vysokou rychlostí, a proto se dostal mimo vozovku. V autě cestoval sám a nikdo další nebyl při nehodě zraněn," řekl mluvčí.</p>
      <p>Při haváriích na jihočeských silnicích zahynulo letos 60 lidí. Je to o jednoho člověka více než za celý loňský rok.</p>
    </article>
  </body>
</html>