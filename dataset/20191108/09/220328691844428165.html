<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/goranov-zove-obshchinite-da-vdignat-mestnite-dantsi-406164.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T09:00:00+00:00"/>
    <meta property="og:title" content="Горанов зове общините да вдигнат местните данъци"/>
    <meta property="og:description" content="Той разкритикува решението на &quot;Демократична България&quot; да заяви подкрепа за Мая Манолова"/>
  </head>
  <body>
    <article>
      <h1>Горанов зове общините да вдигнат местните данъци</h1>
      <address><time datetime="2019-11-08T09:00:00+00:00">08 Nov 2019, 09:00</time> by <a rel="author">Редактори, кадър Нова телевизия</a></address>
      <p>„Местните данъци в България са изключително ниски, както и данъчните оценки. Няма как с приходите от тях да се поддържа и развива инфраструктурата. Тя трябва да се финансира от имуществените данъци”, заяви в интервю за Нова телевизия министърът на финансите Владислав Горанов.</p>
      <p>Той не потвърди, че новоизбраните кметове на ГЕРБ ще наложат увеличение на данъците и таксите. „Градоначалниците трябва да преценят каква политика да водят и да поемат своята отговорност. Ако решат да задържат ниски данъците и таксите, да бъдат така любезни да не се обръщат към правителството”, допълни Горанов.</p>
      <p>Горанов коментира и темата за бюджета за следващата година. „Ако погледнете приходите за 2020 г. като дял от брутния вътрешен продукт, ще видите, че те нарастват, т.е. хипотезата, че залагаме по-ниски приходи, за да разчитаме евентуално на някакво преизпълнение, е несъстоятелна”, коментира Горанов. И допълни, че през следващата година ще бъдат събрани с около 3,5 млрд. лева повече.</p>
      <p>Министърът подчерта, че нито лев от преизпълнение на бюджета не може да бъде изхарчен от правителството. Ако има такива средства, то те автоматично отиват за подобряване на бюджетното салдо.</p>
      <p>"Както върви изпълнението на бюджета, ще имаме основание да дадем коледни надбавки", каза още Горанов.</p>
      <p>Той обясни, че за да има по-високи пенсии, работещите трябва да имат по-високи доходи. И увери, че властите работят в тази посока и "притискат реалния сектор да следва подобна политика".</p>
      <p>„Няма да сме по-успешни, ако не сме по-образовани. Късно разбрахме това. Мисля, че инвестицията в образование е добра, макар и закъсняла“, заключи Горанов.</p>
      <p>Той коментира и актуалните политически теми. Остро разкритикува решението на "Демократична България" да заяви подкрепа за Мая Манолова преди балотажа на местния вот в София. „Вместо те да се обединяват и да търсят нови решения, всеки ден виждаме его върху его”, смята Горанов.</p>
      <p>„Преди изборите имаше вглеждане в малките фуги, вместо да се видят големите булеварди. Водеше се сериозна кампания за дискредитиране на столичния градоначалник. Тези, които искаха да премахнат ГЕРБ от власт, си представяха, че печелейки София, ще могат да искат промени и на национално ниво. Този генно-модифициран политически организъм, който се появи, е инструмент на всички, които искат да подменят легитимните политически аргументи, с които искаме да управляваме града”, каза още финансовият министър.</p>
    </article>
  </body>
</html>