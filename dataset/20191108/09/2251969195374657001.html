<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/08/civitanova-eco-sostenibile-arrivano-le-colonnine-per-mezzi-elettrici-40mila-euro-dalla-regione/1322468/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-08T09:40:24+00:00"/>
    <meta property="og:title" content="Civitanova eco-sostenibile, arrivano le colonnine per mezzi elettrici: 40mila euro dalla Regione"/>
    <meta property="og:description" content="GREEN - Il progetto “MyCivi” è rientrato nella nella graduatoria del bando Por Fesr. L'ente aggiungerà 24mila euro. Le pensiline saranno fotovoltaiche e verranno installate nei parcheggi strategici"/>
  </head>
  <body>
    <article>
      <h1>Civitanova eco-sostenibile, arrivano le colonnine per mezzi elettrici: 40mila euro dalla Regione</h1>
      <h2>GREEN - Il progetto “MyCivi” è rientrato nella nella graduatoria del bando Por Fesr. L'ente aggiungerà 24mila euro. Le pensiline saranno fotovoltaiche e verranno installate nei parcheggi strategici</h2>
      <address><time datetime="2019-11-08T09:40:24+00:00">08 Nov 2019, 09:40</time> by <a rel="author">Marco Cencioni</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F08%2Fcivitanova-eco-sostenibile-arrivano-le-colonnine-per-mezzi-elettrici-40mila-euro-dalla-regione%2F1322468%2F">Condividi87</a><a href="https://twitter.com/intent/tweet?text=Civitanova+eco-sostenibile%2C++arrivano+le+colonnine+per+mezzi+elettrici%3A+40mila+euro+dalla+Regione&amp;url=https%3A%2F%2Fwww.cronachemaceratesi.it%2F2019%2F11%2F08%2Fcivitanova-eco-sostenibile-arrivano-le-colonnine-per-mezzi-elettrici-40mila-euro-dalla-regione%2F1322468%2F">Tweet</a>Email87 Condivisioni</p>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/eco-sostenibile-pensilina-auto-elettriche-325x265.jpg"/>
      </figure>
      <p> </p>
      <p>
        <b>Diventa realtà il nuovo sistema di mobilità urbana per Civitanova, connesso allo sviluppo di un turismo eco-sostenibile grazie all’utilizzo di energia prodotta da fonti rinnovabili. A renderlo noto il Comune in una nota: «Il progetto “MyCivi” – mobilità per Civitanova, elaborato dall’assessorato ai Lavori pubblici del Comune è rientrato nella nella graduatoria del bando Por Fesr “Acquisto e installazione di colonnine di ricarica per mezzi elettrici pubblici e privati, alimentati da fonti alternative”, che prevede una dotazione complessiva di 463.125,00, utile ad incentivare l’acquisto, installazione, attivazione e l’allaccio di infrastrutture di colonnine elettriche. Sono otto i Comuni della regione che riceveranno il finanziamento, a Civitanova saranno assegnati circa 40 mila euro».</b>
      </p>
      <p>L’ente prosegue: «In una fase iniziale si prevede l’installazione di quattro pensiline fotovoltaiche allacciate alla rete elettrica e connesse a colonnine di ricarica per veicoli elettrici privati. In una fase successiva, il sistema sarà integrato da barre di ricarica per biciclette e da un sistema di gestione bike-sharing da realizzare coinvolgendo gli operatori turistici della città. Nello stesso tempo verrà recepito un altro investimento regionale per altre due colonnine collegate alla rete elettrica per l’alimentazione delle auto, che saranno installate nel parcheggio di piazza don Lino Ramini. Le due colonnine potranno servire quattro auto contemporaneamente».  «<b>Civitanova è pronta per diventare città all’avanguardia nella mobilità alternativa – ha dichiarato il sindaco Fabrizio Ciarapica dopo aver appreso la notizia del finanziamento regionale, cui si aggiungerà un contributo da parte delle casse comunali di circa 24 mila euro – . Il nostro obiettivo è ridurre l’inquinamento e il traffico delle auto nelle ore di punta, e durante la stagione estiva facilitare l’accesso al mare e in centro di un maggior numero di turisti. Nel secondo stralcio, il progetto svilupperà postazioni con pensiline fotovoltaiche per alimentare le bici elettriche per raggiungere il centro e gli chalet. Vogliamo sfruttare a pieno la nuova opportunità dovuta all’ampliamento della pista ciclabile sul litorale adriatico tra Porto Potenza Picena, Civitanova e Porto Sant’Elpidio».</b> Le quattro pensiline fotovoltaiche andranno collocate al parcheggio Cristo Re (zona portuale); parcheggio lungomare sud (largo Italia), parcheggio via Marinetti (zona stadio) e parcheggio Via Vai (pista ciclabile del Castellaro).</p>
      <p> </p>
    </article>
  </body>
</html>