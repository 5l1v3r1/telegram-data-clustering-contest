<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/a-jovo-het-eldol-ujratargyaljak-e-a-minimalber-emelesi-megallapodast"/>
    <meta property="og:site_name" content="infostart"/>
    <meta property="article:published_time" content="2019-11-08T09:17:59+00:00"/>
    <meta property="og:title" content="Kritikus nap közeledik a minimálbér-emeléssel kapcsolatban"/>
    <meta property="og:description" content="A Magyar Szakszervezeti Szövetség elnökét és a Munkaadók és Gyáriparosok Országos Szövetsége alelnökét kérdeztük."/>
  </head>
  <body>
    <article>
      <h1>Kritikus nap közeledik a minimálbér-emeléssel kapcsolatban</h1>
      <address><time datetime="2019-11-08T09:17:59+00:00">08 Nov 2019, 09:17</time> by <a rel="author">Infostart / InfoRádió - Kiss Melinda Katalin</a></address>
      <h3>Hétfőn derül ki, hogy újratárgyalják-e 2018-ban aláírt kétéves minimálbér-emelési megállapodást a Versenyszféra és a Kormány Állandó Érdekegyeztetési Fórumán (VKF). Ezt a Magyar Szakszervezeti Szövetség kezdeményezte, mondván a 2019 végéig várható 10 és fél százalékos bérkiáramlás miatt rosszabbul járnak a legkevesebbet keresők. A szövetség elnökét és a Munkaadók és Gyáriparosok Országos Szövetsége alelnökét kérdeztük.</h3>
      <p>A 2018 végén, az utolsó pillanatban tető alá hozott, kétéves, a minimálbér és a garantált bérminimum emeléséről szóló megállapodás <a href="https://infostart.hu/gazdasag/2019/09/20/nagyon-megoszlanak-a-velemenyek-a-bermegallapodas-ujratargyalasarol">felülvizsgálatát kezdeményezte</a> a Magyar Szakszervezeti Szövetség. Az egyezséget egyébként alá nem író konföderáció szerint ugyanis teljesülnek év végéig a megállapodás azon pontjai, amelyek 8 százaléknál is magasabb emelést is lehetővé tesznek, feltéve, hogy a munkaadókkal és a kormánnyal is sikerülne megegyezni. Erről Kordás László, a szakszervezeti társulás elnöke beszélt az InfoRádiónak.</p>
      <p>"Azért kezdeményeztük ennek a megállapodásnak az értékelését, mert úgy látjuk, hogy</p>
      <blockquote>a decemberre prognosztizált éves bérkiáramlás mértéke 10,5 százalék körül fog mozogni.</blockquote>
      <p>Ha ez igaz, az alacsony keresetűek rosszul járnak, mert nekik csak 8 százalék körüli béremelésük volt – emelte ki a szakember. – Fontos lenne, hogy értékeljük ezt a szituációt, és itt lenne annak a lehetősége, hogy esetleg korrigáljuk a következő évre az idén elmaradt 2,5 százalékot. […] A 10,5-11 százalék körüli minimálbér- és garantáltbérminimum-emelés már elégedettségre adhatna okot a munkavállalói oldalon – vélekedett. – Ez pedig magával hozza azt is, hogy</p>
      <blockquote>nemcsak a bruttó béremelésekről kell beszélnünk, hanem az adókörnyezetről is.</blockquote>
      <p>El tudunk képzelni olyan szituációt, amikor egy alacsonyabb bruttó béremeléssel, ugyanakkor egy adócsökkentéssel lehetne kompenzálni a helyezetet. Ki lehet alakítani egy olyan állapotot, ami mindenkinek jó."</p>
      <p>Kordás László szerint az emelés fedezetét részben a munkáltatók által fizetendő szociális hozzájárulási adó előre hozott csökkentése adhatná. Ez az elfogadott 2020-as költségvetés tartaléka terhére megvalósítható lenne. Másrészt azt is el tudnák képzelni, hogy a munkavállalók személyi jövedelemadójának többlépcsős csökkentésével kombinálva megvalósított járulékcsökkentéssel érjék el a munkavállalók nettó jövedelmének emelkedését.</p>
      <blockquote>A munkáltatói oldal nem zárkózik el a tárgyalásoktól,</blockquote>
      <p>mondta az InfoRádiónak Rolek Ferenc. A Munkaadók és Gyáriparosok Országos Szövetsége alelnöke szerint az elkövetkező egy-két hónap feladata, hogy megvizsgálják a meghatározott gazdasági-üzleti peremfeltételeket – infláció, termelékenység, stb. –, hogy valóban úgy alakultak-e, ahogyan feltételezték. Amennyiben igen, nem látja szükségesnek az újratárgyalást, ha eltérőek, akkor viszont meg kell vitatni, hogy milyen módon és irányba befolyásolja a minimálbéreket.</p>
      <p>Megemlítette azt is, hogy a VKF őszi napirendjén több, a munkavállalói oldallal közös előterjesztés megtárgyalását kérik a kormánytól. Ezek közé sorolta a reálbéremelkedés számításának módját, mivel ettől is függ a szociális hozzájárulási adó csökkentése. a Versenyszféra és a Kormány Állandó Érdekegyeztetési Fórumának következő ülésén tárgyalnának az állami vállalatoknál lejárt, korábbi három évre szóló bérmegállapodásról is és újabb, akár több éves emelésről is a szociális partnerek. A Magyar Nemzet értesülése szerint a kiskereskedelemben a vasárnapi nyitva tartás önkéntes rövidítése ismét napirendre kerülhet a VKF-on.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>Minimálbér újratárgyalása - Kordás László, Rolek Ferenc</p>
      <figure>
        <audio src="https://infostart.hu/audio/00004/00004fcdb.mp3"/>
      </figure>
      <p> </p>
    </article>
  </body>
</html>