<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/tourkiko-ypex-ellada-syntassetai-antitourkikous-kyklous"/>
    <meta property="og:site_name" content="euronews"/>
    <meta property="article:published_time" content="2019-11-08T09:11:20+00:00"/>
    <meta property="og:title" content="ΥΠΕΞ: Η επιμονή της Τουρκίας να διαστρεβλώνει την Ιστορία δεν αρμόζει σε ένα σύγχρονο κράτος"/>
    <meta property="og:description" content="Άμεση ήταν η απάντηση του ελληνικού ΥΠΕΞ στην ανακοίνωση της Άγκυρας"/>
  </head>
  <body>
    <article>
      <h1>ΥΠΕΞ: Η επιμονή της Τουρκίας να διαστρεβλώνει την Ιστορία δεν αρμόζει σε ένα σύγχρονο κράτος</h1>
      <address><time datetime="2019-11-08T09:11:20+00:00">08 Nov 2019, 09:11</time> by <a rel="author">euronews </a></address>
      <p>«Πόλεμος» ανακοινώσεων ξέσπασε μεταξύ Αθήνας και Άγκυρας όταν το τουρκικό υπουργείο Εξωτερικών, με αφορμή τις δηλώσεις του Προέδρου της Ελλάδας, <a href="https://gr.euronews.com/tag/prokopis-pavlopoulos">Προκόπη Παυλόπουλου</a> κατά την <a href="https://gr.euronews.com/2019/11/05/pollapla-minimata-paylopoulou-pros-tin-toyrkia">επίσκεψη του στην Αρμενία</a>, εξέδωσε ανακοίνωση, υποστηρίζοντας ότι η Ελλάδα συντάσσεται με εχθρικούς προς την Τουρκία κύκλους και στηρίζει τη στάση τους εναντίον της Τουρκίας.</p>
      <p>Η Άγκυρα, η οποία κατηγορεί μάλιστα την Ελλάδα για απάνθρωπες πρακτικές εναντίον της μουσουλμανικής μειονότητας στη Δυτική Θράκη και κάνει λόγο για "θηριωδίες της Ελλάδας προς τους Τούρκους" έλαβε άμεση απάντηση από το ελληνικό υπουργείο Εξωτερικών.</p>
      <p>Σε γραπτή ανακοίνωσή του για τις δηλώσεις του Έλληνα Προέδρου, το τουρκικό ΥΠΕΞ αναφέρει: «Βλέπουμε ότι η Ελλάδα συνεχίζει να τάσσεται δίπλα σε κύκλους εχθρικούς προς την Τουρκία και να υποστηρίζει τις απόψεις και τη στάση των κύκλων αυτών εναντίον της χώρας μας. Κι εμείς δεν ξεχάσαμε ποτέ τις θηριωδίες της Ελλάδας προς τους Τούρκους και τους άλλους Οθωμανούς πολίτες κατά τη διάρκεια της ιστορίας».</p>
      <p>Το τουρκικό ΥΠΕΞ υποστηρίζει ότι «είναι μια πραγματικότητα πολύ γνωστή ότι η Ελλάδα εξολόθρευε συστηματικά Τούρκους και μουσουλμάνους σε αυτή την περιοχή, κατά τη διάρκεια της ανεξαρτησίας της από την Οθωμανική Αυτοκρατορία αλλά και έπειτα».</p>
      <p>«Ακόμη και σήμερα η Ελλάδα εξακολουθεί να υιοθετεί απάνθρωπες πρακτικές απέναντι στην "τουρκική μειονότητα" στη χώρα της και να φυλακίζει ακόμη και μουφτήδες επειδή προσεύχονται τις Παρασκευές», υποστηρίζει το τουρκικό ΥΠΕΞ.</p>
      <p>Στην ανακοίνωση αναφέρεται ακόμη ότι «η Τουρκία η οποία πιστεύει στην ανάγκη να λαμβάνονται διδάγματα από την ιστορία προς την κατεύθυνση της ειρήνης και αδελφοσύνης κι όχι της έχθρας, οπωσδήποτε έχει επίγνωση της ιστορικής πραγματικότητας».</p>
      <figure>
        <iframe data-src="https://twitter.com/euronewses/status/1192730208652156928" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>«Δεν θα διασφαλίσει κανένα όφελος στην Ελλάδα η στήριξή της σε δραστηριότητες εναντίον της χώρας μας και αυτό το υπενθυμίζουμε με αυτή την αφορμή. Με τη σκέψη ότι στις σχέσεις των δύο χωρών ο μόνος δρόμος είναι η στήριξη της καλής γειτονίας καθώς και της ειρήνης, της σταθερότητας και ευημερίας στην περιοχή μας, καλούμε την Ελλάδα να συμπεριφέρεται πιο υπεύθυνα από εδώ και πέρα», προστίθεται.</p>
      <p>«Από την άλλη, όσον αφορά τα γεγονότα του 1915, ήδη από την περίοδο που ήταν πρωθυπουργός ο πρόεδρός μας, είχε διατυπωθεί σαφώς η στάση της Τουρκίας με τη δήλωσή του στις 23 Απριλίου 2014. Περαιτέρω εξηγήσεις δεν χρειάζονται», αναφέρεται στην ανακοίνωση του τουρκικού ΥΠΕΞ.</p>
      <p>Άμεση ήταν η απάντηση του ελληνικού Υπουργείου Εξωτερικών στην προκλητική ανακοίνωση της Άγκυρας.</p>
      <p>Με δήλωση του Εκπροσώπου του Υπουργείου Εξωτερικών, Αλέξανδρου Γεννηματά, η ελληνική πλευρά σημειώνει ότι η επιμονή της Τουρκίας να διαστρεβλώνει την Ιστορία δεν αρμόζει σε ένα σύγχρονο κράτος και την καλεί να αναλογιστεί τις ιστορικές της ευθύνες, ιδιαίτερα αναφορικά με τη συμπεριφορά της έναντι της ελληνικής μειονότητας. «Ας ακολουθήσει το παράδειγμα της Ελλάδας και ας εργαστεί επιτέλους για την εδραίωση σχέσεων καλής γειτονίας στην περιοχή μας και, βέβαια, της ευρωπαϊκής της προοπτικής», καταλήγει η ανακοίνωση.</p>
      <h3>Συνάντηση Δένδια-Τσαβούσογλου</h3>
      <p>Υπενθυμίζεται ότι σήμερα, Παρασκευή, 8/11, οΟ υπουργός Εξωτερικών, Νίκος Δένδιας, θα συναντηθεί την Παρασκευή, στη Γενεύη, με τον Τούρκο ομόλογό του, Μεβλούτ Τσαβούσογλου, στο περιθώριο της συνάντησης που διοργανώνει το Παγκόσμιο Οικονομικό Φόρουμ, με θέμα τον Στρατηγικό Διάλογο για τα Δυτικά Βαλκάνια.</p>
      <p>Οι συζητήσεις αναμένεται να επικεντρωθούν στην ενίσχυση της περιφερειακής συνεργασίας, με στόχο τη σταθερότητα και την οικονομική πρόοδο της περιοχής των Δυτικών Βαλκανίων.</p>
      <p>O Υπουργός Εξωτερικών θα έχει συναντήσεις με τον Πρωθυπουργό της Βόρειας Μακεδονίας, Zoran Zaev και τον ομόλογό του, Nikola Dimitrov.</p>
    </article>
  </body>
</html>