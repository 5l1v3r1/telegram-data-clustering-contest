<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-episode-up-police-increased-vigilance-25-thousand-people-banned-2838284.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T09:34:52+00:00"/>
    <meta property="og:title" content="अयोध्या प्रकरण : यूपी पुलिस ने बढ़ाई और सतर्कता, 25 हजार लोग पाबंद"/>
    <meta property="og:description" content="अयोध्या प्रकरण पर आने वाले फैसले को देखते हुए यूपी पुलिस ने और सतर्कता बढ़ा दी है। अब तक 25 हजार से ज्यादा लोगों के खिलाफ निरोधात्मक कार्रवाई की जा चुकी है। इन तक पुलिस ने नोटिस भी पहुंचा दी है। साथ..."/>
  </head>
  <body>
    <article>
      <h1>अयोध्या प्रकरण : यूपी पुलिस ने बढ़ाई और सतर्कता, 25 हजार लोग पाबंद</h1>
      <address><time datetime="2019-11-08T09:34:52+00:00">08 Nov 2019, 09:34</time> by <a rel="author">प्रमुख संवाददाता, लखनऊ।</a></address>
      <p>अयोध्या प्रकरण पर आने वाले फैसले को देखते हुए यूपी पुलिस ने और सतर्कता बढ़ा दी है। अब तक 25 हजार से ज्यादा लोगों के खिलाफ निरोधात्मक कार्रवाई की जा चुकी है। इन तक पुलिस ने नोटिस भी पहुंचा दी है। साथ ही चेतावनी भी दी गई है कि फैसले से जुड़ी कोई गलत टिप्पणी या धार्मिक उन्माद में बात कहने पर उनकी गिरफ्तारी भी की जा सकती है। वहीं अयोध्या के आस पास के जिलों को आपस में समन्वय बनाकर रहने को कहा गया है ताकि किसी तरह की जरूरत पड़ने पर त्वरित कार्रवाई की जा सके।</p>
      <p>आईजी कानून व्यवस्था प्रवीण कुमार ने बताया कि रेंज के सभी आईजी को अलर्ट किया जा चुका है। अयोध्या और पड़ोसी जिलों लखनऊ, बाराबंकी, सीतापुर, अम्बेडकरनगर, बहराइच, गोरखपुर, बस्ती में सुरक्षा की समीक्षा भी शुक्रवार को की गई। इस दौरान लखनऊ से अयोध्या के बीच हाइवे पर बढ़ाई गई सुरक्षा को परखने के लिये भी सम्बन्धित थानेदारों को कह दिया गया है। </p>
      <p><b>संवेदनशील थानों में कार्रवाई जरूरी</b><br/>डीजीपी ओपी सिंह ने भी सभी कप्तानों से कहा है कि वे अपने यहां संवेदनशील थाना क्षेत्रों में रहने वाले संदिग्ध लोगों का ब्योरा तैयार करवा लें। साथ ही यहां पुराने मामलों में जमानत पर छूट कर आये लोगों के खिलाफ निरोधात्मक कार्रवाई करें। इसके अलावा अगर किसी के बीच साम्प्रदायिक लड़ाई हुई है तो उसे सुलझाने का प्रयास करें। </p>
      <p><b>कन्ट्रोल रूम में हर कैमरे को परखा </b><br/>जिलों में बने कन्ट्रोल रूम में शुक्रवार सुबह पुलिस की दो टीमों ने कैमरों को परखा। इस दौरान यह देखा गया कि कैमरे ठीक से काम कर रहे हैं अथवा नहीं। यह भी देखा गया कि अगर संवेदनशील स्थानों पर कोई जगह कैमरे की नजर से छूट रही है तो वहां अतिरिक्त कैमरा लगवा लिया जाये। </p>
    </article>
  </body>
</html>