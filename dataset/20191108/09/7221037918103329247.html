<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/otizmli-cocuklara-yuhalama-iddiasi-okul-muduru-aciga-alindi/926489"/>
    <meta property="og:site_name" content="medya faresi"/>
    <meta property="article:published_time" content="2019-11-08T09:15:00+00:00"/>
    <meta property="og:title" content="Otizmli çocukları yuhalatan okul müdürü açığa alındı"/>
    <meta property="og:description" content="Aksaray'da bulunan Merkez Mehmetçik İlkokulu'nda velilerin, okulda eğitim gören otizmli öğrencilerin sınıflarının kapatılmasını talep etti. İddiaya göre, okulun çıkış saatinde bir araya gelen veliler, otizmli çocukları yuhaladı."/>
  </head>
  <body>
    <article>
      <h1>Otizmli çocukları yuhalatan okul müdürü açığa alındı</h1>
      <h2>Aksaray'da bulunan Merkez Mehmetçik İlkokulu'nda velilerin, okulda eğitim gören otizmli öğrencilerin sınıflarının kapatılmasını talep etti. İddiaya göre, okulun çıkış saatinde bir araya gelen veliler, otizmli çocukları yuhaladı.</h2>
      <address>
        <time datetime="2019-11-08T09:15:00+00:00">08 Nov 2019, 09:15</time>
      </address>
      <p>Millî Eğitim Bakanlığı iddiaların ardından okul müdürü Kuddusi Kurt'u açığa aldı.</p>
      <p>Millî Eğitim Bakanı Ziya Selçuk,  okul müdürünün açığa alınmasının ardından yaptığı açıklamada, "Ankara’dan Aksaray’a müfettiş gönderdik. Otizmli çocuklarımız için yeni bir çalışma başlatıyoruz. Kaynaştırma değil bütünleştirmeyi amaçlıyoruz.  diye konuştu. </p>
      <p>Selçuk, "Okulla ilgili tedbirlerimizi almış ve girişimlerimizi başlatmıştık.  Okul yönetimi ve okulda o yazıların olduğu bölgelerin düzenlenmesiyle ilgili tedbirlerimizi henüz basına düşmeden almıştık. Konunun açığa kavuşması için de Ankara’dan bir müfettiş grubunu Aksaray’a yönlendirdik. Soruşturma sürecini başlatmış olduk.</p>
      <p>Velilerimiz müsterih olsunlar. Hiçbir çocuğumuzun eğitim hakkından mahrum kalmasına ve ayrımcılığa uğramasına asla müsaade etmeyiz. Bu insanlığın temel vazifesi olarak çok önemli bir yerde. Otizmli evlatlarımızın eğitimde yaşadığı bazı sıkıntılar var. Bununla ilgili ulusal ve uluslararası seviyede çalışmalarımız var" dedi. </p>
      <h3>"Öğretmenlerimize otizm ile ilgili eğitim verdik"</h3>
      <p>Selçuk, "Bu konularda neler yapılması alanı itibariyle bilen birisiyim, yakından takip ediyorum. Çözümü için de bakanlığımızdaki çalışmalara liderlik etmeye çalışıyorum. Bu konuda kamuoyuna açıklayacağımız yeni çalışmalar ve projelerimiz var. Bunları da bir şekilde paylaşma imkânımız olacak. Akranları ile birlikte aynı sınıfta olarak eğitimlerine devam eden otizm spektrumu olan çocuklarımızın destek alabilmesi için ‘kolaylaştırıcı kişi’ anlamında yeni bir çalışmanın önünü açmaya çalışıyoruz.  Bunun teknik detaylarını da ayrıca kamuoyu ile paylaşacağız" ifadesini kullandı.  </p>
      <p>Selçuk, "Bütünleştirici eğitim için özel hizmetlerinin kalitesinin arttırılması operasyonu kapsamında 6 milyon liralık yeni bir projenin başlangıcını da kamuoyu ile paylaşacağız.  En önem verdiğimiz başlıklardan biri toplumun bilinçlendirilmesi ve bu konudaki farkındalığın arttırılmasıdır.  Politik olarak kaynaştırmadan artık bütünleştirmeye ve kapsayıcı eğitime doğru bir geçiş içerisinde olduğumuzu önemle belirtmek isterim.  Bakanlık olarak bu konudaki projelerimizin standartlarını yükselterek devam ediyoruz. </p>
      <p>Destek eğitim odalarının yüzde yüz elli arttırdık. Bu tür çocuklarımızın eğitsel imkânlarını geliştirmeye devam ediyoruz. Kısa dönem içerisinde çocuklarımızın derslerine giren öğretmenlerin yeterliliğini arttırmak adına otizm, öğrenme güçlüğü, dil konusunda bin öğretmenimize eğitim verdik.  Bu arkadaşlarımızın sahada diğer arkadaşlarımızın eğitimi ile ilgilenecek. Sadece rehberlik uzmanlarının değil tüm öğretmenlerimizin otizm spektrumu konusunda daha fazla bilgi ve görgüye sahip olması gerektiğini söylüyoruz" diye konuştu.</p>
      <p>Dün, Aksaray Valiliği, bir okulda 'otizmli öğrencilerin yuhalandığı' iddialarını yalanlayarak, olaya ilişkin incelemenin başlatıldığını açıkladı.</p>
    </article>
  </body>
</html>