<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/catradio/catalunya-musica-ofereix-el-concert-de-commemoracio-del-30e-aniversari-de-la-caiguda-del-mur-des-de-wismar/nota-de-premsa/2961871/"/>
    <meta property="og:site_name" content="CCMA"/>
    <meta property="article:published_time" content="2019-11-08T09:22:10+00:00"/>
    <meta property="og:title" content="Catalunya Música ofereix el concert de commemoració del 30è aniversari de la caiguda del mur des de Wismar"/>
    <meta property="og:description" content="El dilluns 11 de novembre, a les 19.30, Catalunya Música transmetrà en directe des de la localitat alemanya de Wismar el concert que servirà per commemorar els trenta anys de la caiguda del mur de Berlín. Per a l'ocasió, el director britànic Andrew Manze i l'Orquestra Filharmònica de la Ràdio de l'NDR oferiran una obra simbòlica del repertori alemany: la Simfonia n. 9 de Ludwig van Beethoven."/>
  </head>
  <body>
    <article>
      <h1>Catalunya Música ofereix el concert de commemoració del 30è aniversari de la caiguda del mur des de Wismar</h1>
      <h2>El dilluns 11 de novembre, a les 19.30, Catalunya Música transmetrà en directe des de la localitat alemanya de Wismar el concert que servirà per commemorar els trenta anys de la caiguda del mur de Berlín. Per a l'ocasió, el director britànic Andrew Manze i l'Orquestra Filharmònica de la Ràdio de l'NDR oferiran una obra simbòlica del repertori alemany: la Simfonia n. 9 de Ludwig van Beethoven.</h2>
      <address><time datetime="2019-11-08T09:22:10+00:00">08 Nov 2019, 09:22</time> by <a rel="author">Catalunya Ràdio</a></address>
      <p>El concert, que també servirà com a preludi de l'any 2020 de <b>Ludwig van Beethoven</b>, és l'ocasió de sentir la soprano <b>Valentina Farcas</b>, la contralt <b>Eva Vogel</b>, el tenor <b>Thomas Mohr</b> i el baix <b>Markus Eiche</b>, amb dos cors alemanys, el de la Ràdio del Nord d'Alemanya d'Hamburg i el Cor de la Ràdio de l'Oest d'Alemanya de Colònia i, amb ells, l'Orquestra Filharmònica de la Ràdio del Nord d'Alemanya, tots sota la batuta del celebrat i aplaudit director titular d'aquesta formació, l'anglès <b>Andrew Manze</b>.</p>
      <p>La transmissió es farà en directe des de l'església de Sant Jordi de Wismar, que presenta la peculiaritat d'estar completament buida, sense cap decoració, a causa dels bombardejos i les desfetes de la guerra. El centre històric d'aquesta ciutat situada al costat del mar Bàltic, al nord-est d'Alemanya, va ser declarat Patrimoni de la Humanitat per la Unesco l'any 2002.</p>
      <p>L'obra escollida per celebrar la data no pot ser més idònia, perquè expressa i engloba no només els ideals artístics revolucionaris, sinó també valors lliberals i fraterns. Beethoven, per culminar la seva partitura, va incorporar una part de l'"Oda a l'alegria" ("Freude, schöner Götterfunken"), del poeta i escriptor alemany <b>Friedrich Schiller</b>, com a text per als passatges cantats del darrer moviment en un treball molt innovador per a l'època i que marcaria un canvi decisiu en el món simfònic. Amb el temps, la Novena Simfonia ha esdevingut un autèntic cant fraternal i un símbol de llibertat i de germanor entre els pobles. Aquesta és l'última de les simfonies que va escriure el músic de Bonn, i es va estrenar el 1824. Gairebé 150 anys després, el 1986 es va convertir en l'himne oficial de la Unió Europea (UE).</p>
      <p>La transmissió en directe d'aquest concert estarà disponible durant un mes als webs de Catalunya Música i Catalunya Ràdio.</p>
      <p> </p>
      <p>
        <a href="http://www.catmusica.cat/">catmusica.cat</a>
        <br/>
        <a href="http://www.facebook.com/catmusica">facebook.com/catmusica</a>
        <br/>
        <a href="https://twitter.com/catalunyamusica">twitter.com/catalunyamusica</a>
      </p>
      <p> </p>
    </article>
  </body>
</html>