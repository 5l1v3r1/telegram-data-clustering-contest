<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/ismetelnek-a-polgarmester-jeloltek-jaszberenyben-vasarnap"/>
    <meta property="og:site_name" content="infostart"/>
    <meta property="article:published_time" content="2019-11-08T09:37:00+00:00"/>
    <meta property="og:title" content="Ismételnek a polgármester-jelöltek Jászberényben vasárnap"/>
    <meta property="og:description" content="Megismétlik a polgármester-választást vasárnap Jászberényben, mind a 21 szavazókörben."/>
  </head>
  <body>
    <article>
      <h1>Ismételnek a polgármester-jelöltek Jászberényben vasárnap</h1>
      <address><time datetime="2019-11-08T09:37:00+00:00">08 Nov 2019, 09:37</time> by <a rel="author">Infostart / MTI</a></address>
      <h3>Megismétlik a polgármester-választást vasárnap Jászberényben, mind a 21 szavazókörben.</h3>
      <p>Az október 13-án induló mind a négy polgármesterjelölt ismétel november 10-én. A polgármesteri tisztségért indul Budai Lóránt (Közösen Jászberényért Egyesület), Dobrosi Péter (Mi Hazánk), Magyar Levente (független) és Szabó Tamás (Fidesz-KDNP), aki 2010 óta vezeti a Jász-Nagykun-Szolnok megyei települést - közölte Gottdiener Lajos, Jászberény jegyzője.</p>
      <p>Jászberényben mintegy 21 500 ember szerepel a választói névjegyzékben.</p>
      <p>A választás megismétlésére azért van szükség, mert Szabó Tamás fellebbezést nyújtott be a helyi választási bizottság eredménymegállapító döntése ellen, amely szerint a megválasztott polgármester Budai Lóránt (Közösen Jászberényért Egyesület) lett. A területi választási bizottság az indítványnak helyt adva megállapította, hogy</p>
      <blockquote><a href="https://infostart.hu/belfold/2019/10/25/sulyos-szabalytalansagok-megismetlik-a-valasztast-jaszberenyben">olyan súlyos jogsértések történtek</a>, amelyek a választópolgárok akaratát és a választás eredményét is befolyásolhatták.</blockquote>
      <p>A határozat szerint az, hogy idegenek mentek be a szavazókörökbe, a szavazatszámláló bizottsági tagok "kontrollálatlanul" mozogtak, illetve a szavazási szándékot torzító pénzfelajánlások történtek, olyan mértékben tették aggályossá a választási eredményt, amelyet csak új szavazás elrendelésével lehet orvosolni.</p>
      <p>E döntés ellen Szabó Tamás és Budai Lóránt is felülvizsgálati kérelmet nyújtott be, de ezeket a Szegedi Ítélőtábla elutasította.</p>
      <p>
        <i>Nyitókép: MTI/Koszticsák Szilárd</i>
      </p>
    </article>
  </body>
</html>