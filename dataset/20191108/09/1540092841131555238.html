<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196669/pro-ton-eythynon-tis-thetei-tin-pleiopsifia-o-tsipras-gia-tin-anatheorisi-toy-syntagmatos"/>
    <meta property="og:site_name" content="CNN.gr"/>
    <meta property="article:published_time" content="2019-11-08T09:36:49+00:00"/>
    <meta property="og:title" content="Προ των ευθυνών της θέτει την πλειοψηφία ο Τσίπρας για την αναθεώρηση του Συντάγματος"/>
    <meta property="og:description" content="Την προσθήκη της ερμηνευτικής δήλωσης που είχε εισηγηθεί ο ΣΥΡΙΖΑ στην προηγούμενη, προτείνουσα, Βουλή στην αναθεώρηση του Συντάγματος , να μην..."/>
  </head>
  <body>
    <article>
      <h1>Προ των ευθυνών της θέτει την πλειοψηφία ο Τσίπρας για την αναθεώρηση του Συντάγματος</h1>
      <h2>Την προσθήκη της ερμηνευτικής δήλωσης που είχε εισηγηθεί ο ΣΥΡΙΖΑ στην προηγούμενη, προτείνουσα, Βουλή στην αναθεώρηση του Συντάγματος, να μην περιλαμβάνονται στο νόμο περί ευθύνης υπουργών ποινικά αδικήματα που τελέστηκαν απλώς επ΄ ευκαιρία των υπουργικών καθηκόντων, ζητά ο Αλέξης Τσίπρας, συνδέοντας την με την υπόθεση της Novartis. </h2>
      <figure>
        <img src="https://cdn.cnngreece.gr/media/com_news/users/620/olga-panagiotidou-avatar.jpg"/>
      </figure>
      <p>Όλγα Παναγιωτίδου, CNN Greece 11:36 , 08 November 2019 - 14:37</p>
      <p>Ο Αλέξης Τσίπρας με αφορμή την ολοκλήρωση των εργασιών της επιτροπής Αναθεώρησης του Συντάγματος, εκφράζει φόβους ότι εάν δεν ενσωματωθεί η ερμηνευτική δήλωση, θα <b>οδηγηθεί στο αρχείο η υπόθεση της Novartis</b> και επιτίθεται στην πλειοψηφία που δεν εμφανίζεται θετική, λέγοντας ότι η άρνησή της συνιστά πλήγμα για το πολιτικό σύστημα.</p>
      <p>«Είναι βαθύτατη πολιτική μου πεποίθηση ότι το ελληνικό Κοινοβούλιο και ευρύτερα το <b>ελληνικό πολιτικό σύστημα δεν αντέχει και δεν πρέπει να αναλάβει το βάρος της πιθανής αρχειοθέτησης αυτής όπως και άλλων συναφών υποθέσεων που ενδεχομένως προκύψουν στο μέλλον. Κάτι τέτοιο θα οδηγούσε σε περαιτέρω απαξίωση του πολιτικού συστήματος</b>», αναφέρει χαρακτηριστικά ο Αλέξης Τσίπρας και προσθέτει πως «η απόρριψη της πρότασης για προσθήκη ερμηνευτικής δήλωσης ενδέχεται εξ αντιδιαστολής να ενισχύσει εκείνες τις ερμηνευτικές εκδοχές οι οποίες, είτε καλοπροαίρετα είτε όχι, υποστηρίζουν ότι το άρθρο 86 καταλαμβάνει ακόμη και αδικήματα που τελέστηκαν απλώς επ’ ευκαιρία των υπουργικών καθηκόντων. Αυτό θα έχει ως αποτέλεσμα, σε περίπτωση που οι ερμηνείες αυτές υιοθετηθούν από την Δικαιοσύνη, να οδηγηθεί στο αρχείο η υπόθεση της Novartis, καθώς θα έχει παρέλθει η αποσβεστική προθεσμία άρθρο 86 παράγραφος 3, παρά την κατάργηση της, αφού αυτή θα ισχύει μόνο για το μέλλον και όχι αναδρομικά».</p>
      <p>Η ερμηνευτική δήλωση στην προηγούμενη Βουλή δεν είχε περάσει το «φράγμα» των 180 ψήφων με τον Αλέξη Τσίπρα να επιχειρεί να θέσει <b>προ των ευθυνών της την πλειοψηφία.</b> «Η άρνηση της Βουλής να ενσωματώσει την αυτονόητη αυτή ρήτρα στο συνταγματικό κείμενο θα αποτελέσει, με ευθύνη των βουλευτών της συμπολίτευσης, βαρύ πλήγμα για το πολιτικό σύστημα, καθώς θα εμπεδώσει στην κοινή γνώμη την υπόνοια της διατήρησης αδικαιολόγητων προνομίων για το πολιτικό προσωπικό της χώρας».</p>
      <h3>Αντιδράσεις αντιπολίτευσης </h3>
      <p>Αντιδράσεις στα κόμματα της αντιπολίτευσης προκάλεσε η επιστολή Τσίπρα προς την Επιτροπή Αναθεώρησης του Συντάγματος. </p>
      <p>Στην αναφορά του Γιώργου Κατρούγκαλου ότι η πλειοψηφία έχει πολιτική και ηθική ευθύνη να εισάγει την συγκεκριμένη διατύπωση, ΝΔ και ΚΙΝΑΛ μίλησαν για <b>απόπειρα εκμετάλλευσης και προσβολή της διαδικασία</b>ς. </p>
      <p>«Προσπαθεί ατύπως να δημιουργήσει μια <b>σχέση πατρωνίας με αυτή επιτροπή κι αυτό είναι απαράδεκτο και αντιδημοκρατικό</b>», σχολίασε ο εισηγητής της ΝΔ Κώστας Τζαβάρας. </p>
      <p>Οργισμένο ήταν το σχόλιο και του Ανδρέα Λοβέρδου. «Θέλει να εκμεταλλευτεί τη λειτουργία της επιτροπής για την αναθεώρηση και τον καταγγέλλουμε γι’ αυτό. Γιατί θέλει να μας χρησιμοποιήσει. <b>Θέλει αντί μίας σοβαρής και ήρεμης συζήτησης να μετατραπούμε σε αυτό που ξέρει να κάνει καλά, να μετατρέπεις δηλαδή, σε αρένα κάθε πολιτική συζήτηση, χωρίς όρια</b>… Ποιος; Αυτός που προστάτεψε με την βουλευτική ασυλία όλους τους βουλευτές του και δεν επέτρεψε ακόμα και για συκοφαντική δυσφήμιση και παράνομη ηχογράφηση συνομιλίας να μιλήσει ο φυσικός δικαστής», είπε και κατηγόρησε τον κ. Τσίπρα ότι θέλει να τινάξει τη διαδικασία στον αέρα. </p>
      <p>«<b>Χτύπησε νεύρο η συγκεκριμένη επιστολή του προέδρου ΣΥΡΙΖΑ</b>», αντέτεινε ο Γιώργος Κατρούγκαλος και υποστήριξε ότι «δεν είναι δουλειά του υπουργού να τα παίρνει».</p>
      <p>Ο πρόεδρος της Επιτροπής Αναθεώρησης του Συντάγματος Ευριπίδης Στυλιανίδης στην απαντητική του επιστολή προς τον Αλέξη Τσίπρα αναφέρει πως η συζήτηση των αναθεωρητέων διατάξεων στην οποία περιλαμβάνεται και το επίμαχο άρθρο έχει ολοκληρωθεί. Με την επισήμανση δε, ότι στη συζήτηση του άρθρου 86 για την ποινική ευθύνη υπουργών, όλες οι κοινοβουλευτικές ομάδες υποστήριξαν τις θέσεις τους, αφήνει σαφώς να εννοηθεί ότι κανείς από τον ΣΥΡΙΖΑ δεν έθιξε τότε το συγκεκριμένο ζήτημα.  </p>
      <figure>
        <img src="https://cdn.cnngreece.gr/images/news/2019/11/08/75247291_2697576233620561_537741811108544512_n.jpg"/>
      </figure>
      <p> </p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/style/politismos/story/196691/dialogoi-sto-idryma-stayros-niarxos-noemvrios-sti-skia-enos-prothypoyrgoy">ΔΙΑΛΟΓΟΙ στο Ίδρυμα Σταύρος Νιάρχος - Νοέμβριος: Στη σκιά ενός Πρωθυπουργού</a>
        </li>
        <li>
          <a href="https://www.cnn.gr/news/politiki/story/196637/tsipras-ekdikitiki-praxi-pros-ofelos-tis-idiotikis-ekpaideysis-i-katargisi-ton-38-tmimaton-aei">Τσίπρας: Εκδικητική πράξη προς όφελος της ιδιωτικής εκπαίδευσης η κατάργηση των 38 τμημάτων ΑΕΙ</a>
        </li>
        <li>
          <a href="https://www.cnn.gr/news/politiki/story/196626/kinal-o-syriza-kanei-ta-panta-gia-na-min-apokalyfthei-i-politiki-skeyoria">ΚΙΝΑΛ: Ο ΣΥΡΙΖΑ κάνει τα πάντα για να μην αποκαλυφθεί η πολιτική σκευωρία</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/15583/anathewrhsh-syntagmatos">ΑΝΑΘΕΩΡΗΣΗ ΣΥΝΤΑΓΜΑΤΟΣ</a>
        </li>
        <li>
          <a href="https://www.cnn.gr/eidhseis/tag/212/syriza">ΣΥΡΙΖΑ</a>
        </li>
        <li>
          <a href="https://www.cnn.gr/eidhseis/tag/32965/nomos-peri-eythynhs-ypoyrgwn">ΝΟΜΟΣ ΠΕΡΙ ΕΥΘΥΝΗΣ ΥΠΟΥΡΓΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/08/196721/snapshot/15218690.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/07/196621/snapshot/2735607.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196704/snapshot/2746057.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/08/196719/snapshot/2566902.jpg"/>
      </figure>
    </article>
  </body>
</html>