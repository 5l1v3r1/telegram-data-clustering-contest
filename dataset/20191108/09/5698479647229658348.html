<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/us-roger-stone-trial-jury-ordered-not-to-watch-the-godfather"/>
    <meta property="og:site_name" content="euronews"/>
    <meta property="article:published_time" content="2019-11-08T09:35:43+00:00"/>
    <meta property="og:title" content="محاکمه مشاور ترامپ؛ قاضی نمایش فیلم «پدرخوانده» در دادگاه را منع کرد"/>
    <meta property="og:description" content="دادستانان پرونده آقای استون می‌گویند متهم کردیکو را تهدید کرده تا با مأموران تحقیقات همکاری نکند و تبدیل به «فرانکی پنتاگلی» نشود."/>
  </head>
  <body>
    <article>
      <h1>محاکمه مشاور ترامپ؛ قاضی نمایش فیلم «پدرخوانده» در دادگاه را منع کرد</h1>
      <address><time datetime="2019-11-08T09:35:43+00:00">08 Nov 2019, 09:35</time> by <a rel="author">یورونیوز فارسی </a></address>
      <p>قاضی دادگاه راجر استون، مشاور انتخاباتی دونالد ترامپ به اعضای هیئت منصفه دستور داد که در جلسه دادگاه فیلم «پدرخوانده» را پخش نکنند.</p>
      <p>راجر استون، لابی‌گر و مشاور آمریکایی است که جلسه دوم دادگاه او در روز پنج‌شنبه ۱۶ آبان برای رسیدگی به اتهامات «دروغ گفتن به کنگره»، «اخلال در روند دادرسی» و «شهادت دروغ» برگزار شد.</p>
      <p>استون ۶۷ ساله به عنوان استراتژیست و مشاور تحقیق در مراودات رقبای سیاسی به سود حزب جمهوریخواه آمریکا فعالیت دارد. نخستین بار او بود که ترامپ را به شرکت در انتخابات ریاست جمهوری آمریکا تشویق کرد و خودش نخستین رهبر کارزار انتخاباتی او بود.</p>
      <p>او در اوایل سال ۲۰۱۶ با ویکی‌لیکس همکاری کرده بود تا برای رقیب احتمالی آقای ترامپ، یعنی هیلاری کلینتون اتهامات و شایعاتی منتشر کند. اما بعدا به دروغگویی به کنگره در مورد تلاشش برای تماس با ویکی‌لیکس در جریان کارزار انتخاباتی سال ۲۰۱۶ متهم و دستگیر شد. آقای استون گفته است که از طریق یک کمدین و مجری معروف رادیو به نام رندی کردیکو تلاش کرده تا پیام‌هایی به جولین آسانژ، بنیانگذار ویکی‌لیکس بفرستد.</p>
      <p>دادستانان پرونده آقای استون می‌گویند متهم کردیکو را تهدید کرده تا با مأموران تحقیقات همکاری نکند و تبدیل به «فرانکی پنتاگلی» نشود. پنتاگلی یکی از شخصیت‌های قسمت دوم فیلم معروف «پدرخوانده» است که مجبور می‌شود به کمیسیون ویژه تحقیقات کنگره دروغ بگوید تا رئیس و پدرخوانده خانواده جنایتکار کورلئونه گیر نیفتد. به این ترتیب پنتاگلی به کنگره دروغ می‌گوید اما پس از آن مجبور به خودکشی می‌شود.</p>
      <p>پیش از آغاز دادگاه راجر استون، دادستانان خواستند تا بخشی از قسمت دوم فیلم «پدرخوانده» در صحن دادگاه نمایش داده شود. اما قاضی این درخواست را نپذیرفت.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/01/25/roger-stone-a-trump-trustee-was-arrested-on-charges-of-intimidating-a-witness">راجر استون از معتمدان ترامپ پس از چند ساعت بازداشت موقت، آزاد شد</a>
        </li>
        <li>
          <a href="https://farsi.euronews.com/2018/08/22/tramp-s-new-troubles-former-lawyer-confessions">روزهای سخت ترامپ؛ اعتراف وکیل و محکومیت رئیس سابق ستاد انتخاباتی در یک شب</a>
        </li>
      </ul>
      <p>امی برمن جکسون، قاضی دادگاه ناحیه‌ای که مسئول رسیدگی به اتهام آقای استون است، در پاسخ به تقاضای دادستانان گفت: «لطفا از بارگذاری فیلم پدرخوانده در نتفلیکس خودداری کنید.»</p>
      <p>بروس روگو، وکیل راجر استون در ابتدای سخنانش در دادگاه گفت که موکلش در آن مکالمه تنها با مخاطب خود «شوخی» کرده، زیرا پنتاگلی تقلیدگر است و پنتاگلی هم از جمله شخصیت‌هایی است که او صدایش را تقلید کرده است.</p>
      <p>رندی کردیکو تا کنون صدای شخصیت‌های مختلف از جمله ریچارد نیکسون، رونالد ریگان، بیل کلینتون، جک نیکلسون، ال پاچینو و آندرو کومو، فرماندار نیویورک را تقلید کرده، اما پدرخوانده از فیلم‌های محبوب او نیست و نام پنتاگلی در فهرست کسانی که او صدایشان را تقلید کرده وجود ندارد. او که روز پنج‌شنبه به عنوان شاهد در دادگاه حضور یافته بود، در این زمینه گفت: «او [پنتاگلی] کسی نبوده که من بخواهم در برنامه‌هایم صدایش را تقلید کنم.»</p>
      <p>رندی کردیکو سپس قصد داشت صدای برنی سندرز را نیز تقلید کند که قاضی مانع او شد. قاضی امی برمن جکسون در آن لحظه خطاب به آقای کردیکو گفت: «می‌دانم که شما کمدین هستید، اما اینجا موضوع جدی است.»</p>
      <p>قرار است کردیکو در نشست روز جمعه دادگاه نیز به عنوان شاهد حضور یابد. افرادی دیگری از جمله چند شخصیت سیاسی مانند استیو بنن و ریک گیتز نیز که دادستانان می‌گویند به کرات با راجر استون گفتگو داشته‌اند، قرار است به عنوان شاهد در مشست‌های بعدی دادگاه حضور یابند.</p>
    </article>
  </body>
</html>