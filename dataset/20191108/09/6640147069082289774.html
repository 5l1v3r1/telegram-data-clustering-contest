<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/smartphone/whatsapp-consumo-anomalo-di-batteria-su-alcuni-smartphone-android/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T09:14:00+00:00"/>
    <meta property="og:title" content="WhatsApp, consumo anomalo di batteria su alcuni smartphone Android"/>
    <meta property="og:description" content="Alcuni smartphone Android, principalmente marchiati OnePlus, stanno registrando un consumo elevato e anomalo di batteria da parte di WhatsApp."/>
  </head>
  <body>
    <article>
      <h1>WhatsApp, consumo anomalo di batteria su alcuni smartphone Android</h1>
      <address><time datetime="2019-11-08T09:14:00+00:00">08 Nov 2019, 09:14</time> by <a rel="author">Lucia Massaro</a></address>
      <p>Alcuni possessori di smartphone OnePlus hanno cominciato a segnalare in rete un <b>consumo anomalo ed eccessivo di batteria da parte di WhatsApp.</b> Le segnalazioni da parte degli utenti stanno popolando <a href="https://www.reddit.com/r/Android/comments/dsx1zq/psa_there_seems_to_be_a_huge_battery_drain_issue/">Reddit</a>, il forum del produttore cinese e persino il Play Store. A quanto pare nessuno sembra capire da cosa sia provocato questo consumo che sembrerebbe colpire anche altri smartphone Android.</p>
      <p>Il problema sembra essere emerso online negli ultimi due giorni. Apparentemente, è iniziato poco dopo l’ultimo aggiornamento 2.19.308 di WhatsApp. La questione sembra toccare tanto i dispositivi con a bordo <b>Android 9 Pie quanto quelli che si sono già aggiornati ad Android 10. </b>Un utente su Reddit, però, ha fatto sapere che il problema sembra essere stato risolto proprio aggiornando il proprio smartphone (OnePlus 6) all’ultima versione del sistema del robottino verde.</p>
      <figure>
        <img src="https://www.tomshw.it/images/images/2019/03/whatsapp-22946.768x432.jpg"/>
        <figcaption>Photo credit - ibphoto/<a href="http://it.depositphotos.com/?utm_source=Tomshw&amp;utm_medium=freesub&amp;utm_campaign=IT-brand">depositphotos</a>.com</figcaption>
      </figure>
      <p>Leggendo i commenti su Reddit, gli utenti dichiarano che la famosa app di messaggistica istantanea <b>consuma molta batteria rispetto all’utilizzo effettivo da parte dell’utente</b>. “<i>16% di consumo della batteria da parte di WhatsApp dopo averlo utilizzato attivamente per meno di 5 minuti oggi”</i> sottolinea un possessore di OnePlus 7T.</p>
      <p>La questione sembra toccare anche altri dispositivi Android. <b>Abbiamo provato a capire il comportamento di WhatsApp sui nostri dispositivi</b> – OPPO Reno2 Z, Moto G8 Plus e Mi 9T nello specifico – e abbiamo notato un’anomalia. Nel primo caso, l’applicazione ha già raggiunto il 39,04% dell’intero consumo della batteria nella giornata di oggi (iniziata da pochissime ore) a fronte di 57 minuti di attività in primo piano e 10 ore di attività in background. Mentre nei giorni precedenti, per esempio, per un’intera giornata il consumo totale è stato del 13,38%.</p>
      <p>Una simile anomalia è emersa anche sul Moto G8 Plus, mentre <b>risulta tutto regolare su Mi 9T</b> anche se alcuni utenti Xiaomi lamentano il problema su Reddit. In tutti i casi, il software a bordo è Android 9 Pie. A quanto pare, il problema deriverebbe dall’attività in background ma il consumo risulta davvero molto strano. <b>Non ci sono dichiarazioni ufficiali per il momento da parte di WhatsApp. </b></p>
      <blockquote>Il nuovo <b>Redmi Note 8T</b> è disponibile all’acquisto anche su Unieuro. Lo trovate a<a href="https://www.unieuro.it/online/Smartphone/Note-8T-pidXIANOTE8T464"> questo link. </a></blockquote>
    </article>
  </body>
</html>