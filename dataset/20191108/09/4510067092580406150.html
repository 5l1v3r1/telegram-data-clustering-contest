<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-16/ultima-lovitura-procurorul-bihorean-care-s-a-remarcat-prin-cum-dadea-cu-pumnul-iese-la-pensie-152641.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T09:00:00+00:00"/>
    <meta property="og:title" content="Ultima lovitură: Procurorul bihorean care s-a remarcat prin cum dădea cu pumnul iese la pensie"/>
    <meta property="og:description" content="Săptămâna trecută, procurorul Călin Roman de la Parchetul Bihor a primit avizul Consiliului Superior al Magistraturii că se poate retrage la pensie. Magistratul e cel pe care Bihorel l-a şi decretat în trecut ca fiind 'anchetatorul cel mai tare-n pumni', în 2010 fiind trimis în judecată şi exclus din magistratură pentru că îşi luase de gât şeful, pe prim-procurorul de atunci, Viorel Gavra."/>
  </head>
  <body>
    <article>
      <h1>Ultima lovitură: Procurorul bihorean care s-a remarcat prin cum dădea cu pumnul iese la pensie</h1>
      <address>
        <time datetime="2019-11-08T09:00:00+00:00">08 Nov 2019, 09:00</time>
      </address>
      <figure>
        <img src="https://cdn.ebihoreanul.ro/static/gallery_big/calinromanprocurorarhiva07112019.JPG"/>
        <figcaption>(foto: arhivă)</figcaption>
      </figure>
      <p>Săptămâna trecută, procurorul Călin Roman de la Parchetul Bihor a primit avizul Consiliului Superior al Magistraturii că se poate retrage la pensie. Magistratul e cel pe care Bihorel l-a şi decretat în trecut ca fiind "anchetatorul cel mai tare-n pumni", în 2010 fiind trimis în judecată şi exclus din magistratură pentru că îşi luase de gât şeful, pe prim-procurorul de atunci, Viorel Gavra.</p>
      <p>După ce i-a arătat acestuia pe viu ce înseamnă dreptul Roman, ba chiar şi stângul Roman, procurorul a fost, pe rând, inculpat, achitat şi reprimit în magistratură, iar în 2013 repus în funcţie pe motiv că şi-ar fi scuturat şeful "fără intenţie" şi, deci, n-a comis o faptă penală.</p>
      <p>Pus şef pe combaterea corupţiei în urmă cu trei ani, Roman a rămas fără obiectul muncii mulţumită asaltului PSD asupra justiţiei, aşa că a decis să iasă la pensie.</p>
      <p>Bihorel crede că, pe lângă pensia aurită, omul ar merita şi un spor de muncă grea, fiindcă nu şi-a folosit doar capul pentru întocmirea dosarelor, atâtea câte au fost, ci a trebuit să-şi pună la treabă şi pumnii pentru ca şeful să i le aprobe...</p>
    </article>
  </body>
</html>