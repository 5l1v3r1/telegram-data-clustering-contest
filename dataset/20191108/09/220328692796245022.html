<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-pravosudie/gerdzhikov-radev-vrna-izbora-na-geshev-bez-osnovaniya-406165.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T09:30:00+00:00"/>
    <meta property="og:title" content="Герджиков: Радев върна указа &quot;Гешев&quot; без основания"/>
    <meta property="og:description" content="Според него няма пречка ВСС да се събере и да прегласува решението си"/>
  </head>
  <body>
    <article>
      <h1>Герджиков: Радев върна указа "Гешев" без основания</h1>
      <address><time datetime="2019-11-08T09:30:00+00:00">08 Nov 2019, 09:30</time> by <a rel="author">Редактори</a></address>
      <p>"Президентът не мотивира своя указ, просто изрази становище защо е отказал да подпише - заради липсата на състезателност. Но това не е достатъчно основание. Не виждам никакви нарушения на процедурните правила", заяви пред БНР Огнян Герджиков, професор по гражданско и търговско право, бивш председател на парламента и бивш служебен премиер, по повод върнатото от Румен Радев решение на Висшия съдебен съвет (ВСС) за избор на Иван Гешев за главен прокурор.</p>
      <p>"Законът предвижда правна възможност изпълнителната власт в лицето на министъра на правосъдието да издигне кандидатура за главен прокурор. Тази възможност може да се осъществи, може и да не се осъществи. Това вече е личен избор на министъра. Може би обаче това решение не е най-доброто, но то съществува, коментира Герджиков.</p>
      <p>Според него няма пречка ВСС да се събере и да прегласува решението си.</p>
      <p>"Възможно е ВСС да върне процедурата на по-предишен етап, доколкото знам, но аз смятам, че с оглед на категоричното гласуване във ВСС първия път резултатът ще бъде същият", подчерта Герджиков.</p>
      <p>На въпрос дали има основание да бъде питан Конституционният съд, при положение че вече се е произнесъл по тази тема, професорът заяви, че това би било "удар във въздуха".</p>
    </article>
  </body>
</html>