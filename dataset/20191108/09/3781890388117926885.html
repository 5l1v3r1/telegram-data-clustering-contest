<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740661"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T09:54:00+00:00"/>
    <meta property="og:title" content="&quot;สมคิด&quot; ดึงเอกชนฮอกไกโดช่วยเกษตรกรไทยพ้นจน"/>
    <meta property="og:description" content="รองนายกรัฐมนตรี นำทีมไทยแลนด์ พบคณะนักธุรกิจจากฮอกไกโด ประเทศญี่ปุ่น พร้อมสนับสนุนเอกชนจากญี่ปุ่นสนับสนุนภาคเกษตรไทย พ้นจากความยากจน"/>
  </head>
  <body>
    <article>
      <h1>"สมคิด" ดึงเอกชนฮอกไกโดช่วยเกษตรกรไทยพ้นจน</h1>
      <address>
        <time datetime="2019-11-08T09:54:00+00:00">08 Nov 2019, 09:54</time>
      </address>
      <p>
        <b>รองนายกรัฐมนตรี นำทีมไทยแลนด์ พบคณะนักธุรกิจจากฮอกไกโด ประเทศญี่ปุ่น พร้อมสนับสนุนเอกชนจากญี่ปุ่นสนับสนุนภาคเกษตรไทย พ้นจากความยากจน</b>
      </p>
      <p>นายสมคิด จาตุศรีพิทักษ์ รองนายกรัฐมนตรี เปิดเผยระหว่างการนำทีมไทยแลนด์ ทั้งกระทรวงอุตสาหกรรม สำนักงานคณะกรรมการส่งเสริมการลงทุนหรือบีโอไอ ธนาคารเพื่อการเกษตรและสหกรณ์  (ธ.ก.ส.) รวมถึงสถานทูตไทยในญี่ปุ่น และหน่วยงานที่เกี่ยวข้อง หารือร่วมกับคณะนักธุรกิจจากฮอกไกโด ประเทศญี่ปุ่น รวมถึงองค์การส่งเสริมการค้าระหว่างประเทศแห่งญี่ปุ่น หรือเจโทร ประจำฮอกไกโด หอการค้าแห่งญี่ปุ่นประจำฮอกไกโด โดยระบุว่า<br/><br/>ความสัมพันธ์ระหว่างไทยกับนักธุรกิจฮอกไกโด ยังน้อยเกินไป แม้ไทยจะมีความใกล้ชิดกับญี่ปุ่น แต่ที่ผ่านมาฝ่ายไทยได้ติดต่อกับนักธุรกิจทางด้านเซนได ฟูกูอุกะ และอื่นๆ มากกว่า ทั้งที่ ฮอกไกโดมีศักยภาพสูงเหมาะสำหรับการสร้างสัมพันธ์กับไทยมาก โดยเฉพาะการเกษตร โดยการเชื่อมโยงการเกษตร อุตสาหกรรมและการท่องเที่ยวเข้าด้วยกัน ซึ่งในพื้นที่ภาคเหนือของไทยสามารถที่จะพัฒนาร่วมกันเพื่อให้เทียบเคียงกับฮอกไกโดได้อย่างดี<br/><br/>นอกจากนี้ไทยยังเป็นประเทศเกษตรมีเกษตรกรกว่า 30 ล้านคน ซึ่งสำคัญกับไทยมากแต่ยังขาดการพัฒนา ยากจน เพราะมีผลผลิตและรายได้ที่ต่ำ โดยรัฐบาลจะไม่ทิ้งคนเหล่านี้แต่จะยกระดับขึ้นมาโดยการเชื่อมโยงกับภาคท่องเที่ยวและอุตสาหกรรม เช่นเดียวกับฮอกไกโด เพื่อให้คนเหล่านี้มีความเป็นอยู่ที่ดีขึ้น ดังนั้นหากภาคธุรกิจของฮอกไกโดที่เข้ามาช่วยพัฒนาการเกษตรในพื้นที่ร่วมกับชุมชนเพื่อสร้างความเข้มแข็งให้เกิดขึ้นได้ในลักษณะนี้ ทางสำนักงานคณะกรรมการส่งเสริมการลงทุน หรือบีโอไอ จะเข้ามาให้แพคเกจส่งเสริมการลงทุนเป็นพิเศษ เพราะมีกองทุนเศรษฐกิจฐานรากที่ช่วยสนับสนุนอยู่แล้วที่สามารถนำค่าใช้จ่ายในการสนับสนุนมาหักลดหย่อนภาษีได้ถึง 120% ซึ่งถือว่าเป็นสิทธิประโยชน์ที่พิเศษ</p>
      <figure>
        <img src="https://www.dailynews.co.th/admin/upload/20191108/news_pclTjsbkAZ164219_533.jpg?v=20191109071?v=2500"/>
      </figure>
    </article>
  </body>
</html>