<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/hardware/gigabyte-trx40-aorus-xtreme-ryzen-threadripper-3000/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T09:00:00+00:00"/>
    <meta property="og:title" content="TRX40 Aorus Xtreme guida la carica delle motherboard Gigabyte per i nuovi Threadripper"/>
    <meta property="og:description" content="Gigabyte ha annunciato quattro motherboard TRX40 per le nuove CPU Ryzen Threadripper in arrivo il 25 novembre. Ecco i dettagli di tre modelli."/>
  </head>
  <body>
    <article>
      <h1>TRX40 Aorus Xtreme guida la carica delle motherboard Gigabyte per i nuovi Threadripper</h1>
      <address><time datetime="2019-11-08T09:00:00+00:00">08 Nov 2019, 09:00</time> by <a rel="author">Jacopo Ferrante</a></address>
      <p><b>Gigabyte</b> ha annunciato <b>tre schede madre</b> basate sul <b>chipset TRX40</b> compatibili con i nuovi <a href="http://www.tomshw.it/hardware/ryzen-threadripper-3970x-3960x-trx40/">Ryzen Threadripper 3000</a>: <b>TRX40 Aorus Master, TRX40 Aorus Xtreme e TRX40 Aorus Pro WiFi</b>. L’azienda ha in cantiere anche un quarto modello chiamato <b>TRX40 Designare</b>, <a href="https://www.gigabyte.com/Motherboard/TRX40-DESIGNARE-rev-10">presente sul sito web</a> ma non ancora accompagnato da immagini.</p>
      <figure>
        <img src="https://www.tomshw.it/images/images/2019/11/trx40-schede-madri-gigabyte-no-copertina-61405.768x432.jpg"/>
      </figure>
      <p>Il socket della <b>TRX40 Aorus Xtreme</b> è alimentato da un VRM con 16 + 3 fasi. La scheda viene fornita con numerose opzioni di connettività, <b>quattro slot PCIe 4.0 x16</b> (due hanno accesso solo a otto linee) e quattro slot M.2 PCIe 4.0 x4.</p>
      <p>Questa scheda beneficia anche di <b>Wi-Fi 6</b>, Bluetooth, RGB Fusion, circuiteria audio di fascia alta basata sul <b>codec ALC 1220-VB</b>, supporto di memoria quad-channel e doppio BIOS con chip ROM sostituibile.</p>
      <p>Il nuovo chipset TRX40 ha accesso al doppio delle linee PCIe del suo predecessore, inoltre gode della maggiore velocità del PCIe 4.0 per offrire prestazioni al top anche con attività intense.</p>
      <p>Di conseguenza, Gigabyte ha dotato la scheda madre di <b>numerose soluzioni di raffreddamento</b>. Il circuito VRM ha dissipatori di calore, gli slot M.2 hanno coperture metalliche e l’intera scheda madre ha un enorme “scudo termico”, senza dimenticare la ventola da 50 mm per raffreddare il chipset.</p>
      <p>Se le vostre necessità non sono particolari, <b>TRX40 Aorus Master</b> e <b>TRX40 Aorus Pro WiFi</b> potrebbero fare maggiormente al caso vostro.</p>
      <p>Entrambe le schede supportano memoria quad-channel e un offrono diversi slot PCIe. La TRX40 Aorus Master ha un circuito VRM simile al modello Aorus Xtreme, con un design a 16+3 fasi. TRX40 Aorus Pro WiFI si accontenta di un circuito a 12+2 fasi.</p>
      <p>Entrambe queste schede madre sono inoltre dotate di un <b>trio di slot M.2</b>, ognuno dotato di quattro linee PCIe 4.0 e con coperture termiche.</p>
      <figure>
        <img src="https://www.tomshw.it/images/images/2019/11/trx40-schede-madri-gigabyte-no-copertina-61403.768x432.jpg"/>
      </figure>
      <p>In definitiva, TRX40 Pro WiFi è la proposta “entry-level” (se così possiamo definire una scheda madre simile…), mentre il modello Master si posiziona nella fascia medio/alta, permettendo un OC migliore grazie al VRM più carrozzato. TRX40 Aorus Xtreme è la soluzione per chi ha soldi da buttare.</p>
      <p>Tra l’altro la Xtreme e la Designare integrano nel bundle l’<a href="https://www.tomshw.it/hardware/quattro-ssd-pci-express-4-0-sul-pc-con-aorus-gen4-aic-adaptor-si-puo/">AORUS Gen4 AIC Adaptor</a>, un adattatore PCI Express 4.0 x16 in formato scheda che può ospitare quattro SSD M.2 22110 mettendo a disposizione di ciascuno un’interfaccia PCIe 4.0 4x.</p>
      <figure>
        <img src="https://www.tomshw.it/images/images/2019/11/trx40-schede-madri-gigabyte-no-copertina-61404.768x432.jpg"/>
      </figure>
      <p>La Designare ha in bundle anche un’altra scheda chiamata GC-Titan Ridge AIC che mette a disposizione una DisplayPort, insieme a due Thunderbolt 3 (USB 3.1 Gen2 Type C) e due ingressi mini DisplayPort.</p>
      <p>Gigabyte non ha rivelato informazioni sui prezzi di questi prodotti, ma, chiaramente, aspettatevi cifre molto elevate, considerando che i processori partono da 1399 dollari esentasse.</p>
    </article>
  </body>
</html>