<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/james-dean-posthumno-v-vietnamski-vojni-drami"/>
    <meta property="og:site_name" content="Primorske novice"/>
    <meta property="article:published_time" content="2019-11-08T09:05:23+00:00"/>
    <meta property="og:title" content="James Dean posthumno v vietnamski vojni drami"/>
    <meta property="og:description" content="Hollywoodska ikona James Dean, ki je leta 1955 umrl v avtomobilski nesreči, star komaj 24 let, se po več kot šestih desetletjih posthumno vrača na filmska platna. Zvezdnika filmov Upornik brez razloga in Vzhodno od raja bodo za film Finding Jack na podlagi arhivskih posnetkov in fotografij obudili s pomočjo računalniške animacije."/>
  </head>
  <body>
    <article>
      <h1>James Dean posthumno v vietnamski vojni drami</h1>
      <address><time datetime="2019-11-08T09:05:23+00:00">08 Nov 2019, 09:05</time> by <a rel="author">STA</a></address>
      <p>
        <b>Hollywoodska ikona James Dean, ki je leta 1955 umrl v avtomobilski nesreči, star komaj 24 let, se po več kot šestih desetletjih posthumno vrača na filmska platna. Zvezdnika filmov Upornik brez razloga in Vzhodno od raja bodo za film Finding Jack na podlagi arhivskih posnetkov in fotografij obudili s pomočjo računalniške animacije.</b>
      </p>
      <figure>
        <img src="https://static.primorske.si/foto/highres/gnweb/718868_257-dean.jpg"/>
        <figcaption>Hollywoodska ikona James Dean, ki je leta 1955 umrl v avtomobilski nesreči, star komaj 24 let, se po več kot šestih desetletjih posthumno vrača na filmska platna.  Foto: Vir: Wikipedia</figcaption>
      </figure>
      <p><b>LOS ANGELES</b> &gt; Finding Jack bo po pisanju spletnega portala The Guardian filmska adaptacija istoimenskega romana <b>Garetha Crockerja</b> iz leta 2013, ki se osredotoča na več kot 10.000 zapuščenih vojaških psov ob koncu vietnamske vojne.</p>
      <p>Režijo bosta prevzela <b>Anton Ernst</b> in <b>Tati Golykh</b>. Produkcijska hiša Magic City Films, ki sta jo režiserja ustanovila nedavno, je od igralčeve družine tudi že pridobila pravice za uporabo Deanovih družinskih fotografij.</p>
      <p>Dean bo v filmu nastopil v vlogi lika po imenu Rogan. "Prečesali smo vse, da bi našli idealnega igralca za vlogo Rogana, lika s kompleksno zgodbo. Po mesecih iskanja smo se odločili za Deana," je Ernstove besede povzel Hollywood Reporter.</p>
      <p>"Zelo smo počaščeni, da nas podpira njegova družina in storili bomo vse, da njegova filmska zapuščina, ki je ena najbolj legendarnih, ostane nedotaknjena. Njegova družina na film gleda kot na Deanov četrti film - film, ki ga nikoli ni posnel. Ne bomo razočarali njegovih oboževalcev," je dodal.</p>
      <p>Deanov lik bodo za film obudili s pomočjo računalniške animacije na podlagi dejanskih posnetkov in fotografij, medtem ko mu bo glas posodil drug igralec.</p>
      <p>Premiera filma je napovedana za november 2020.</p>
      <p>Novica pa je po pisanju britanskega BBC v Hollywoodu povzročila tudi razburjenje. "To je grozno ... popolno pomanjkanje razumevanja je sramotno," je tvitnil igralec <b>Chris Evans</b>.</p>
    </article>
  </body>
</html>