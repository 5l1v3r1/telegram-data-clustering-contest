<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620437/%D8%AC%D8%B2%D8%A6%DB%8C%D8%A7%D8%AA-%D8%A7%D8%AC%D8%B1%D8%A7%DB%8C-%D9%BE%D8%B1%D9%88%DA%98%D9%87-%D8%A8%D8%A7%D8%B1%D9%88%D8%B1%D8%B3%D8%A7%D8%B2%DB%8C-%D8%A7%D8%A8%D8%B1%D9%87%D8%A7"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T09:54:00+00:00"/>
    <meta property="og:title" content="جزئیات اجرای پروژه بارورسازی ابرها"/>
    <meta property="og:description" content="مدیر مرکز تحقیقات و مطالعات باروری ابرها علت، زمان و منطقه جغرافیایی بارورسازی ابرها را اعلام کرد."/>
  </head>
  <body>
    <article>
      <h1>جزئیات اجرای پروژه بارورسازی ابرها</h1>
      <address>
        <time datetime="2019-11-08T09:54:00+00:00">08 Nov 2019, 09:54</time>
      </address>
      <p>
        <i>مدیر مرکز تحقیقات و مطالعات باروری ابرها علت، زمان و منطقه جغرافیایی بارورسازی ابرها را اعلام کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>فرید گلکار با بیان اینکه برای بارورسازی ابرها باید هماهنگی‌هایی در جهت عقد قرارداد با نیروی هوا و فضا صورت بگیرد، اظهار کرد: باید تجهیزات و هواپیما را از آن‌ها اجاره کنیم. تاخیری هم که تا کنون ایجاد شده به دلیل مسائل اداری و نقل و انتقال طرح از موسسه تحقیقات آب به شرکت آب و نیرو است.</p>
      <p>
        <b>چرا با وجود بارش، به بارورسازی ابرها نیاز است؟</b>
      </p>
      <p>وی به این سوال که با توجه به بارندگی های اخیر کشور، بارورسازی ابرها ضرورت دارد یا خیر؟ پاسخ داد: میانگین بارش در کشور به طور کلی یک سوم جهان است. یعنی ایران همیشه با کمبود بارش و کاهش منابع آب مواجه است و همواره بیلان منفی در زمینه آب های رو زمینی و زیرزمینی دارد. بنابراین حتی سال‌هایی که بارندگی نرمال یا بیش از میزان نرمال است، باز هم میزان بارندگی کم تر از میانگین جهانی است.</p>
      <p>مدیر مرکز تحقیقات و مطالعات باروری ابرها ادامه داد: بنابراین باید همواره هم بحث‌های صرفه جویی در مصرف آب را مد نظر قرار دهیم هم بحث‌های تولید و مدیریت تولید آب را. از سوی دیگر در اوقاتی که هوا از نظر بارندگی مناسب است و بارش های خوبی در کشور رخ می‌دهد، افزایش بارش بیشتری را از طریق فناوری باروری ابرها می‌توانیم داشته باشیم.</p>
      <p>گلکار با تاکید بر اینکه نمی‌توان پیش بینی کرد میزان کاهش بارندگی در سال های آتی چقدر است، گفت: بنابراین امسال که میزان بارندگی‌ها مناسب تر است، بهتر است بحث‌های افزایش بارش و پروژه‌ها را اجرا کنیم و آب برای سال‌های آتی ذخیره شود.</p>
      <p>وی افزود: کار ما افزایش بارش است نه ایجاد بارش. هرچه میزان بارش بیشتر باشد، افزایش هم بیشتر خواهد بود.</p>
      <p>
        <b>زمان و منطقه جغرافیایی بارورسازی ابرها</b>
      </p>
      <p>مدیر مرکز تحقیقات و مطالعات باروری ابرها در ادامه در مورد زمان بارورسازی ابرها نیز توضیح داد: امیدوارم بحث‌ها ی اداری به نتیجه نهایی برسد و طرف مقابل هم برای به روزرسانی تجهیزات خوز نیاز به زمان دارد و پس از آن میتوان کار را آغاز کرد.</p>
      <p>گلکار ابراز امیدواری کرد پروژه بارورسازی ابرها نیمه دوم پاییز کلید بخورد.</p>
      <p>وی درمور منطقه جغرافیایی بارورسازی ابرها گفت: تمرکز روی حوضه آبخیزی است که سد وجود دارد و امکان ذخیرسازی بیشتری فراهم است. نقاطی هم سد نیست اما ریزش بارش برای مراتع و دشت ها مهم بوده و آثار عیر مستقیم به جز بحث های آبی دارد، مانند خراسان جنوبی. در فکر این هستیم که این مناطق را هم تحت پوشش قرار دهیم.</p>
      <p>بر اساس این گزارش، پروژه بارورسازی ابرها در ایران عمری حدوداً ۴۰ ساله دارد اما اولین پروژه اجرای مستقل توسط کارشناسان ایرانی در تابستان ۱۳۸۷ در استان گیلان انجام گرفت. مرکز تحقیقات و مطالعات باروری ابرها از آن زمان تاکنون پروژه‌های متعدد اجرایی و مطالعاتی باروری ابرها در مناطق مختلف به اجرا گذاشته‌ است اما دولت دوازدهم و وزارت نیرو رویکرد خود را به بارورسازی ابرها تغییر دادند و با مطرح شدن کمک سپاه برای توسعه باروری ابرها جای پای این فناوری قرص شد.</p>
      <p>هدف اصلی اجرای پروژه‌های بارورسازی ابرها مقابله با بحران خشکسالی بود. بحرانی که به دلیل بارندگی‌های اخیر کشور کم رنگ‌تر شده و اجرای این پروژه‌ها را به تأخیر انداخت. به طوری که این پروژه در سال آبی گذشته اجرا نشد.</p>
    </article>
  </body>
</html>