<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/okonomi/merkelig-prisforskjell-pa-tacosaus/71792326"/>
    <meta property="og:site_name" content="Dinside"/>
    <meta property="article:published_time" content="2019-11-08T09:42:18+00:00"/>
    <meta property="og:title" content="Merkelig prisforskjell på tacosaus"/>
    <meta property="og:description" content="Stor prisforskjell på «hot» og «medium» tacosaus."/>
  </head>
  <body>
    <article>
      <h1>Merkelig prisforskjell på tacosaus</h1>
      <h2>Stor prisforskjell på «hot» og «medium» tacosaus.</h2>
      <address><time datetime="2019-11-08T09:42:18+00:00">08 Nov 2019, 09:42</time> by <a rel="author">Kristin Sørdal</a></address>
      <p>Da Dinside nylig sjekket prisene på merkevareprodukter versus butikkenes egne merkevareprodukter - såkalte «EMV-varer» - oppdaget vi en merkelig prisforskjell i taco-hylla:</p>
      <p>Den medium sterke tacosausen er mye billigere enn den sterke - og den milde.</p>
      <related>
        <a href="https://www.dinside.no/bolig/7-tips-du-bor-fa-med-deg-hvis-du-er-glad-i-taco/67360662"/>
      </related>
      <p>Prisforskjellen mellom «hot» og «medium» er på 67 prosent hos Rema 1000 og 64 prosent hos Kiwi.</p>
      <p>Hvorfor er det slik?</p>
      <h3>Dette koster tacosausen</h3>
      <p>Da Dinside sjekket prisene hos lavpriskjedene Kiwi og Rema 1000 forrige uke, fant vi disse prisene på Old el Paso tacosaus.</p>
      <p>Alle prisene er oppgitt med pris per 230 grams glass og per kilo.</p>
      <p>
        <i>(Prisene er innhentet i butikkene 31. oktober 2019. Vi tar forbehold om feil og prisendringer.)</i>
      </p>
      <table bordered="">
        <tr>
          <td>Butikk</td>
          <td>Hot/pr stk</td>
          <td>Hot/pr kg</td>
          <td>Medium/pr stk</td>
          <td>Medium/pr kg</td>
          <td>Prisforskjell %</td>
        </tr>
        <tr>
          <td>Kiwi</td>
          <td>14,60</td>
          <td>63,48</td>
          <td>8,90</td>
          <td>38,7</td>
          <td>64</td>
        </tr>
        <tr>
          <td>Rema</td>
          <td>14,90</td>
          <td>64,78</td>
          <td>8,90</td>
          <td>38,7</td>
          <td>67</td>
        </tr>
      </table>
      <p>Som du kan se av tabellen ovenfor, koster altså et glass med medium tacosaus 8,90 hos begge kjedene - mens det koster 14,90 kroner for hot saus hos Rema 1000 og 14,60 hos Kiwi.</p>
      <h3>- Kunstig lav pris</h3>
      <p>Vi har spurt Rema og Kiwi hvorfor det er så stor prisforskjell på de to produktene.</p>
      <p>- Varianten med medium styrke er en veldig populær vare, og har over lengre tid blitt presset i pris. Den har dermed fått det vi kaller en kunstig lav pris. Det er et resultat av den beinharde konkurransen mellom lavpriskjedene, sier Nora Mile Helgesen, kommunikasjonsrådgiver i Kiwi, til Dinside.</p>
      <related>
        <a href="https://www.dinside.no/okonomi/se-hvor-mye-billigere-det-er-a-handle-tacomiddagen-i-sverige/62933959"/>
      </related>
      <p>Ifølge Helgesen er prisen på medium tacosaus fra Old el Paso 8,80 kroner onsdag 6. november. Mild saus fra Old el Paso koster 14,90 kroner, mens Hot saus koster 14,60 kroner.</p>
      <p>- Vi følger markedspris på mange varer og på enkelte produkter gir den tøffe priskonkurransen store utslag. Her kommer forskjellen sarte ganer til gode, uttaler Calle Hägg, PR- og kommunikasjonssjef i REMA 1000.</p>
      <p>
        <i>- Er grunnen til at Old el Paso medium er så mye billigere, at den er med i VGs matbørs?</i>
      </p>
      <p>- Det er klart at pristester, som for eksempel VG matbørs, kan bidra til å presse ned prisene på enkelte varer. For oss i Kiwi er det aller viktigst å vinne kundenes tillit, ikke pristester, svarer Helgesen i Kiwi.</p>
      <p>- Priskonkurransen påvirkes både av salgsvolum, konkurrenter og pristester. Samlet kan det gi store utslag på pris på enkelte produkter, som mild tacosaus i dette tilfellet, uttaler Hägg i Rema 1000.</p>
      <h3>Enda billigere med egne merkevarer: 171 prosent prisforskjell</h3>
      <p>Har du lyst til å kutte prisen på fredagstacoen ytterligere, er trikset å styre unna de etablerte merkevareproduktene og heller satse på butikkenes egne merkevarer.</p>
      <related>
        <a href="https://www.dinside.no/bolig/slik-unngar-du-taco-solet/61077737"/>
      </related>
      <p>Butikkjedene kan ha EMV-varer både på tacosaus, tacokrydder, tortillalefser, tacoskjell, nachos, bønner, jalapeños og mye annet.</p>
      <p>Et glass med medium tacosaus av Rema eller Kiwis egne merkevare koster 5,90 kroner, mens et glass med hot tacosaus av EMV koster 5,50 kroner. Der er altså prisforskjellen omvendt; med egne merkevare-produkter er det den sterke sausen som er billigst.</p>
      <p>Uansett så vil du kunne spare mye ved å velge butikkenes EMV-tacosaus, og mest sparer du på den sterkeste sausen:</p>
      <ul>
        <li>Prisforskjellen på «hot» tacosaus merkevare vs. EMV-vare er på 171 prosent (sammenliknet med Remas priser)</li>
        <li>Prisforskjellen på «medium» tacosaus merkevare vs. EMV-vare er på 51 prosent</li>
      </ul>
      <p>Bytter du i tillegg ut merkevare med egne merkevare på ost, karbonadedeig eller kjøttdeig, tomater, maiskorn, avokado, eventuelt mango og andre ting du liker å ha i tacoen din, er det ytterligere penger å spare.</p>
      <p>Og kanskje gå for å lage ditt eget tacokrydder?</p>
    </article>
  </body>
</html>