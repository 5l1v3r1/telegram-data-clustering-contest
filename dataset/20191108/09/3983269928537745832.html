<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/arsene-wenger-nega-haver-se-ofert-per-entrenar-el-bayern-de-munic/noticia/2961857/"/>
    <meta property="og:site_name" content="CCMA"/>
    <meta property="article:published_time" content="2019-11-08T09:03:32+00:00"/>
    <meta property="og:title" content="Arsène Wenger nega haver-se ofert per entrenar el Bayern de Munic"/>
    <meta property="og:description" content="El tècnic alsacià, de 70 anys, deixa una porta oberta a la possibilitat de fer-se càrrec del conjunt bavarès"/>
  </head>
  <body>
    <article>
      <h1>Arsène Wenger nega haver-se ofert per entrenar el Bayern de Munic</h1>
      <h2>El tècnic alsacià, de 70 anys, deixa una porta oberta a la possibilitat de fer-se càrrec del conjunt bavarès</h2>
      <address><time datetime="2019-11-08T09:03:32+00:00">08 Nov 2019, 09:03</time> by <a rel="author">esport3</a></address>
      <p>El <b>Bayern de Munic</b> no sembla tenir pressa per escollir un nou tècnic després de la destitució de Niko Kovac. Provisionalment en mans de Hans Flick, han sonat diversos noms per fer-se càrrec d'un dels grans transatlàntics del futbol europeuu. <b>Massimiliano Allegri, Arsène Wenger o José Mourinho </b>són alguns dels tècnics de renom que s'han vinculat a l'equip bavarès.</p>
      <p>Un d'ells, <b>Arsène Wenger</b>, va saltar a la primera plana de l'actualitat a Alemanya quan el diari Bild va assegurar que el tècnic alsacià havia trucat personalment a <b>Karl-Heinz Rummenigge</b>, vicepresident del Bayern, per oferir els seus serveis.</p>
      <p>El mateix <b>Wenger, que acaba de fer 70 anys</b> i actualment és comentarista de futbol en una cadena televisiva, es va encarregar de negar aquest extrem, però no va tancar la porta a entrenar l'equip:</p>
      <blockquote>"No refusaria mai parlar amb el Bayern de Munic. Conec la gent que dirigeix el club des de fa gairebé 30 anys. De fet, fa molt temps vaig estar a punt d'entrenar allà. És tot el que puc dir. No hi he parlat ara. Ara estic gaudint molt el que faig i no he decidit si em retiro definitivament o no. A estones també trobo a faltar la feina d'entrenador. No he pres cap decisió al respecte.  </blockquote>
    </article>
  </body>
</html>