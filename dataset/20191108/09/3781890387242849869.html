<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740649"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T09:30:00+00:00"/>
    <meta property="og:title" content="เหยื่อแก๊งลิขสิทธิ์รีดเงินร้องยธ. แฉตร.มีเอี่ยวจ่อฟ้องกลับ"/>
    <meta property="og:description" content="ผู้เสียหายตกเป็นเหยื่อแก๊งลิขสิทธิ์ โผล่ร้องกระทรวงยุติธรรม ถูกเรียกเงินประกัน 5 หมื่น วอนประสานตำรวจใช้ดุลยพินิจประกันตัว ไม่ต้องวางหลักทรัพย์ ระบุเจ็บใจถูกจับไม่เป็นธรรม เตรียมหลักฐานฟ้องกลับ"/>
  </head>
  <body>
    <article>
      <h1>เหยื่อแก๊งลิขสิทธิ์รีดเงินร้องยธ. แฉตร.มีเอี่ยวจ่อฟ้องกลับ</h1>
      <address>
        <time datetime="2019-11-08T09:30:00+00:00">08 Nov 2019, 09:30</time>
      </address>
      <p>
        <b>ผู้เสียหายตกเป็นเหยื่อแก๊งลิขสิทธิ์ โผล่ร้องกระทรวงยุติธรรม ถูกเรียกเงินประกัน 5 หมื่น วอนประสานตำรวจใช้ดุลยพินิจประกันตัว ไม่ต้องวางหลักทรัพย์ ระบุเจ็บใจถูกจับไม่เป็นธรรม เตรียมหลักฐานฟ้องกลับ</b>
      </p>
      <p>เมื่อวันที่ 8 พ.ย. ที่กระทรวงยุติธรรม นายวรกร พงศ์ธนากุล ทนายความ นำผู้เสียหายที่เคยถูกจับในข้อหาละเมิดลิขสิทธิ์กว่า 10 ราย เข้ายื่นเรื่องร้องทุกข์ต่อนายสมศักดิ์ เทพสุทิน รัฐมนตรีว่าการกระทรวงยุติธรรม โดยมี นายสามารถ เจนชัยกิจวณิช ผู้ช่วยรัฐมนตรีว่าการกระทรวงยุติธรรม เป็นผู้รับเรื่องร้องเรียน <br/><br/>นายวรกร กล่าวว่า ตนได้รวบรวมจำนวนผู้เสียหายที่ถูกกลุ่มบุคคลแอบอ้างว่าเป็นตัวแทนลิขสิทธิ์เข้าจับกุมข่มขู่และกรรโชกทรัพย์ในพื้นที่กทม.และปริมณฑล ได้ประมาณ 300 ราย แต่วันนี้มีตัวแทนผู้เสียหายประมาณ 90 ราย มายื่นเรื่องร้องเรียน ซึ่งหลายรายถูกข่มขู่คุกคาม โดยเฉพาะในขั้นตอนการควบคุมตัวภายหลังการถูกล่อซื้อ ส่วนใหญ่ต้องจ่ายเงินให้กับขบวนการดังกล่าวตั้งแต่ 30,000-100,000 บาท แม้บางรายจะมีลิขสิทธิ์ถูกต้องเป็นของพรีออเดอร์นำเข้าโมเดลการ์ตูนจากญี่ปุ่นก็ถูกขบวนการดังกล่าวล่อซื้อให้นำของมาส่งโดยจะเลือกตัวที่ไม่มีกล่อง รวมถึงพ่อค้าที่ขายโมเดลการ์ตูนมือสอง ก็จะถูกล่อซื้อเพื่อเรียกค่าปรับลิขสิทธิ์ในลักษณะเดียวกัน บางรายหวาดกลัวจากการถูกข่มขู่จึงยอมจ่ายเงินเพื่อยุติเรื่อง เมื่อทราบว่าเป็นขบวนการหากินจากช่องว่างทางกฎหมายจึงรวมตัวแจ้งความดำเนินคดี เนื่องจากพฤติการณ์เป็นเครือข่ายเดียวกันและมีภาพถ่ายแสดงความเชื่อมโยงระหว่างกลุ่มบุคคลดังกล่าว<br/><br/>“เบื้องต้นขอให้กระทรวงยุติธรรมให้ความช่วยเหลือด้วยการประสานไปยังตำรวจ เพื่อให้พนักงานสอบสวนใช้ดุลยพินิจประกันตัวผู้ต้องหาโดยไม่ต้องเรียกหลักทรัพย์ เพราะมั่นใจว่าหากคดีขึ้นสู่การพิจารณาในชั้นศาล ศาลจะยกฟ้อง เนื่องจากการล่อซื้อเป็นเจตนาให้ได้มาซึ่งพยานหลักฐานที่ไม่สุจริต” นายวรกร กล่าว</p>
      <figure>
        <img src="https://www.dailynews.co.th/admin/upload/20191108/news_WyPoziLOcC160131_533.jpg?v=20191108193?v=4178"/>
      </figure>
      <p>ขณะที่นายสามารถ กล่าวว่า จะนำเรื่องดังกล่าวเสนอรมว.ยธ. เพื่อพิจารณาให้ความช่วยเหลือโดยเร็ว เนื่องจากปัญหาการใช้ช่องว่างทางกฎหมายมาหากินรีดทรัพย์จากประชาชนเกิดขึ้นมานานแล้ว จึงต้องเร่งแก้ไขเพื่อตัดวงจรของขบวนการดังกล่าว ซึ่งกระทรวงยุติธรรมมีกองทุนยุติธรรมพร้อมให้ความช่วยเหลือทั้งค่าทนายความและหลักทรัพย์ประกันตัว<br/><br/>ผู้เสียหายรายหนึ่งที่ถูกกรรโชกทรัพย์ กล่าวว่า ตนมีอาชีพเสริมขายโมเดลการ์ตูนลิขสิทธิ์แท้ ซึ่งเป็นของหิ้วนำเข้ามาครั้งละ 1-2 ตัว โดยโพสต์ขายออนไลน์ ต่อมามีผู้สั่งสินค้าติดต่อซื้อโดยให้นำของที่มีอยู่ทั้งหมดมาส่งที่ห้างสรรพสินค้าแห่งหนึ่ง เมื่อส่งมอบสินค้าซึ่งมีแค่ 2 ตัว ก็มีกลุ่มที่อ้างว่าเป็นตัวแทนลิขสิทธิ์ไม่พอใจว่าทำไมมีเพียง 2 ตัว และนำตนไปสน.ปากเกร็ดข่มขู่ กรรโชกทรัพย์ พร้อมใช้อุปกรณ์สำนักงานของโรงพักทุกอย่าง โดยอ้างว่าตำรวจติดภารกิจอื่นจึงต้องสอบสวนแทน และยังแยกพ่อของตนไปสอบสวนอีกห้องหนึ่ง แต่โชคดีที่ร้อยเวรฯ คนหนึ่งกลับมาเห็นเหตุการณ์จึงรับแจ้งความทำสำนวนและให้ไปสู้คดีกันในชั้นศาล ซึ่งกรณีของตนบริษัทแม่ที่ญี่ปุ่นก็ยืนยันว่าเป็นโมเดลแท้ จึงอยากออกมาใช้สิทธิ์ฟ้องกลับบุคคลที่แอบอ้างเพื่อไม่ให้คนอื่นตกเป็นเหยื่อ<br/><br/>ด้านนางศิรินันท์  เหมศิริรัตน์  แม่ค้าขายของออนไลน์ กล่าวว่า เมื่อวันที่ 31 ต.ค.ที่ผ่านมา ตนได้รับการติดต่อทางโทรศัพท์จากลูกค้ารายหนึ่งให้จัดหาสินค้ารูปตัวการ์ตูนโดราเอมอน 5 ชุด ในราคา 1,090 บาท และนัดส่งสินค้าให้ลูกค้า แต่กลับถูกกลุ่มชายฉกรรจ์ซึ่งอ้างว่าเป็นตัวแทนลิขสิทธิ์พร้อมเจ้าหน้าที่ตำรวจ สภ.นครปฐม จ.นครปฐม เข้าจับกุมในข้อหาละเมิดลิขสิทธิ์ และเรียกเงินประกันตัวจำนวน 50,000 บาท จึงได้โต้แย้งเจ้าหน้าที่ไปว่า ตัวการ์ตูนโดราเอมอนไม่ได้มีลิขสิทธิ์แล้วและขอต่อสู้คดีในชั้นศาล โดยขอใช้หลักทรัพย์คือที่ดิน เนื่องจากไม่มีเงินสดในการยื่นประกันตัวในชั้นพนักงานสอบสวน แต่เจ้าหน้าที่ตำรวจแจ้งตนเองว่า คดีละเมิดลิขสิทธิ์นั้นไม่สามารถใช้หลักทรัพย์อื่นประกันตัวได้ และขอให้มีการไกล่เกลี่ยเพื่อขอให้จบเรื่อง<br/><br/>“จากที่เรียก 50,000 บาท ก็มีการลดจำนวนเงินไปเรื่อยๆ เมื่อยืนยันว่าไม่มีเงิน และขอยอมติดคุก แต่แม่กลัวว่าดิฉันจะเสียประวัติ ผู้ที่อ้างเป็นตัวแทนลิขสิทธิ์ยอมลดราคาเหลือ 10,000 บาท โดยได้โอนเงินเข้าบัญชีของนายดาบตำรวจชุดจับกุม ซึ่งหลักฐานต่างๆ ได้เก็บไว้หมด แม้แต่สำนวนที่ตำรวจบอกว่าให้ฉีกทิ้งเพราะเรื่องยุติแล้ว เชื่อว่าเรื่องที่เกิดขึ้นมีการทำกันเป็นขบวนการ” นางศิริรัตน์ กล่าว</p>
      <figure>
        <img src="https://www.dailynews.co.th/admin/upload/20191108/news_SPLaZojvHu155914_533.jpg?v=20191108193?v=3810"/>
      </figure>
      <p>นางศิริรัตน์ กล่าวอีกว่า เจ้าหน้าที่ตำรวจชุดจับกุมและผู้ที่อ้างว่าเป็นตัวแทนบริษัทลิขสิทธิ์ ใช้วิธีการบีบบังคับด้วยคำพูดและการกระทำ ไม่ให้ประกันตัวในชั้นพนักงานสอบสวน จึงอยากขอให้กระทรวงยุติธรรมช่วยเหลือประชาชนด้วยการกำหนดหลักเกณฑ์ให้ผู้ต้องหาคดีละเมิดลิขสิทธิ์ใช้สิทธิ์ประกันตัวเองได้ ให้ญาติประกันตัวผู้ต้องหาได้แทนการใช้เงินสดจำนวน 50,000 บาท ซึ่งการถูกจับกุมในครั้งนั้นรู้สึกเจ็บใจมากที่ตำรวจไม่ให้ความเป็นธรรม จะขอนำหลักฐานทั้งหมดที่มีฟ้องกลับเอาผิดตำรวจและบุคคลที่อ้างว่าเป็นตัวแทนบริษัทลิขสิทธิ์ด้วย<br/><br/>ขณะที่น.ส.วิจิตรา หรือ เดียร์ กล่าวว่า ตนเป็นแม่ค้าขายของตามตลาดนัด ถูกตำรวจสภ.เมืองนครปฐม จับกุมในข้อหาละเมิดลิขสิทธิ์กระเป๋าโดราเอมอน 4 ใบ ราคา 420 บาท เมื่อเดือนต.ค.ที่ผ่านมา โดยมีผู้หญิงเป็นคนมาสั่งของ เมื่อนำสินค้าไปส่งก็ถูกเจ้าหน้าที่ตำรวจและบุคคลที่อ้างว่าเป็นตัวแทนลิขลิทธิ์เข้าจับกุม และแจ้งข้อหาละเมิดลิขสิทธิ์ เรียกเงินประกันตัวจำนวน 50,000 บาท ซึ่งตำรวจได้ไกล่เกลี่ยระหว่างตนกับตัวแทนลิขสิทธิ์จาก 50,000 บาท จนในที่สุดลดเหลือ 15,000 บาท อย่างไรก็ตาม ตนจะนำหลักฐานทั้งหมดไม่ว่าจะเป็นคลิป เอกสารไปฟ้องกลับเจ้าหน้าที่ตำรวจกับกลุ่มคนที่แอบอ้างทั้งหมด</p>
    </article>
  </body>
</html>