<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1982131/suudi-kad%C4%B1nlar-askeri-r%C3%BCtbelerle-suudi-arabistan-havaalanlar%C4%B1nda-%C3%A7al%C4%B1%C5%9Facak"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-08T09:45:00+00:00"/>
    <meta property="og:title" content="Suudi kadınlar, askeri rütbelerle Suudi Arabistan havaalanlarında çalışacak"/>
    <meta property="og:description" content="Suudi Arabistan tarafından dün yapılan açıklamada, Suudi kadınların er, onbaşı, çavuş ve subay rütbeleriyle Pasaport Genel Müdürlüğü’nde çalışabilecekleri bildirildi. Müdürlükte çalışmak için başvuruların ise Pazar günü başlayacağı ve bir hafta sürec"/>
  </head>
  <body>
    <article>
      <h1>Suudi kadınlar, askeri rütbelerle Suudi Arabistan havaalanlarında çalışacak</h1>
      <address>
        <time datetime="2019-11-08T09:45:00+00:00">08 Nov 2019, 09:45</time>
      </address>
      <p>Suudi Arabistan tarafından dün yapılan açıklamada, Suudi kadınların er, onbaşı, çavuş ve subay rütbeleriyle Pasaport Genel Müdürlüğü’nde çalışabilecekleri bildirildi. Müdürlükte çalışmak için başvuruların ise Pazar günü başlayacağı ve bir hafta süreceği aktarıldı.<br/><br/>Suudi Arabistan İçişleri Bakanlığı Askeri İşler Ajansı, atamaların Riyad’da Kral Halid Uluslararası Havalimanı, Cidde’de Kral Abdulaziz Uluslararası Havalimanı, Medine’de Prens Muhammed bin Abdulaziz Havalimanı, Demmam’da Kral Fahd Uluslararası Havaalanı, Şarkiye bölgesinde Kral Fahd Köprüsü’ne yapılacağını bildirdi. Ayrıca kamu çıkarları gözetilerek, görev yerlerinin değiştirilebileceği ifade edildi.<br/><br/>Başvuruda bulunacak vatandaşların, en az lise veya dengi kurumlardan mezun olması gerektiği belirtilirken, yurt dışında alınan diplomalarda Suudi Arabistan Eğitim Bakanlığı denkliği aranacağı ifade edildi.<br/><br/>Kadınlara askeri görevlendirmede bulunulmasında anne- babanın Suudi vatandaşı olması şart koşulurken, yabancı uyruklu vatandaşlarla evli olan Suudi kadınlar saf dışı bırakıldı.<br/><br/>Bu askeri pozisyona başvuracak adayların; insanlara iyi davranışlarda bulunmaları, ulusal kimliğe sahip çıkmaları, daha önce askerlik hizmetinde görev almamış ya da onur zedeleyici bir suçtan mahkûm edilmemiş olmalarının gerektiği ifade edildi.<br/><br/>Fiziksel şartlar arasında ise başvuracak kişilerde, boy uzunluğunun 1.55 santimetreden kısa olmaması ve ağırlıklarının boyları ile orantılı olması şartı aranıyor.<br/><br/>Ayrıca, güvenilir bir kuruluştan alınmış en az dokuz aylık yabancı dil, işaret dili ya da bilgisayar sertifikası olan vasıflı adayların tercih sırasında ön planda yer alacağı ifade edildi.</p>
    </article>
  </body>
</html>