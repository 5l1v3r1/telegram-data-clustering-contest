<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/congress-spent-rs-820-crore-on-2019-lok-sabha-polls.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T09:54:00+00:00"/>
    <meta property="og:title" content="കഴിഞ്ഞ ലോക്‌സഭാ തിരഞ്ഞെടുപ്പിൽ കോണ്‍ഗ്രസ് ചെലവിട്ടത് 820 കോടി രൂപ"/>
    <meta property="og:description" content="ന്യൂഡല്‍ഹി∙ കഴിഞ്ഞ ലോക്‌സഭാ തിരഞ്ഞെടുപ്പിനും അഞ്ചു സംസ്ഥാനങ്ങളിലെ നിയമസഭാ തിരഞ്ഞെടുപ്പിനുമായി കോണ്‍ഗ്രസ് ചെലവഴിച്ചത് 820 കോടി രൂപ. ഒക്‌ടോബര്‍ 31-നു.Congress Election Expenditure | Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>കഴിഞ്ഞ ലോക്‌സഭാ തിരഞ്ഞെടുപ്പിൽ കോണ്‍ഗ്രസ് ചെലവിട്ടത് 820 കോടി രൂപ</h1>
      <address><time datetime="2019-11-08T09:54:00+00:00">08 Nov 2019, 09:54</time> by <a rel="author">മനോരമ ലേഖകൻ</a></address>
      <p>ന്യൂഡല്‍ഹി∙ കഴിഞ്ഞ ലോക്‌സഭാ തിരഞ്ഞെടുപ്പിനും അഞ്ചു സംസ്ഥാനങ്ങളിലെ നിയമസഭാ തിരഞ്ഞെടുപ്പിനുമായി കോണ്‍ഗ്രസ് ചെലവഴിച്ചത് 820 കോടി രൂപ. ഒക്‌ടോബര്‍ 31-നു തിരഞ്ഞെടുപ്പ് കമ്മിഷനു പാര്‍ട്ടി സമര്‍പ്പിച്ച കണക്കാണിത്. ബിജെപി ഇതുവരെ കണക്ക് സമര്‍പ്പിച്ചിട്ടില്ല. </p>
      <p>പാര്‍ട്ടി പ്രചാരണങ്ങള്‍ക്കായി 626.3 കോടിയും സ്ഥാനാര്‍ഥയികള്‍ക്കായി 193.9 കോടി രൂപയും ചെലവഴിച്ചു. രാഹുല്‍ ഗാന്ധി മത്സരിച്ച കേരളത്തില്‍ 13 കോടി രൂപ ചെലവഴിച്ചെന്നാണ് കണക്കുകള്‍ സൂചിപ്പിക്കുന്നത്. 2014 ലോക്‌സഭാ തിരഞ്ഞെടുപ്പില്‍ കോണ്‍ഗ്രസ് ചെലവിട്ടത് 516 കോടി രൂപയായിരുന്നു. 2014 ലോക്‌സഭാ തിരഞ്ഞെടുപ്പിന് ബിജെപി ചെലവിട്ടത് 714 കോടി രൂപയായിരുന്നു. </p>
      <p>തിരഞ്ഞെടുപ്പ് പ്രഖ്യാപിച്ചതു മുതല്‍ അവസാനിച്ചതു വരെ കോണ്‍ഗ്രസിനു ലഭിച്ചത് 856 കോടി രൂപയാണെന്നും റിപ്പോര്‍ട്ടില്‍ പറയുന്നു. കഴിഞ്ഞ ലോക്‌സഭാ തിരഞ്ഞെടുപ്പിനായി തൃണമൂല്‍ കോണ്‍ഗ്രസ് 83.6 കോടിയും ബിഎസ്പി 55.4 കോടിയും എന്‍സിപി 72.3 കോടിയും സിപിഎം 73.1 ലക്ഷം രൂപയുമാണ് ചെലവഴിച്ചത്. തിരഞ്ഞെടുപ്പ് ചെലവഴിക്കാന്‍ കോണ്‍ഗ്രസിനു പണമില്ലെന്ന് സമൂഹമാധ്യമവിഭാഗം മേധാവി ദിവ്യ സ്പന്ദന മേയില്‍ പറഞ്ഞിരുന്നു. ആവശ്യത്തിന് പണം ലഭിക്കുന്നില്ലെന്ന ദിവ്യയുടെ പ്രസ്താവന ശശി തരൂര്‍ ശരിവയ്ക്കുകയും ചെയ്തിരുന്നു.</p>
      <p>പാര്‍ട്ടി പ്രചാരണത്തിനായി ചെലവിട്ട 626.36 കോടിയില്‍ 573 കോടി ചെക്ക് വഴിയും 14.33 കോടി പണമായും ആണു നല്‍കിയിരിക്കുന്നത്. പോസ്റ്ററിനും മറ്റ് തിരഞ്ഞെടുപ്പ് സാമഗ്രികള്‍ക്കുമായി 47 കോടി ചെലവിട്ടു. 86.82 കോടിയാണ് താരപ്രചാരകരുടെ യാത്രാച്ചെലവ്. ഛത്തിസ്ഗഡ്, ഒഡീഷ എന്നിവിടങ്ങളില്‍ 40 കോടി ചെലവഴിച്ചു. യുപിയില്‍ 36 കോടിയും മഹാരാഷ്ട്രയില്‍ 18 കോടിയും ബംഗാളില്‍ 15 കോടിയും ചെലവായി.</p>
      <p>English Summary: Congress spent Rs 820 crore on 2019 Lok Sabha polls</p>
    </article>
  </body>
</html>