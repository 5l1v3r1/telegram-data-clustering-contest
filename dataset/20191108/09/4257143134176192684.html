<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/valaszolt-a-tarca-igy-alakul-a-gyerek-iskolaerettsegenek-kerdese-a-jovoben"/>
    <meta property="og:site_name" content="infostart"/>
    <meta property="article:published_time" content="2019-11-08T09:47:00+00:00"/>
    <meta property="og:title" content="Válaszolt a tárca, így alakul a gyerek iskolaérettségének kérdése a jövőben"/>
    <meta property="og:description" content="Nagy a bizonytalanság az iskolaérettséggel kapcsolatos vizsgálatok körül, a végrehajtási rendelet ugyanis még nem készült el. Néhány konkrétumra az elmúlt napokban fény derült. Időközben az ombudsman vizsgálatot indított."/>
  </head>
  <body>
    <article>
      <h1>Válaszolt a tárca, így alakul a gyerek iskolaérettségének kérdése a jövőben</h1>
      <address><time datetime="2019-11-08T09:47:00+00:00">08 Nov 2019, 09:47</time> by <a rel="author">Infostart / InfoRádió - Déri Ágota</a></address>
      <h3>Nagy a bizonytalanság az iskolaérettséggel kapcsolatos vizsgálatok körül, a végrehajtási rendelet ugyanis még nem készült el. Néhány konkrétumra az elmúlt napokban fény derült. Időközben az ombudsman vizsgálatot indított.</h3>
      <p>A júliusban elfogadott új köznevelési törvényben az is szerepel, hogy annak a gyereknek, aki az adott év augusztus 31-ig betölti 6. életévét, szeptemberben kötelező iskolába mennie - kivéve, ha a gyereknek engedélye van a halasztásra. Az iskolaérettségről viszont már nem a gyermeket ismerő óvodapedagógusok, hanem egy kormány által kijelölendő szerv dönt majd.</p>
      <p>Az Oktatási Hivatalnál online kezdeményezhetik majd a szülők azt, hogy a törvény szerint iskolaköteles gyermek még egy évet maradhasson az óvodában. A hivatal dönt arról, hogy a kérelmet továbbítja-e az adott pedagógiai szakszolgálathoz – tudták meg azok a pszichológusok, akik nyílt levélben fordultak korábban az Emberi Erőforrások Minisztériumához. A közoktatási törvény módosításának az iskolaérettségre vonatkozó végrehajtási rendelete még nem készült el, ezért keresték meg a szakemberek a kormányt.</p>
      <p>Több mint 700 pszichológus, majd ezt követően további kétezer ember írta alá az Emberi Erőforrások Minisztériumához címzett nyílt levelet, amelyben a végrehajtási rendelet megjelenésének időpontjáról, valamint annak részleteiről érdeklődtek. A tárca válaszában arról tájékoztatott, hogy a törvény, amely egyfajta</p>
      <blockquote>feladatkijelölő intézkedés, amellyel áthelyeztek bizonyos feladatokat a jegyzőktől és az óvodavezetőktől az Oktatási Hivatalhoz,</blockquote>
      <p>a végrehajtási rendelet pedig egy hónap múlva lesz nyilvános. Ennél többet viszont nem tudtak meg – ismertette Fehér Tibor pszichológus az InfoRádióban.</p>
      <p>Az új rendszerben az a metódus, amely során korábban az óvodapedagógus, a szülő, adott esetben az óvodapszichológus vitatták meg – amennyiben felmerült –, hogy a gyermek iskolaérett, vagy iskolaéretlen, az a jövőben egy úgynevezett kérelmezési eljárás során fog megvalósulni – magyarázta a szakember. Vagyis egy szakértői gárda fog erről dönteni – az Oktatási Hivatalban már jelenleg is folyik egy 30 fős, jórészt óvodapedagógiai, illetve hasonló közoktatási tapasztalattal rendelkező gárda verbuválása.</p>
      <blockquote>Ezek a szakemberek fognak dönteni arról, hogy egyáltalán megtörténhet-e az iskolaérettségi vizsgálat,</blockquote>
      <p>ami nagyban függ attól, hogy a szülő van-e annyira agilis, hogy elég "papírt" tud összegyűjteni az említett kérvény alátámasztására. Kérdés azonban, hogy a szülőknek honnan lesz ismerete arról, milyen papírokat kell ilyenkor mellékelni, mi segíti az ügyüket, mi nem, és hogyan érhetik el, hogy a gyermek vizsgálatát egyáltalán megkezdjék a pedagógiai szakszolgálatok.</p>
      <p>Az Emmi válaszából az is kiderült – folytatta Fehér Tibor –, hogy az óvodapszichológusok eddigi betöltött fontos szerepe bizonyos formában a jövőben is megmarad. A bizottság által továbbküldött gyerekek szakértői vizsgálatakor továbbra is lehetnek papírok az óvodapedagógusoktól, és a vizsgálatot továbbra is a pedagógiai szakszolgálatok fogják lefolytatni, ebben a tekintetben konkrét ígéretet kaptak.</p>
      <p>Mivel a végrehajtási rendelet tartalma még ismeretlen, olyan bizonytalanság alakult ki, hogy sok helyen novemberben "tűzoltásként" több vizsgáló eljárás indul.</p>
      <p>Január 15-e a határidő arra, hogy valaki kérvényezze, hogy ne menjen szeptemberben iskolába a gyermeke. Mivel a végrehajtási rendelet csak valamikor egy hónapon belül lesz olvasható a Magyar Közlönyben, ezért</p>
      <blockquote>a szülőknek csak egy-két hónapjuk marad arra, hogy egyáltalán kérvényezzék, hogy a gyermek az óvodában maradhasson,</blockquote>
      <p>értett egyet az InfoRádiónak nyilatkozó pszichológus. A most megfogalmazott nyílt levél egyrészt azzal magyarázható, hogy a kérdés az ő mindennapi munkájukat érinti, másrészt a pánikban lévő szülők most kezdték el ostromolni a pedagógiai szakszolgálatok falait, hogy válaszokat kapjanak.</p>
      <aside>Fellebbezési lehetőségek<br/><b>Ha a pedagógiai szakszolgálatokhoz rendelt esetekben</b> a szülő szeretne élni a fellebbezési jogával, azt minden további nélkül megteheti.<br/><b>Ám ha az OH az előszűrés során elutasítja a kérvényt,</b> akkor csak közigazgatási pert indítva fellebbezhetnek a szülők.</aside>
      <p>Szél Bernadett független parlamenti képviselő a rendezetlen helyzet miatt még októberben kérdéssel fordult az alapvető jogok biztosához, hogy a végrehajtási rendelet késése nem ütközik-e alapvető jogokba. Kozma Ákos a szerdai <a href="https://www.parlament.hu/irom41/07728/07728-0001.pdf">válaszában</a> azt írta: átfogó vizsgálatot indított az ügyben. Kiderült: a képviselő kérdésén kívül még húsz egyéni panaszbeadványt is kapott az iskolaérettségi vizsgálatokkal kapcsolatban.</p>
      <p>
        <i>Nyitókép: Pexels.com</i>
      </p>
      <p>
        <b>Kapcsolódó hang</b>
      </p>
      <p>Iskolaalkalmassági vizsgálat – Fehér Tibor, pszichológus</p>
      <figure>
        <audio src="https://infostart.hu/audio/00004/00004ea7b.mp3"/>
      </figure>
      <p> </p>
    </article>
  </body>
</html>