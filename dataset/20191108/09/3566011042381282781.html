<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545553.html/%D8%A2%D8%BA%D8%A7%D8%B2-%D8%AC%D8%B4%D9%86-%D9%87%D8%A7%DB%8C-%D9%85%D8%B1%D8%AF%D9%85%DB%8C-%D9%87%D9%81%D8%AA%D9%87-%D9%88%D8%AD%D8%AF%D8%AA-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA-%D9%88%D8%AD%D8%AF%D8%AA-%D8%A7%DB%8C%D8%B1%D8%A7%D9%86-%D8%A7%D8%B3%D9%84%D8%A7%D9%85%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T09:53:00+00:00"/>
    <meta property="og:title" content="آغاز جشن‌های مردمی هفته وحدت در پایتخت وحدت ایران اسلامی"/>
    <meta property="og:description" content="دبیر ستاد مردمی جشن های هفته وحدت سیستان وبلوچستان از آغاز ویژه برنامه های این هفته در پایتخت وحدت ایران اسلامی خبر داد."/>
  </head>
  <body>
    <article>
      <h1>آغاز جشن‌های مردمی هفته وحدت در پایتخت وحدت ایران اسلامی</h1>
      <address>
        <time datetime="2019-11-08T09:53:00+00:00">08 Nov 2019, 09:53</time>
      </address>
      <p>دبیر ستاد مردمی جشن های هفته وحدت سیستان وبلوچستان از آغاز ویژه برنامه های این هفته در پایتخت وحدت ایران اسلامی خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رضا بختیاری در گفت وگو با <a href="http://asrehamoon.ir/">عصرهامون </a>گفت: به مناسبت ولادت حضرت رسول اکرم(ص) و هفته وحدت و همزمان با ایام ربیع الاول، جشن های مردمی این هفته در پایتخت وحدت ایران اسلامی به طور ویژه در 7 شهر سیستان وبلوچستان آغاز خواهد شد که شروع این برنامه ها از روز شنبه(فردا) و در شهرستان چابهار می باشد.<br/> <br/>وی افزود: بر اساس برنامه ریزی های انجام شده جشن های محوری هفته وحدت در شهرستان های چابهار، سرباز، سراوان، ایرانشهر، زهک، زابل و زاهدان برپا می شود و رسانه ملی نیز در شبکه های مختلف سیما و شبکه استانی هامون این جشن ها را به صورت زنده روی آنتن می برد.<br/> <br/>وی تاکید کرد: نکته مهم در برگزاری این جشن ها مردمی بودن آن است که هدف نهایی آن نیز ایجاد ساعات شاد و مفرح با اجرای برنامه های مذهبی و فرهنگی غنی ویژه خانواده های شیعه و سنی در استان است.<br/> <br/>دبیر ستاد مردمی جشن های هفته وحدت سیستان وبلوچستان افزود: در قالب این جشن ها دیدار و دلجویی از خانواده های شاهد و ایثارگر، تجلیل از هنرمندان و ورزشکاران، اهدا جهیزیه به نوعروسان، اجرای موسیقی زنده و برنامه های شاد و مفرح و برگزاری ویژه برنامه های وحدت آفرین با استفاده از ظرفیت بومیان منطقه، طرح ریزی شده است که در قالب آن و با کنار هم نشستن مردم شیعه و سنی بار دیگر وحدت پایدار در استان و همزیستی مسالمت آمیز آنها به نمایش گذاشته می شود.<br/> <br/>وی به همکاری سازمان هنری رسانه ای اوج اشاره کرد و افزود: یکی از شاخصه های خوب این جشن ها همراهی "کامیون سفیرآفتاب" است که با دارا بودن یک سن متحرک و مجهز شرایط برگزاری جشن ها را کیفیت دوچندانی می بخشد.<br/> <br/>به گفته بختیاری؛ این جشن ها با همکاری و همیاری قرارگاه منطقه ای جنوب شرق نیروی زمینی سپاه و سپاه سلمان استان، صداوسیما، ادارات کل میراث فرهنگی، فرهنگ و ارشاد اسلامی، کمیته امداد و وزارت کشور و سازمان هنری رسانه ای اوج برنامه ریزی شده است.<br/> <br/>وی در پایان از همه مردم استان درخواست کرد تا در جشن های مردمی هفته وحدت حضور پرشوری داشته باشند.</p>
      <p>انتهای پیام/</p>
    </article>
  </body>
</html>