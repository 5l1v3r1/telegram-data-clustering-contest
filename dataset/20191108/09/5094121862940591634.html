<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/dalsi-plagiat-ondracek-opisoval-v-disertacni-praci-potvrdila-univerzita-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T09:56:00+00:00"/>
    <meta property="og:title" content="Další plagiát. Ondráček opisoval v disertační práci, o titul ale nepřijde"/>
    <meta property="og:description" content="Poslanec Zdeněk Ondráček (KSČM) ve své disertační práci užil pasáže z jiných zdrojů, aniž by je citoval. Potvrdila to dnes Univerzita Palackého v Olomouci, kde poslanec před osmi lety získal doktorát. Z výsledku kontroly také vyplývá, že většinu teoretické části své práce sestavil jako kompilát z poznatků, které byly v době jejího vzniku známé. ČTK to dnes řekla mluvčí univerzity Gabriela Sýkorová Dvorníková. Obhajoba jeho práce z roku 2011 však podle univerzity již nemůže být zneplatněna. Ondráček ČTK řekl, že o tom nic neví a položil telefon."/>
  </head>
  <body>
    <article>
      <h1>Další plagiát. Ondráček opisoval v disertační práci, o titul ale nepřijde</h1>
      <address><time datetime="2019-11-08T09:56:00+00:00">08 Nov 2019, 09:56</time> by <a rel="author">ČTK</a></address>
      <p>Jde o práci s názvem Násilí jako sociálně patologický jev v rodině. "Zdeněk Ondráček ve své disertaci porušil citační zásady, neuvedl citované zdroje nebo je uvedl nepřesně či nesprávně. Většinu teoretické části, která tvoří více než polovinu textu, sestavil jako kompilát z poznatků, které byly v době jejího vzniku známé, aniž by je sám analyzoval nebo kriticky posoudil jejich vztahy a souvislosti. Pouze je ve výčtech uvádí," uvedla mluvčí univerzity.</p>
      <figure>
        <img src="https://g.denik.cz/1/91/praha-rozhovor-ministryne-spravedlnosti-benesova-08_denik-150-3x2.jpg"/>
      </figure>
      <aside>
        <a href="https://www.denik.cz/z_domova/benesova-odvolala-sefku-okresniho-statniho-zastupitelstvi-v-plzni-20191108.html">Benešová odvolala šéfku plzeňských žalobců. Neplnila pokyny nadřízeného Přečíst článek ›</a>
      </aside>
      <p>Odborníci z univerzity tak na základě výsledků kontroly této práce došli k závěru, že Zdeněk Ondráček porušil zásady a zvyklosti tvůrčí vědecké práce, které obsahuje etický kodex zaměstnanců a studentů UP. Porušil zejména zásady pro tvůrčí činnost. "A to tím, že necitoval některé použité zdroje, některé zdroje nesprávně citoval a teoretická část je kompilací dříve publikovaných poznatků," řekla ČTK Sýkorová Dvorníková.</p>
      <p>Ze strany univerzity však pro Ondráčka z toho neplyne žádný postih. Kvůli tomu, že není v současné době členem akademické obce UP, nemůže být dán podnět k projednání tohoto případu Etickou komisí rektora UP, ani zahájeno disciplinární řízení. "A protože disertační práci obhájil již v roce 2011, nelze zahájit řízení o zneplatnění obhajoby," dodala mluvčí univerzity.</p>
      <p>Na případ upozornila v říjnu Mladá fronta Dnes. Uvedla tehdy, že Ondráček ve své práci hojně cituje odborné publikace a analýzy, přebírané pasáže označuje uvozovkami a zvýrazňuje kurzívou. Mezi citovanými pasážemi si však podle serveru vypomáhá celými odstavci doslovně opsanými z jiných studentských prací, případně s lehce pozměněným slovosledem.</p>
      <h3>Druhá prověrka</h3>
      <p>Univerzita jeho práci prověřila podruhé. Poprvé to bylo, když ji odevzdal. Každá závěrečná práce na olomoucké univerzitě se povinně vkládá do programu na odhalování plagiátů Theses od roku 2011. Tehdy však nenašla nic podezřelého. Nyní ji osobně zkontrolovali odborní pracovníci studijního oddělení a pedagogické fakulty.</p>
      <figure>
        <img src="https://g.denik.cz/1/1b/strasky-5x_denik-150-3x2.jpg"/>
      </figure>
      <aside>
        <a href="https://www.denik.cz/z_domova/zemrel-posledni-federalni-premier-jan-strasky-20191106.html">Zemřel Jan Stráský. Poslednímu federálnímu premiérovi bylo 78 let Přečíst článek ›</a>
      </aside>
      <p>Právě na univerzitě v Olomouci před několika dny rozhodli o jiné práci - diplomové práci vládní protidrogové koordinátorky Jarmily Vedralové z roku 2005. Také v ní byly doslovně převzaté texty, neoznačené uvozovkami a bez odpovídajících komentářů. Nicméně zdroje, ze kterých takto čerpala, v práci uvedla, proto vedení školy uzavřelo případ s tím, že nejde o plagiát.</p>
      <p>Kvůli podezření z plagiátorství v diplomových pracích loni odstoupila z vlády bývalá ministryně spravedlnosti Taťána Malá (ANO) a bývalý ministr práce a sociálních věcí Petr Krčál (ČSSD). V obou případech potvrdily komise na vysokých školách, že jejich práce vykazují prvky plagiátu.</p>
    </article>
  </body>
</html>