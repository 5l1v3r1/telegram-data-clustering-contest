<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/komoly-ellenorzesekre-keszulhetnek-november-az-autosok-itt-a-lista"/>
    <meta property="og:site_name" content="infostart"/>
    <meta property="article:published_time" content="2019-11-08T04:24:00+00:00"/>
    <meta property="og:title" content="Nagy ellenőrzésekre készülhetnek november az autósok, itt a lista"/>
    <meta property="og:description" content="A kontroll mellett tájékoztatással, felvilágosítással próbálja segíteni a téli közlekedésre való felkészülést az Innovációs és Technológiai Minisztérium."/>
  </head>
  <body>
    <article>
      <h1>Nagy ellenőrzésekre készülhetnek november az autósok, itt a lista</h1>
      <address><time datetime="2019-11-08T04:24:00+00:00">08 Nov 2019, 04:24</time> by <a rel="author">Infostart / MTI</a></address>
      <related>
        <h4>
          <b>Újabb cikkünk a témában:</b>
        </h4>
        <a href="https://infostart.hu/belfold/2019/11/08/szivszorito-fotok-a-hajnali-budapesti-halalos-balesetrol"/>
        <a href="https://infostart.hu/belfold/2019/11/08/teli-uzemmodra-kapcsoljak-az-orszagot"/>
      </related>
      <h3>A kontroll mellett tájékoztatással, felvilágosítással próbálja segíteni a téli közlekedésre való felkészülést az Innovációs és Technológiai Minisztérium.</h3>
      <p>Schanda Tamás, a tárca parlamenti államtitkára elmondta: 1990 óta a negyedére, 2000 óta pedig a felére csökkent a közlekedési balesetek halálos áldozatainak száma, ez a szám az elmúlt években mintegy 600 volt.</p>
      <p>A személyi sérüléssel járó baleseteknek csak 10 százaléka elkerülhetetlen, 90 százalékát a járművezetők szabálytalansága, figyelmetlensége okozza - tette hozzá, utalva arra, hogy</p>
      <blockquote>a rendőrség a szeptemberben-októberben "drámaian romló közlekedési morál", a szabálytalanságok, közlekedési balesetek számának emelkedése miatt kénytelen volt <a href="https://infostart.hu/belfold/2019/11/06/borzalmas-verfudo-volt-az-utakon-voros-kodot-adtak-ki-a-rendorok">vörös kódot elrendelni</a>.</blockquote>
      <p>2019 szeptemberében 56-an, októberben 71-en vesztették életüket közúti közlekedési balesetben.</p>
      <p>A november 19-21-én tartandó tematikus közúti ellenőrzéseken vizsgálják</p>
      <ul>
        <li>a téli gumik állapotát,</li>
        <li>típusazonosságát,</li>
        <li>a téli szélvédőmosó folyadékot,</li>
        <li>az ablaktörlőt,</li>
        <li>a fagyállót,</li>
        <li>a külső világítótesteket és</li>
        <li>a fényvisszaverő mellény meglétét.</li>
      </ul>
      <p>Az ellenőrzések célja nem elsősorban a bírságolás, hanem a figyelemfelhívás. Az ellenőrzések mellett tájékoztató füzetekkel is segítik az autósok felkészülését a téli közlekedésre.</p>
      <p>Schanda Tamás kitért arra is, hogy a biztonságosabb, komfortosabb utazás érdekében a kormány folyamatosan javítja a közlekedési infrastruktúrát is. A 3200 milliárd forintos keretösszegű útprogram célja, hogy Magyarország bármely pontjáról fél órán belül el lehessen érni egy négysávos utat. 2010-től 2019 végéig több mint 6 ezer kilométernyi út újul meg, a már zajló programok keretében 2020 végéig 280 milliárd forintból 900 útszakasz 2400 kilométeren.</p>
      <p>Az államtitkár ugyanakkor hangsúlyozta. hogy a beruházások önmagukban nem elegendőek a balesetek számának csökkentéséhez az is kell, hogy a közlekedők betartsák a szabályokat, figyeljenek egymásra.</p>
      <p>
        <i>Nyitókép: MTI/Mohai Balázs</i>
      </p>
    </article>
  </body>
</html>