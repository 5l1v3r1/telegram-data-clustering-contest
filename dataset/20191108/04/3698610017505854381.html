<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/yepifaniy-i-pristayko-obgovorili-goninnya-na-viruyuchih-pcu-v-krimu-i-ordlo-328892_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T04:56:00+00:00"/>
    <meta property="og:title" content="Єпіфаній і Пристайко обговорили гоніння на віруючих ПЦУ в Криму і ОРДЛО"/>
    <meta property="og:description" content="Дискримінація віруючих ПЦУ за релігійною ознакою стала буденним явищем на окупованих територіях України."/>
  </head>
  <body>
    <article>
      <h1>Єпіфаній і Пристайко обговорили гоніння на віруючих ПЦУ в Криму і ОРДЛО</h1>
      <h2>Дискримінація віруючих ПЦУ за релігійною ознакою стала буденним явищем на окупованих територіях України.</h2>
      <address>
        <time datetime="2019-11-08T04:56:00+00:00">08 Nov 2019, 04:56</time>
      </address>
      <p>Предстоятель Православної Церкви України Епіфаній та голова Міністерства закордонних справ України Вадим Пристайко провели першу зустріч, на якій серед іншого обговорили ситуацію з <a href="https://dt.ua/POLITICS/epifaniy-obgovoriv-z-pompeo-goninnya-na-virnih-u-krimu-y-ordlo-327165_.html"><b>гоніннями та переслідуваннями парафіян ПЦУ в окупованому Криму і ОРДЛО</b></a>, йдеться у повідомленні <a href="https://mfa.gov.ua/ua/press-center/news/75802-vidbulasya-zustrich-ministra-zakordonnih-sprav-ukrajini-vadima-pristajka-z-predstojatelem-pravoslavnoji-cerkvi-ukrajini-mitropolitom-kijivsykim-i-vsijeji-ukrajini-jepifanijem">прес-служби</a> МЗС України.</p>
      <p>Пристайко розповів Єпіфанію про заходи, які вживає МЗС України для захисту свободи віросповідань і доведення до міжнародного співтовариства фактів утисків за релігійною ознакою, що регулярно відбуваються на окупованих Росією територіях.</p>
      <p>"У цьому контексті Блаженніший Епіфаній розказав міністру про зустріч, під час свого недавнього візиту в США, зокрема, з Державним секретарем США Майклом Помпео. Митрополит Київський і всієї України поінформував про налагодження церковного спілкування з іншими православними церквами", – сказано в повідомленні.</p>
      <p>Зазначимо, до анексії у Криму налічувалося 44 парафії УПЦ Київського патріархату. Зараз на окупованому півострові залишилося кілька храмових приміщень релігійних громад помісної церкви.</p>
      <p>Влітку 2017 року "виконавча служба" вже блокувала роботу <b><a href="https://dt.ua/UKRAINE/predstavniki-upc-kiyivskogo-patriarhatu-oskarzhuyut-v-yespl-napad-na-hram-v-aneksovanomu-krimu-266723_.html">храму святих Володимира і Ольги</a></b> – головного кафедрального храму української помісної церкви на окупованому півострові – на підставі рішення так званого "арбітражного суду" про передачу першого поверху будівлі у "державну власність". Силовики окупантів виламали двері, пошкодили вівтар, викрали цінності і блокували доступ парафіян до храму.</p>
      <p>У лютому 2019 року архієпископ Климент отримав припис так званого "міністерства майнових і земельних відносин Криму" з вимогою залишити приміщення храму. У Православній церкві Україні дії окупантів пов'язують із бажанням помститися священику за його правозахисну діяльність і підтримку українських політв'язнів.</p>
      <footer>За матеріалами: <a href="https://dt.ua/go/aHR0cDovL21mYS5nb3YudWE=">МЗС України</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>