<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/mujde-ar-opusurken-hicbir-sey-hissetmezdim-haber-fotograf-2217720"/>
    <meta property="og:site_name" content="Posta"/>
    <meta property="article:published_time" content="2019-11-08T04:24:01+00:00"/>
    <meta property="og:title" content="Müjde Ar: Öpüşürken hiçbir şey hissetmezdim"/>
    <meta property="og:description" content="Müjde Ar onur konuğu olduğu ‘Brand Week İstanbul’da çarpıcı açıklamalar yaptı. İşte 45 yıllık oyuncudan sinema dünyasına damga vuracak itiraflar..."/>
  </head>
  <body>
    <article>
      <h1>Müjde Ar: Öpüşürken hiçbir şey hissetmezdim</h1>
      <address>
        <time datetime="2019-11-08T04:24:01+00:00">08 Nov 2019, 04:24</time>
      </address>
      <h3><a href="https://www.posta.com.tr/haberler/mujde-ar">Müjde Ar </a>onur konuğu olduğu ‘Brand Week İstanbul’da çarpıcı açıklamalar yaptı. İşte 45 yıllık oyuncudan <a href="https://www.posta.com.tr/haberler/sinema">sinema </a>dünyasına damga vuracak itiraflar...</h3>
      <figure>
        <img src="https://i.pstimaj.com/img/78/700x0/5dc4ec0e66a97c4400be6581"/>
      </figure>
      <h4>'Kendi kendime 'ben çimenleri yolmayacağım' derdim</h4>
      <ul>
        <li>Ben ‘Deli Aysel’in kızıyım. Kulislerde sandıkların içinde büyüdüm. Çocukluğum Karagümrük’teki Aysu Sineması’nda geçti. Bilet kesen adamla aram iyiydi. Sabah-akşam film izlerdim.</li>
      </ul>
      <p>
        <b>
          <i>Filmlerde şu dikkatimi çekiyordu:</i>
        </b>
      </p>
      <ul>
        <li>Erkek, kadını çimenlerin üzerine yatırıyor. Öpüşme başlıyor. Sonra kadının eli çimenleri yoluyor. Kendi kendime ‘Ben çimenleri yolmayacağım’ derdim.</li>
      </ul>
      <figure>
        <img src="https://i.pstimaj.com/img/78/700x0/5dc4ec0e66a97c44ba2c979c"/>
      </figure>
      <h4>'Küs olarak oynardık'</h4>
      <ul>
        <li>Hep ‘Sevişme sahnelerinde ne oluyor?’ diye sorulur. Hiçbir şey olmuyor. ‘Öpüşürken ne hissediyorsun?’ diyorlar. Allah’ın köftesi gibi geliyor, ne duygusu? Hiçbir şey hissetmezdim.</li>
      </ul>
      <ul>
        <li>Bırakın sette aşık olmayı, birçok ünlü aktör arkadaşımla bu tür sahneleri küs olarak çekiyorduk. Ama herkes aşk yaşıyoruz sanıyordu.</li>
      </ul>
      <figure>
        <img src="https://i.pstimaj.com/img/78/700x0/5dc4ec1166a97c43ffcdb211"/>
      </figure>
      <h4>'Sinemadan hiç kazanmadım'</h4>
      <ul>
        <li>1975’te ‘Aşk-ı Memnu’da oynadıktan sonra travesti rolü geldi. Kabul ettim. Gerçekten travesti olduğumu sandılar. Nerede ameliyat olduğumu soruyorlardı. ‘Bir zamanlar erkekti’ diye haberler yapılıyordu. O zaman dedim ki, ‘Müjde sen çok zor bir işe girdin’.</li>
      </ul>
      <ul>
        <li>Sinemadan hiç para kazanmadım. Sesim iyi değildi, ama para için sahneye çıktım. Gazinoda kazandığım her şeyi sinemaya yatırdım. İş iyi çıksın diye oyunculara bile cebimden ödeme yapıyordum. 85 filmimden en az 35 tanesi iyi işlerdi.</li>
      </ul>
      <figure>
        <img src="https://i.pstimaj.com/img/78/700x0/5dc4ec0eae298ba1ec664f5c"/>
      </figure>
      <h4>Hapishaneden gelen mektup</h4>
      <ul>
        <li>Türkan Şoray bana sürekli telefon açıp ‘Cesaret edip de yapamadığım her şeyi yaptın, bravo’ diyordu. Filiz Akın ile Hülya Koçyiğit de filmlerden sonra arayıp ‘Helal olsun’ diye kutlardı.</li>
      </ul>
      <ul>
        <li>Ah Güzel İstanbul’ filminde Kadir İnanır’la oynadım. Fahişeyi canlandırdım. Bir gün hapishaneden mektup geldi. Şöyle yazıyordu: ‘Ablacım, halini gördüm ve üzüldüm. Kadir’i adam zannederdim, ama değilmiş. Seni almadı. Uygun görürsen evlenelim.” Mektuba şöyle cevap verdim: “Teşekkür kardeşim, ama biz bu yolun yolcusuyuz.” Bu arada rol önce Türkan Şoray’a gitmiş. Ama Türkan, fahişe rolünü canlandırmak istememiş.</li>
      </ul>
      <figure>
        <img src="https://i.pstimaj.com/img/78/700x0/5dc4ec0eae298ba1edf371f2"/>
      </figure>
      <h4>Yasak reklam</h4>
      <ul>
        <li>1984’te bir kolonya reklamında oynadım. Reklam filmindeki bakışlarım TRT tarafından müstehcen bulunup yasaklandı. Gerekçe şuydu: ‘Millet kadını izlemekten ürünü göremiyor.’ Sonra hiç reklam teklifi alamadım. Oynadığım kolonya markası da ne yazık ki battı.</li>
      </ul>
      <figure>
        <img src="https://i.pstimaj.com/img/78/700x0/5dc4ec20ae298ba1edf371f4"/>
      </figure>
      <h4>Filmi Çağan Irmak yönetecek</h4>
      <p>Öte yandan; Müjde Ar 2018’de vefat eden söz yazarı annesi Aysel Gürel’in hayatının anlatıldığı filmi çekiyor. Senaryoyu 3 yılda tamamlayan ünlü oyuncu “Yapımcı bulamazsam evi, arabayı satıp tüm paramı filme yatıracağım. Nasıl olsa kebapçı, taksici benden para almıyor. Bu yaştan sonra parayı ne yapacağım? filmi Çağan Irmak yönetecek. Adı ya ‘Aysel’ ya da ‘Ne Kavgam Bitti Ne Sevdam’ olacak” dedi.</p>
      <figure>
        <img src="https://i.pstimaj.com/img/78/700x0/5dc4ec1566a97c43ffcdb21a"/>
      </figure>
      <h4>Yakında stand-up’a başlayacak</h4>
      <p>Yakında stand-up’a başlayacak olan Müjde Ar’ın konuşmaları bol alkış aldı.</p>
      <p>
        <b>Müge Dağıstanlı/ POSTA</b>
      </p>
    </article>
  </body>
</html>