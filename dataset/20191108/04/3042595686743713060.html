<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/mdg---ta-med-trygden-til-pakistan/71793107"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T04:12:20+00:00"/>
    <meta property="og:title" content="MDG: - Ta med trygden til Pakistan"/>
    <meta property="og:description" content="MDG-topp Arild Hermstad sammenlikner AAP med feriepenger og ønsker at man skal kunne oppholde seg hvor som helst i verden og motta norske trygder."/>
  </head>
  <body>
    <article>
      <h1>MDG: - Ta med trygden til Pakistan</h1>
      <h2>MDG-topp Arild Hermstad sammenlikner AAP med feriepenger og ønsker at man skal kunne oppholde seg hvor som helst i verden og motta norske trygder.</h2>
      <address><time datetime="2019-11-08T04:12:20+00:00">08 Nov 2019, 04:12</time> by <a rel="author">Jørgen Gilbrant</a></address>
      <p>- Det kan ikke være et mål i seg selv at man skal oppholde seg innenfor Norges grenser. Det skal være en dialog mellom Nav og den som går på trygd om hvilke plikter og vilkår som gjelder. Ut over det må det være lov for personen oppholde seg i Sverige, Tyskland eller Spania. Eller i Latin-Amerika, USA eller Pakistan, sier nasjonal talsperson Arild Hermstad i MDG.</p>
      <p>MDG-toppen ønsker å ta et oppgjør med det han kaller mistenkeliggjøring og påføring av skam overfor dem som går på trygd. Han mener skal kunne disponere pengene fritt - hvor som helst i verden, så lenge du oppfyller de kravene NAV stiller.</p>
      <figure>
        <img src="https://dbstatic.no/71794432.jpg?imageId=71794432&amp;width=1024&amp;height=615"/>
        <figcaption><b>ISLAMABAD:</b> Et av stedene Arild Hermstad trekker fram som et mulig oppholdssted mens man går på AAP er Islamabad. Foto: Vincent Thian / AP / NTB Scanpix Vis mer</figcaption>
      </figure>
      <h3>Frihetsreform</h3>
      <p>
        <b>- Det å mene at man må befinne seg i Norge er en smålig tanke og er preget av at man oppfatter at dem som går på trygd ikke er i stand til å ta vare på seg selv. Vi krever jo ikke at folk skal bruke feriepengene sine i Norge. Man får dra hvor man vil når man får feriepenger.</b>
      </p>
      <p>
        <i>- Feriepenger er da penger man har tjent selv, blir ikke det annerledes?</i>
      </p>
      <p>- Ja, men i Norge har man krav på AAP og vi har et system hvis formål er å hjelpe deg videre i livet. På trygd får du ikke lov til å reise til utlandet på din egen fritid. Så lenge du ikke er i behandling eller går på tiltak så er dette en helt unødvendig inngripen i folks frihet til å oppholde seg hvor de selv vil.</p>
      <h3>Moralisme</h3>
      <p>Debatten rundt trygdeytelser har - naturlig nok - blusset opp etter opprullingen av Nav-skandalen der nærmere 50 personer er uskyldig dømt og flere tusen kan være rammet.</p>
      <p>I etterkant har representanter fra regjeringspartiene og Senterpartiet vært tydelige på at det er viktig å opprettholde praksisen med at man i all hovedsak befinner seg i Norge når man mottar midlertidige trygdeytelser.</p>
      <p>
        <b>Hermstad mener dette er uttrykk for noe som er inngrodd i vår kultur. En moralisme og mistenkeliggjøring av folk på trygd.</b>
      </p>
      <p>- I dag går NAV ekstremt langt i å bestemme hvordan folk på trygd får disponere sin egen tid og penger. Framfor å snakke om «trydgeeksport», som i seg selv er et veldig verdiladet ord, bør vi heller snakke om rettighetsfrihet, og det er en debatt vi må ta.</p>
      <h3>Frp: - Uansvarlig</h3>
      <p>Det er en rystet leder av arbeids- og sosialkomiteen som får lese MDGs forslag om å tillate fri flyt av trygd til hele verden. Erlend Wiborg (Frp) har stått øverst på barrikadene mot det han kaller trygdeeksport.</p>
      <p>- Jeg har lenge ment at MDG er et uansvarlig parti på mange områder. Her viser de det til fulle, sier Wiborg, som mener det er avgjørende at Norge gjerder inn velferdsstaten i en stadig mer global verden.</p>
      <p>Wiborg biter seg spesielt merke i Hermstads sammenlikning mellom AAP og feriepenger.</p>
      <p>
        <b>- Jeg er sjokkert. Det sier mye om MDGs syn på hva AAP er. AAP er en midlertidig ytelse man får til man får avklart arbeidsevnen. MDG tror det er penger du får av staten for å reise på ferie hvor du vil. Det er helt misforstått.</b>
      </p>
      <p>Frp-toppen sa til Dagbladet tidligere i uka at pliktene som følger med trygdene må strammes til for å hindre at «Norge blir Europas sosialkontor».</p>
      <p>- Med MDGs forslag blir Norge hele verdens sosialkontor. Det er absolutt ikke hensikten, sier Wiborg, som har lyst til å understreke at også dem på trygdeytelser har rett til å dra på ferie.</p>
      <p>- En arbeidstaker må avklare ferieuttak med arbeidsgiver. Akkurat på samme måte må de som går på AAP avklare med Nav, så ikke ferien er til hinder for pliktene, sier Wiborg.</p>
    </article>
  </body>
</html>