<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740602"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T04:38:00+00:00"/>
    <meta property="og:title" content="รัฐบาลส่ง6ชื่อนั่งกมธ.แก้รธน.แล้ว! ไร้ชื่อ&quot;มีชัย-บวรศักดิ์&quot;"/>
    <meta property="og:description" content="“รัฐบาล” ส่ง 6 รายชื่อนั่ง “กมธ.แก้รธน.” ให้วิปรบ.แล้ว แย้มมี “ส.ว.-นักวิชาการ” ร่วม ขณะที่ “บวรศักดิ์-คณิต” ปัดยังไม่ถูกทาบ"/>
  </head>
  <body>
    <article>
      <h1>รัฐบาลส่ง6ชื่อนั่งกมธ.แก้รธน.แล้ว! ไร้ชื่อ"มีชัย-บวรศักดิ์"</h1>
      <address>
        <time datetime="2019-11-08T04:38:00+00:00">08 Nov 2019, 04:38</time>
      </address>
      <p>
        <b>“รัฐบาล” ส่ง 6 รายชื่อนั่ง “กมธ.แก้รธน.” ให้วิปรบ.แล้ว แย้มมี “ส.ว.-นักวิชาการ” ร่วม ขณะที่ “บวรศักดิ์-คณิต” ปัดยังไม่ถูกทาบ</b>
      </p>
      <p>เมื่อวันที่ 8 พ.ย.นายเทวัญ ลิปตพัลลภ รมต.ประจำสำนักนายกรัฐมนตรี เปิดเผยถึงความคืบหน้าการคัดเลือกบุคคล เพื่อเข้ามาทำหน้าที่คณะกรรมาธิการ (กมธ.) วิสามัญศึกษาปัญหาและแนวทางการแก้ไขรัฐธรรมนูญในส่วนของรัฐบาล จำนวน 6 คน ว่า ขณะนี้รัฐบาลได้ส่ง 6 รายชื่อไปยังคณะกรรมการประสานงานพรรคร่วมรัฐบาล (วิปรัฐบาล) เป็นการภายในแล้ว แต่รายชื่อยังไม่นิ่งสามารถปรับเปลี่ยนได้ เนื่องจากยังไม่มีการเสนอญัตติตั้งกรรมาธิการดังกล่าวเข้าสู่ที่ประชุมสภาฯ เพื่อพิจารณา ตอนนี้ทุกอย่างขอแค่รอสภาฯ รับญัตติและลงมติตั้งกรรมาธิการดังกล่าวเท่านั้น<br/><br/>เมื่อถามว่ารายชื่อทั้ง 6 คนจะต้องเป็นบุคคลในรัฐบาล หรือนอกรัฐบาล นายเทวัญ กล่าวว่า เป็นคนที่มีมาจากหลากหลายทั้งผู้ที่มีความรู้ ความสามารถ มีประสบการณ์ในเรื่องรัฐธรรมนูญ เบื้องต้น มีสมาชิกวุฒิสภา (ส.ว.) และนักวิชาการ แต่ไม่มีชื่อของนายมีชัย ฤชุพันธุ์ อดีตประธานกรรมการร่างรัฐธรรมนูญ (กรธ.) และนายบวรศักดิ์ อุวรรณโณ อดีตประธานคณะกรรมาธิการยกร่างรัฐธรรมนูญ รวมถึงไม่มีรายชื่อคณะรัฐมนตรี (ครม.) เนื่องจากครม.แต่ละคนมีภารกิจ จึงไม่สามารถทำหน้าที่ดังกล่าวได้<br/><br/>ด้านนายบวรศักดิ์ เปิดเผยว่า ยังไม่ได้รับการทาบทามอะไรทั้งสิ้น และยังไม่ได้คิดอะไรตอนนี้<br/><br/>เมื่อถามว่าหากรัฐบาลมาทาบทามจะเข้าร่วมหรือไม่ นายบวรศักดิ์ กล่าวว่า “ยังไม่ได้ตัดสินใจ”<br/><br/>ขณะที่นายคณิต ณ นคร อดีตประธานกรรมการปฏิรูปกฎหมาย เปิดเผยเช่นเดียวกันว่า ยังไม่ได้มีการทาบทาม และตนไม่ได้เกี่ยวข้องกับเรื่องนี้ แต่ถ้าเข้าไปแล้ว คงต้องดูก่อนว่าจะทำอะไรได้บ้าง</p>
    </article>
  </body>
</html>