<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/devet-ot-ludogorets-s-antirekord-v-evropa-406144.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T01:58:00+00:00"/>
    <meta property="og:title" content="Девет от Лудогорец с антирекорд в Европа"/>
    <meta property="og:description" content="Шампионите паднаха с 0:6 от Еспаньол в Барселона, Ференцварош и ЦСКА (Москва) направиха 0:0"/>
  </head>
  <body>
    <article>
      <h1>Девет от Лудогорец с антирекорд в Европа</h1>
      <address><time datetime="2019-11-08T01:58:00+00:00">08 Nov 2019, 01:58</time> by <a rel="author">Пламен Вълков</a></address>
      <p>Българският футболен шампион Лудогорец записа в Барселона най-тежката си загуба в европейските клубни турнири. Играчите на Станислав Генчев капитулираха тотално при гостуването си на Еспаньол в мач от група H на Лига Европа, губейки с 0:6. През 2016 г „орлите” загубиха със същия резултат, но от далеч по-именит съперник в лицето на Арсенал в Лондон. Разградчани изживяха тежка нощ в Испания, като дори не успяха да отправят нито един удар към вратата на своя противник. Домакините бяха допълнително улеснени и от факта, че още през първото полувреме българският тим остана с двама по-малко на терена. Първо Рафаел Форстър бе изгонен с директен червен картон, а след това преждевременно към съблекалните трябваше да напусне и Яцек Горалски. Точни за тима на Еспаньол бяха преди почивката Оскар Мелендо (4) , Луис Лопес (19), Матиас Варгас (36), а във второто полувреме и Виктор Кампусано (52), Адриан Педроса (73) и Факундо Перейра (76). Така испанският клуб продължава да държи рекорда за най-дълга серия без загуба в Европа. Днешният двубой бе под номер 25, в който „папагалчетата” не познават вкуса на поражението. В другия мач от групата Ференцварош и ЦСКА (Москва) направиха 0:0 в Будапеща. В класирането Еспаньол вече има 10 т. Въпреки поражението Лудогорец е втори с 6, а Ференцварош е трети с 5. Последен е ЦСКА (Москва) с 1. Така, че шансовете за излизане от групата за българския шампион не са никак малки. Още повече, че му предстоят гостуване в Москва на 28 ноември и домакинство в последния кръг на Ференцварош на 12 декември.</p>
    </article>
  </body>
</html>