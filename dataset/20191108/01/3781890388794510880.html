<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740571"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T01:30:00+00:00"/>
    <meta property="og:title" content="กษัตริย์ซาอุดีอาระเบียทรงต้อนรับบอสซีไอเอ"/>
    <meta property="og:description" content="ผู้อำนวยการซีไอเอและทีมงานเข้าเฝ้าฯสมเด็จพระราชาธิบดีซัลมาน ที่กรุงริยาด หลังกระทรวงยุติธรรมสหรัฐดำเนินคดีกับบุคคล 3 คน ในข้อหาจารกรรมข้อมูลจากบัญชีผู้ใช้งานทวิตเตอร์ของฝ่ายตรงข้ามทางการเมืองกับรัฐบาลริยาด แล้วมอบให้แก่ 'สมาชิกราชวงศ์หมายเลขหนึ่ง'"/>
  </head>
  <body>
    <article>
      <h1>กษัตริย์ซาอุดีอาระเบียทรงต้อนรับบอสซีไอเอ</h1>
      <address>
        <time datetime="2019-11-08T01:30:00+00:00">08 Nov 2019, 01:30</time>
      </address>
      <p>
        <b>ผู้อำนวยการซีไอเอและทีมงานเข้าเฝ้าฯสมเด็จพระราชาธิบดีซัลมาน ที่กรุงริยาด หลังกระทรวงยุติธรรมสหรัฐดำเนินคดีกับบุคคล 3 คน ในข้อหาจารกรรมข้อมูลจากบัญชีผู้ใช้งานทวิตเตอร์ของฝ่ายตรงข้ามทางการเมืองกับรัฐบาลริยาด แล้วมอบให้แก่ "สมาชิกราชวงศ์หมายเลขหนึ่ง"</b>
      </p>
      <p>สำนักข่าวต่างประเทศรายงานจากกรุงริยาด ประเทศซาอุดีอาระเบีย เมื่อวันที่ 8 พ.ย. ว่าสมเด็จพระราชาธิบดีซัลมานพระราชทานพระบรมราชวโรกาสให้น.ส.จีนา ฮาสเปล ผู้อำนวยการสำนักข่าวกรองกลาง ( ซีไอเอ ) และคณะเข้าเฝ้าฯที่พระบรมมหาราชวัง ในกรุงริยาด  เมื่อวันพฤหัสบดี ทั้งนี้ สำนักข่าวซาอุดีเพรส ( เอสพีเอ ) รายงานเพียงว่า มีการหารือกันในหลายประเด็น "ที่เกี่ยวข้องกับผลประโยชน์ของทั้งสองประเทศ" โดยมีเจ้าหน้าที่ระดับสูงในรัฐบาลริยาดอีกหลายคนร่วมแลกเปลี่ยนทรรศนะด้วย รวมถึงเจ้าชายไฟซาล บิน ฟาร์ฮาน อัล-ซาอุด รมว.กระทรวงการต่างประเทศ และนายคาหลิด อัล-ฮูไมดาน ผู้อำนวยการสำนักข่าวกรองแห่งชาติของซาอุดีอาระเบีย<br/> </p>
      <figure>
        <iframe data-src="https://twitter.com/SaudiEmbassyUSA/status/1192424700326154243?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>อย่างไรก็ตาม การเยือนกรุงริยาดของฮาสเปลเกิดขึ้นเพียงวันเดียว กระทรวงยุติธรรมสหรัฐออกแถลงการณ์เมื่อวันพุธ เรื่องการดำเนินคดีอาญาผ่านศาลแขวงรัฐบาลกลางในเมืองซานฟรานซิสโก ต่อบุคคล 3 คน ซึ่ง 2 คนเป็นอดีตพนักงานของทวิตเตอร์ ฐานจารกรรมข้อมูลจากบัญชีผู้ใช้งานที่เป็นฝ่ายตรงข้ามกับรัฐบาลริยาดมากกว่า 6,000 บัญชี ให้กับ "สมาชิกราชวงศ์หมายเลขหนึ่ง" ที่เดอะ วอชิงตัน โพสต์ ระบุว่าหมายถึงมกุฎราชกุมารโมฮัมเหม็ด บิน ซัลมาน ขณะที่ 2 ใน 3 ของผู้ถูกฟ้องร้องเป็นพลเมืองซาอุดีอาระเบีย<br/> </p>
      <figure>
        <iframe data-src="https://twitter.com/Reuters/status/1192373626143686656?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>นอกจากนี้ ความเคลื่อนไหวดังกล่าวของรัฐบาลวอชิงตันยังเกิดขึ้นในช่วงที่ความสัมพันธ์ทางการทูตระหว่างสหรัฐกับซาอุดีอาระเบีย อยู่ในภาวะที่ "ประดักประเดิด" จากกรณีเหตุฆาตกรรมนายจามาล คาช็อกกี ผู้สื่อข่าวและนักวิจารณ์การเมืองฝ่ายตรงข้ามรัฐบาลริยาด ที่สถานกงสุลซาอุดีอาระเบีย ในเมืองอิสตันบูลของตุรกี เมื่อเดือนต.ค. ปีที่แล้ว และซีไอเอสรุปว่า มกุฎราชกุมารผุ้ทรงอิทธิพลแห่งซาอุดีอาระเบีย "ทรงมีส่วนเกี่ยวข้องโดยตรง" กับการเสียชีวิตของคาช็อกกี.<br/><br/><b>เครดิตภาพ : SaudiEmbassyUSA</b><br/><br/> </p>
    </article>
  </body>
</html>