<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zasnovnik-alibaba-group-dzhek-ma-rozpoviv-harkivskim-studentam-pro-svoyi-pravila-zhittya-328881_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T01:34:00+00:00"/>
    <meta property="og:title" content="Засновник Alibaba Group Джек Ма розповів харківським студентам про свої правила життя"/>
    <meta property="og:description" content="Це перший візит в Україну китайського мільярдера, який зумів вразити всіх"/>
  </head>
  <body>
    <article>
      <h1>Засновник Alibaba Group Джек Ма розповів харківським студентам про свої правила життя</h1>
      <h2>Це перший візит в Україну китайського мільярдера, який зумів вразити всіх</h2>
      <address>
        <time datetime="2019-11-08T01:34:00+00:00">08 Nov 2019, 01:34</time>
      </address>
      <p>Один з найбагатших людей в світі, китайський мільярдер Джек Ма, <a href="https://dt.ua/TECHNOLOGIES/dzhek-ma-napisav-proschalniy-list-personalu-alibaba-287974_.html"><b>засновник Alibaba Group</b></a>, під час першого свого візиту в Україну виступив перед студентами Національного університету ім. Каразіна в Харкові.</p>
      <p>"Ми повинні фокусуватися на дитсадках, а не на університетах. Не думайте про майбутнє, думайте про себе. Світ змінюється дуже швидко. Ваше головне завдання - - залишитися схожими на людей, а не на машини. Люди можуть створювати речі, це єдине, що не можуть робити машини", - сказав під час свого виступу Джек Ма. До молодих людей мільярдер вийшов у сірому светрі та кросівках. Відповів на десятки запитань. Серед іншого він порадив студентам не зупинятися після поразок, повідомляє Укрінформ.</p>
      <p>"Найважливіший урок життя - ніколи не здаватися. Всюди, де я намагався влаштуватися на роботу, я отримував відмови. І тоді я вирішив, що я повинен почати робити щось для себе ", - зауважив Джек Ма.</p>
      <p>Також він застеріг молодих людей, що успіху можна досягти швидко.</p>
      <p>"Ви повинні вирішити проблему, тоді ви будете успішні. Багато людей думають, що успіху можна досягти за одну ніч, як у фільмах, але це не так. Успіх означає бути оптимістом, бути творчим та інноваційним. Немає ніяких експертів з майбутнього. Є лише експерти з минулого ", - сказав мільярдер.</p>
      <p>Джек Ма (справжнє ім'я - Ма Юнь) - китайський підприємець, засновник і голова ради директорів компанії Alibaba Group (в яку входять засновані ним AliExpress, TaoBao). Станом на кінець листопада 2018 року Forbes оцінював його статки в 35,8 млрд. доларів. Джек Ма є найбагатшою людиною в Китаї і 15-м у списку найбагатших людей світу.</p>
      <p>Мільярдер Джек Ма покинув пост голови ради директорів інтернет-рітейлера <a href="https://dt.ua/TECHNOLOGIES/dzhek-ma-napisav-proschalniy-list-personalu-alibaba-287974_.html"><b>Alibaba</b>.</a> Засновник компанії пішов з поста в день свого 55-річчя, 10 вересня, повідомляє <a href="https://www.bloomberg.com/news/articles/2019-09-10/jack-ma-ends-20-year-reign-over-alibaba-wealth-creation-empire">Bloomberg.</a></p>
      <p>Тепер головою Alibaba став заступник Ма Деніел Чан. Разом з тим, ймовірно, що Ма залишиться ключовою фігурою в компанії.</p>
      <p>Вперше про намір піти у відставку мільярдер заявив у вересні минулого року. Тоді він розповів про те, що має намір зайнятися благодійними проектами в сфері освіти.</p>
      <p><b><a href="https://dt.ua/ECONOMICS/glava-alibaba-dzhek-ma-nazvav-pravila-svogo-zhittya-i-porivnyav-afriku-z-kitayem-300418_.html">Ма - колишній вчитель англійської мови</a></b>, він заснував Alibaba у 1999 році. Зараз це найбільша китайська компанія з ринковою капіталізацією 460 мільярдів доларів. Серед іншого компанія володіє торговим майданчиком AliExpress.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>