<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740574"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T01:53:00+00:00"/>
    <meta property="og:title" content="ไฟไหม้ห้องพัก'ผู้ช่วยทนาย'สำลักควันดับ อึ้งขยะเต็มห้อง"/>
    <meta property="og:description" content="สลดใจไฟไหม้ห้องพักในคอนโด 'ผู้ช่วยทนายความ' สำลักควันสิ้นใจ เพื่อนร่วมคอนโดเผยผู้ตายพักคนเดียวมานาน มักเก็บขยะมาไว้ในห้อง"/>
  </head>
  <body>
    <article>
      <h1>ไฟไหม้ห้องพัก'ผู้ช่วยทนาย'สำลักควันดับ อึ้งขยะเต็มห้อง</h1>
      <address>
        <time datetime="2019-11-08T01:53:00+00:00">08 Nov 2019, 01:53</time>
      </address>
      <p>
        <b>สลดใจไฟไหม้ห้องพักในคอนโด "ผู้ช่วยทนายความ" สำลักควันสิ้นใจ เพื่อนร่วมคอนโดเผยผู้ตายพักคนเดียวมานาน มักเก็บขยะมาไว้ในห้อง</b>
      </p>
      <p>เมื่อวันที่ 8 พ.ย. ร.ต.อ.อธิปัตย์ ไหมสุข รอง สว.(สอบสวน)สน.ลาดพร้าว รับแจ้งเหตุเพลิงไหม้ภายในคอนโดแฮปปี้แลนด์ 2 ถนนแฮปปี้แลนด์ สาย 2  แขวงและเขตลาดพร้าว จึงรุดตรวจสอบพร้อมรถน้ำดับเพลิง 1 คัน แพทย์นิติเวช รพ.ตำรวจ และมูลนิธิร่วมกตัญญู ที่เกิดเหตุคือห้องพักเลขที่ 426/50 ชั้น 4 พบกลุ่มควันจำนวนมาก คนพักในคอนโดต้องช่วยกันดับ ใช้เวลา 20 นาที ภายในห้องพบศพ นายดุสิต สุวรรณเทพ อายุ74 ปี สภาพนอนเสียชีวิต โดยมีสิ่งของเครื่องใช้และเอกสารต่างๆวางอยู่เต็มห้อง จึงเก็บรวบรวมไว้เป็นหลักฐานก่อนนำศพส่งชันสูตร</p>
      <figure>
        <img src="https://www.dailynews.co.th/admin/upload/20191108/news_iVifvoPgaw090746_533.jpg?v=20191108101?v=3016"/>
      </figure>
      <p>สอบถามผู้พักอาศัยใกล้เคียง ให้การว่า ผู้ตายทำงานเป็นผู้ช่วยทนายความแห่งหนึ่ง พักอาศัยที่ห้องดังกล่าวเพียงคนเดียวมานานกว่า 10 ปี และเป็นคนชอบนำสิ่งของต่างๆที่ชาวบ้านทิ้งมาเก็บไว้ในห้องพัก ก่อนเกิดเหตุช่วงค่ำๆเมื่อวานนี้เห็นผู้ตายนั่งกินบะหมี่กึ่งสำเร็จรูปอยู่ชั้นล่างของคอนโดฯจนกระทั่งช่วงเวลา 04.30 น. แม่บ้านเดินผ่านมาที่ห้องพักผู้ตายและได้กลิ่นเหม็นควันไหม้จึงตะโกนร้องขอความช่วยเหลือ คนเช่าห้องอื่นๆจึงช่วยกันพังประตูห้องเพื่อดับไฟและระบายควันไหม้ออกมา<br/><br/>พอตรวจสอบในห้องก็พบว่าผู้ตายนอนเสียชีวิตแล้ว สำหรับห้องพักดังกล่าวไม่มีไฟฟ้าใช้มานานเนื่องจากถูกตัดกระแสไฟฟ้า คาดว่าผู้ตายนั้นอาจจะจุดเทียนไขใช้เป็นแสงสว่าง จากนั้นขณะที่ผู้ตายนอนหลับพักผ่อนอยู่นั้นเทียนน่าจะล้มไปลุกไหม้เอกสารต่างๆจนลุกลามไปทั่ว ทำให้ผู้ตายสำลักควันไฟเสียชีวิต.</p>
      <figure>
        <img src="https://www.dailynews.co.th/admin/upload/20191108/news_bEPowbauJz090306_533.jpg?v=20191108101?v=6620"/>
      </figure>
    </article>
  </body>
</html>