<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/novyna/polityka/novyj-posol-yes-peredav-virchi-hramoty-zelenskomu"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T01:02:02+00:00"/>
    <meta property="og:title" content="Новий посол ЄС передав вірчі грамоти Зеленському"/>
    <meta property="og:description" content="Президент України Володимир Зеленський прийняв вірчі грамоти у Глави Представництва Європейського Союзу в Україні Матті Маасікаса."/>
  </head>
  <body>
    <article>
      <h1>Новий посол ЄС передав вірчі грамоти Зеленському</h1>
      <address>
        <time datetime="2019-11-08T01:02:02+00:00">08 Nov 2019, 01:02</time>
      </address>
      <p>
        <b>Президент України <a href="https://www.slovoidilo.ua/persony/zelenskyi-volodymyr-oleksandrovych">Володимир Зеленський</a> прийняв вірчі грамоти у глави представництва Європейського Союзу в Україні Матті Маасікаса.</b>
      </p>
      <p>Про це передає пресслужба Офісу президента.</p>
      <p>Як повідомили в Офісі, Зеленський подякував главі представництва Європейського Союзу в Україні Матті Маасікасу за підтримку України з боку ЄС. Відзначено важливий внесок Євросоюзу у процес реформування Української держави. Президент наголосив, що європейська інтеграція та ефективне виконання Угоди про асоціацію з ЄС є стратегічним пріоритетом для України. Відзначено готовність нашої країни працювати над подальшим поглибленням секторальної інтеграції з Європейським Союзом у сферах енергетики, цифрової економіки, митної співпраці, сприяння торгівлі, а також юстиції та внутрішніх справ.</p>
      <p>«<i>Українська сторона очікує, що питання співпраці з Україною буде серед пріоритетів нового керівництва Європейської ради та Європейської комісії</i>», - йдеться у повідомленні.</p>
      <p>Президент України наголосив на необхідності збереження солідарної позиції ЄС на підтримку України у протидії російській агресії, відзначили в Офісі.</p>
      <p>Нагадаємо, новий посол Європейського Союзу в Україні естонець <a href="https://www.slovoidilo.ua/2019/09/11/novyna/polityka/novyj-posol-yevrosoyuzu-ukrayini-prybuv-kyyeva">Матті Маасікас прибув до Києва з робочої місією в вересні.</a></p>
      <p><a href="https://www.slovoidilo.ua/2019/07/09/novyna/polityka/pryznachyly-novoho-posla-yevrosoyuzu-ukrayini">Маасікас змінив на цій посаді</a> французького дипломата Хьюга Мінгареллі. Він очолював представництво ЄС в Україні з 2016 року.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/09/11/novyna/polityka/novyj-posol-yevrosoyuzu-ukrayini-prybuv-kyyeva"/>
        <a href="https://www.slovoidilo.ua/2019/07/09/novyna/polityka/pryznachyly-novoho-posla-yevrosoyuzu-ukrayini"/>
      </related>
    </article>
  </body>
</html>