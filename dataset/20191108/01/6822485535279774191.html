<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816022.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T01:00:00+00:00"/>
    <meta property="og:title" content="نور جوشکاری چه آسیبی به چشم‌ها وارد می‌کند؟"/>
    <meta property="og:description" content="به گزارش ایسنا،  حتما باید هنگام جوشکاری از عینک‌های محافظ استفاده شود. نکته قابل توجه در این میان آن است که در صورتی که فرد پس از جوشکاری دچار دردهای چشمی شود، به هیچ عنوان نباید اقدام به مصرف خودسرانه قطره‌های مسکن چشمی کند."/>
  </head>
  <body>
    <article>
      <h1>نور جوشکاری چه آسیبی به چشم‌ها وارد می‌کند؟</h1>
      <address>
        <time datetime="2019-11-08T01:00:00+00:00">08 Nov 2019, 01:00</time>
      </address>
      <p>حتما برای شما هم اتفاق افتاده است که به طور اتفاقی از محلی گذر کنید که عمل جوشکاری در آنجا اتفاق می‌افتد و نگاهتان به طور ناخواسته به نور منعکس شده ناشی از جوشکاری جلب شده است. اما آیا با عوارض این اتفاق و به شکل گسترده‌تر با عوارضی که شغل جوشکاری می‌تواند داشته باشد، آشنا هستید؟</p>
      <p>به گزارش ایسنا،  حتما باید هنگام جوشکاری از عینک‌های محافظ استفاده شود. نکته قابل توجه در این میان آن است که در صورتی که فرد پس از جوشکاری دچار دردهای چشمی شود، به هیچ عنوان نباید اقدام به مصرف خودسرانه قطره‌های مسکن چشمی کند.</p>
      <p>برخی از قطره‌های مسکن چشمی باعث آسیب‌های جدی به چشم می‌شوند تا حدی که ممکن است آسیب‌ها باعث شوند فرد نیاز به پیوند قرنیه داشته باشد. هنگامی که فرد دچار برق‌زدگی ناشی از جوشکاری شده باشد، باید چشمش به مدت ۲۴ساعت با پانسمان چشمی بسته باشد. پس از ۲۴ساعت درد چشمی کاهش می‌یابد و در صورتی که درد کاهش پیدا نکرد و یا فرد افزایش درد چشمی را احساس کرد باید فورا به درمانگاه اورژانس چشمی مراجعه کند.</p>
      <p>بنابر اعلام بخش آموزش بیمارستان فارابی، در صورتی که در دراز مدت هنگام جوشکاری از عینک‌های ایمنی استفاده نکنید، مستعد ابتلا به آب مروارید ناشی از اشعه فرابنفش هستید.</p>
    </article>
  </body>
</html>