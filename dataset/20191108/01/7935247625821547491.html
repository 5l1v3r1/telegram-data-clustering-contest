<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/insaata-akan-para-bosa-mi-gidiyor-15544yy.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T01:00:00+00:00"/>
    <meta property="og:title" content="İnşaata akan para boşa mı gidiyor?"/>
    <meta property="og:description" content="İnşaat sektörü sadece çimento, demir, tuğla ve camdan ibaret bir dünya değil.Mobilyadan tekstile, beyaz eşyadan iklimlendirme sektörüne uzanan çok..."/>
  </head>
  <body>
    <article>
      <h1>İnşaata akan para boşa mı gidiyor?</h1>
      <address><time datetime="2019-11-08T01:00:00+00:00">08 Nov 2019, 01:00</time> by <a rel="author">Feridun Eyüpoğlu</a></address>
      <p>İnşaat sektörü sadece çimento, demir, tuğla ve camdan ibaret bir dünya değil.</p>
      <p>Mobilyadan tekstile, beyaz eşyadan iklimlendirme sektörüne uzanan <b>çok geniş yelpazedeki onlarca sektörün ürettiği</b> yüzlerce kalem ürünü de temsil ediyor inşaat.</p>
      <p>Akıllı binalarla bilişimin dahi kendine alan bulduğu finans dünyasının en uzun soluklu kredilerinin bağlandığı inşaat sektörü <b>büyümenin lokomotifi olma konumunu</b> her daim sürdürecektir!</p>
      <p>Tarihsel perspektifteki dünya örnekleri de bu tezi kanıtlamakta.</p>
      <p>ABD’nin de Çin’in de Avrupa’nın da büyüme öykülerinde inşaatın rolü yadsınamaz.</p>
      <p>
        <b>Ancak, tabi ki ülkedeki finansmanın büyük bölümünü bu sektöre yüklemek gibi bir hataya düşmemek gerekiyor!</b>
      </p>
      <p>Çünkü bu tarz hataların yapıldığı dönemlerin yüklediği ağır faturalar var.</p>
      <p>Örneğin 2008’de patlak veren <b>küresel krizin tetikleyicisi</b>, sermayenin fazlaca ve kuralsızca aktığı Amerikan konut piyasasıydı. </p>
      <p>
        <b>Neticede mortgage krizi olarak başlayan süreç finans piyasalarını altüst ederek tarih sayfalarındaki yerini aldı!</b>
      </p>
      <p>Yani hiçbir sektöre haddinden fazla yüklenmemek lazım.</p>
      <p>
        <b>Türkiye’de de özellikle konut piyasası bir dönem hem kamunun hem de özel sektörün kendini fazlaca kaptırdığı bir alan oldu.</b>
      </p>
      <p>Ve sonuçta <b>“Bu kadar parayı taşa toprağa yatırmak ne kadar doğru?”</b> tarzında eleştiri sesleri yükseldi.</p>
      <p>
        <b>İnşaata giden para Ar-Ge ve inovasyona ayrılsaydı Türkiye’nin kazancı ne olurdu?</b>
      </p>
      <p>Akıllara bu tür sorular da haklı olarak takılmakta.</p>
      <p>Ama net bir ayırımı burada ortaya koymak şart.</p>
      <p>
        <b>Bilim ve teknolojiye yatırım yapmak her daim şart olan bir mesele.</b>
      </p>
      <p>
        <b>Iskalama şansımızın olmadığı bir alan yani.</b>
      </p>
      <p>Ve zararın neresinden dönsek kar yazacağımız fırsat söz konusu bu cephede!</p>
      <p>Kısacası <b>yüksek teknoloji odaklı kalkınma</b> herkesin önceliği olmalı.</p>
      <p> </p>
      <p>
        <b>Özel bir önemi hak ediyor</b>
      </p>
      <p> </p>
      <p>Ama bu stratejiyi benimsemek inşaat gibi <b>emek yoğun ve katma değerli </b>sektörleri ihmal etmemizi gerektirmez.  </p>
      <p>Özellikle de bu ülkede <b>en temel sosyal hak</b> olan barınma ihtiyacını kendine ait bir konutla giderememiş milyonlar olduğu düşünülürse!</p>
      <p>
        <b>Ciddi bir kentsel dönüşüme ihtiyacımız olduğu da unutulmamalı.</b>
      </p>
      <p>Yabancı sermayenin de çekilebileceği <b>yatırım amaçlı </b>emlak projeleri de göz ardı edilmemeli.</p>
      <p>
        <b>Neticede yeni fabrikaları, iş merkezlerini, otelleri, hastaneleri, okulları, yolları yani ekonomik ve sosyal hayatın yapıtaşlarını da üreten bu sektöre özel bir önem vermek şart.</b>
      </p>
      <p>Elbette ki mimarisiyle ve çevresel değerleriyle bir bütün olarak şehirleşme kriterlerine tam olarak uyulması şartıyla.</p>
      <p> </p>
      <p>
        <b>Yeni model ne getirecek?</b>
      </p>
      <p>   </p>
      <p>Zorlu bir dönemden geçen inşaat sektörünün<b> destekler ve faiz indirimleriyle nefes alma çabası</b> gündeme damgasını vuruyor.</p>
      <p>Dolayısıyla hem vatandaş hem de sektör adına <b>yeni çözümlerin</b> gündeme gelmesi şart.</p>
      <p>
        <b>Bu çerçevede özellikle dar gelirlileri hedefleyen yeni konut modeli bir fırsat sunmaya aday görünüyor.</b>
      </p>
      <p>Nasıl mı?</p>
      <p>Asgari ücretli ve dar gelirli vatandaşları ev sahibi yapacak modelin finansman altyapısı tamamlanmış.</p>
      <p>
        <b>Bu modele göre vatandaş 20 yıl vadeyle ve tarihin en düşük faiz oranı ile kira hatta kiradan daha ucuz bir maliyetle ev sahibi olabilecekmiş!</b>
      </p>
      <p>Yılda en az 100 bin vatandaşın ev sahibi olması hedeflenen modelin detayları henüz belli değil.</p>
      <p>Elbette ki <b>TOKİ liderliğinde ve kamu bankalarının desteğiyle</b> böyle bir adım atılabilir.</p>
      <p>
        <b>Ancak, bu çaptaki bir projede hem finans kuruluşları hem de inşaat firmalarının rolünün ne olacağı de büyük önem taşımakta.</b>
      </p>
      <p>Bir de şehirleşme üzerindeki etkilerini unutmamakta fayda var.</p>
    </article>
  </body>
</html>