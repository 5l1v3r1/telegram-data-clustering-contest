<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Olympiakos/olympiakos-efialtikes-vradies-sto-monaxo-154-ekat-eyrw-kai-gkol-me-duo-pases.5635124.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-08T06:26:00+00:00"/>
    <meta property="og:title" content="Ολυμπιακός: Εφιαλτικές βραδιές στο Μόναχο, 154 εκατ. ευρώ και γκολ με δύο πάσες"/>
    <meta property="og:description" content="Από αυτή την Μπάγερν Μονάχου έχασε ο Ολυμπιακός! Αριθμοί που δείχνουν πολλά και καλό είναι να έχουν υπόψη τους οι φίλοι των ερυθρολεύκων που απαιτούσαν κάτι περισσότερο. Γράφει ο Διονύσης Βερβελές."/>
  </head>
  <body>
    <article>
      <h1>Ολυμπιακός: Εφιαλτικές βραδιές στο Μόναχο, 154 εκατ. ευρώ και γκολ με δύο πάσες</h1>
      <h2>Από αυτή την Μπάγερν Μονάχου έχασε ο Ολυμπιακός! Αριθμοί που δείχνουν πολλά και καλό είναι να έχουν υπόψη τους οι φίλοι των ερυθρολεύκων που απαιτούσαν κάτι περισσότερο. Γράφει ο Διονύσης Βερβελές.</h2>
      <address><time datetime="2019-11-08T06:26:00+00:00">08 Nov 2019, 06:26</time> by <a rel="author">Διονύσης Βερβελές</a></address>
      <p>Αρκετοί δεν είδαν με καλό μάτι <a href="https://www.sport24.gr/football/ChampionsLeague/mpagern-olympiakos-2-0-epese-sa-n-tauros-sthn-arena.5634008.html">την εικόνα του Ολυμπιακού στο Μόναχο, απέναντι στην Μπάγερν</a>. Αναλύσαμε <a href="https://www.sport24.gr/Columns/dionysis-verveles/oi-duo-opseis-toy-nomismatos-sto-monaxo.5634314.html">χθες κάποια πράγματα και σίγουρα έχουν ενδιαφέρον κάποια στοιχεία</a>. Για να τα βάζουν κάτω ορισμένοι και να καταλαβαίνουν ποια ομάδα είχε απέναντί του ο <a href="https://www.sport24.gr/football/omades/Olympiakos/">Ολυμπιακός</a>. Όχι ότι χρειάζονται ιδιαίτερες συστάσεις αν σέβεσαι την παγκόσμια ιστορία του ποδοσφαίρου και ξέρεις.</p>
      <p>Θέλετε να δούμε ορισμένες από τις παραστάσεις της παρέας του Λεβαντόφσκι μέσα στην Allianz Arena; Φέτος σε δύο ματς έχει δύο νίκες και 5-0 τέρματα. Και περιμένει την τελευταία αγωνιστική την <a href="https://www.sport24.gr/football/omades/totenam/">Τότεναμ</a>.</p>
      <p>Τον Νοέμβριο του 2018 η Μπενφίκα γνωρίζει τη συντριβή με 5-1 στο Μόναχο. Λίγους μήνες νωρίτερα, τον Φεβρουάριο, τη συντριβή με 5-0 γνωρίζει η Μπεσίκτας. Τον Δεκέμβρη του 2017 η Μπάγερν επικρατεί 3-1 της Παρί Σεν Ζερμέν. Τρία γκολ δέχονται στη Γερμανία, Άντερλεχτ και Σέλτικ, ενώ τον Φλεβάρη του 2017 η Άρσεναλ είναι αυτή που βλέπει στα μάτριξ το 5-1 στην πλάτη της. Ούτε η Αϊντχόφεν γλίτωσε την ήττα (4-1), ενώ 5-0 ηττήθηκε η Ροστόφ. Κάπου εκεί, φτάνεις στο 2015 (στις 4 Νοέμβρη) και στην ήττα 4-0 του Ολυμπιακού, με τον Μάρκο Σίλβα τότε στον πάγκο.</p>
      <p>Πριν από αυτό το ματς; Τρόμος... Πέντε γκολ δέχθηκαν Ντιναμό Ζάγκρεμπ, ξανά η <a href="https://www.sport24.gr/football/omades/Arsenal/">Άρσεναλ</a>, έξι γκολ δέχεται η Πόρτο και επτά η Σαχτάρ Ντόνετσκ. Αφήνουμε εκτός ότι όλα αυτά τα χρόνια εκεί η Μπάγερν νίκησε <a href="https://www.sport24.gr/football/omades/Barcelona/">Μπαρτσελόνα</a> και <a href="https://www.sport24.gr/football/omades/Giouventous/">Γιουβέντους</a>.</p>
      <p>Μπορεί τα παραπάνω να μην λένε κάτι σε πολλούς. Αν τα βάλουμε κάτω, όμως, νομίζω πως καταλαβαίνουν εύκολα γιατί ο Ολυμπιακός αναζητούσε θαύμα. Μπορεί η Μπάγερν να μην έχει την πιο... καυτή έδρα, αλλά στο γήπεδό της, έχει μια ξεχωριστή δυναμική και έχει φέρει εφιαλτικά βράδια στους αντιπάλους της.</p>
      <h3>154.000.000 ΕΥΡΩ ΑΞΙΑ ΟΙ ΑΛΛΑΓΕΣ!</h3>
      <p>Ο Χανς Φλικ έκανε τις τρεις αλλαγές του στο τέλος, στον αγώνα της Τετάρτης. Η μία από αυτές άλλωστε, ο Πέρισιτς, "σφράγισε" τη νίκη των Γερμανών με το γκολ στο 89ο λεπτό. Θέλετε μήπως να δούμε τη χρηματιστηριακή αξία των τριών αλλαγών της Μπάγερν;</p>
      <p>Ο Κουτίνιο που μπήκε, σύμφωνα με το transfermarkt είναι στα 90.000.000 ευρώ.</p>
      <p>Ο Τολισό κοστολογείται στα 40.000.000 ευρώ και ο σκόρερ Πέρισιτς, στα 24.000.000 ευρώ.</p>
      <p>Συνολικά, οι τρεις αλλαγές στα 154.000.000 ευρώ!</p>
      <p>Τα παραθέτω τα παραπάνω στοιχεία, για να προσγειώνονται ορισμένοι και να συνειδητοποιούν τι μέγεθος είχε απέναντί του ο Ολυμπιακός. Από αυτή την Μπάγερν ηττήθηκε λοιπόν και αποτυχία δεν είναι. Πιο τολμηρός πήγε να δείξει στο τέλος και με τέσσερις πάσες δέχθηκε το γκολ.</p>
      <h3>ΔΥΟ ΠΑΣΕΣ ΚΑΙ 12 ΔΕΥΤΕΡΟΛΕΠΤΑ</h3>
      <p>Στο 88:16 Μασούρας και Ομάρ μπερδεύονται στη γραμμή του πλαγίου άουτ. Χάνουν την κατοχή της μπάλας και με δύο πάσες και μια ανεπιτυχή παρέμβαση του Τσιμίκα, στο 88:28 η μπάλα καταλήγει στα δίχτυα του Σα. Με δύο πάσες σε δώδεκα δευτερόλεπτα, "εκτέλεσε" η Μπάγερν για το 2-0.</p>
      <p>Ένα γκολ που θύμισε πολύ την εικόνα της στο εντυπωσιακό 7-2 στο Λονδίνο με την Τότεναμ. Πιστεύετε ακόμη και σήμερα, ότι αυτός ο Ολυμπιακός, με το ρυθμό ελληνικού πρωταθλήματος, μπορούσε να παίξει τόσο ψηλά την Μπάγερν και να δώσει τόσους χώρους;</p>
      <h4>ΔΙΑΒΑΣΤΕ ΑΚΟΜΑ</h4>
      <h4>
        <a href="https://www.sport24.gr/football/ChampionsLeague/mpagern-olympiakos-h-tromerh-apokroysh-toy-sa-sta-soyt-twn-koman-kai-miler.5634179.html">Μπάγερν - Ολυμπιακός: Οι τρομερές αποκρούσεις του Σα</a>
      </h4>
      <p>
        <i>
          <b>Photo Credits: AP Photo/Matthias Schrader</b>
        </i>
      </p>
    </article>
  </body>
</html>