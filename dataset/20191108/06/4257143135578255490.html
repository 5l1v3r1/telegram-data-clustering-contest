<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/nagyot-ugrott-az-otp"/>
    <meta property="og:site_name" content="infostart"/>
    <meta property="article:published_time" content="2019-11-08T06:27:00+00:00"/>
    <meta property="og:title" content="Nagyot ugrott az OTP"/>
    <meta property="og:description" content="Az OTP az idei harmadik negyedévben 131,6 milliárd forint konszolidált adózás utáni eredményt ért el, ami 53 százalékkal haladta meg a tavalyi azonos időszak, és 25 százalékkal az idei második negyedév nyereségét - derül ki a Budapesti Értéktőzsde (BÉT) honlapján pénteken közzétett tájékoztatóból."/>
  </head>
  <body>
    <article>
      <h1>Nagyot ugrott az OTP</h1>
      <address><time datetime="2019-11-08T06:27:00+00:00">08 Nov 2019, 06:27</time> by <a rel="author">Infostart / MTI</a></address>
      <h3>Az OTP az idei harmadik negyedévben 131,6 milliárd forint konszolidált adózás utáni eredményt ért el, ami 53 százalékkal haladta meg a tavalyi azonos időszak, és 25 százalékkal az idei második negyedév nyereségét - derül ki a Budapesti Értéktőzsde (BÉT) honlapján pénteken közzétett tájékoztatóból.</h3>
      <p>A negyedéves eredmény jóval magasabb az elemzők által várt mintegy 105 milliárd forintnál.</p>
      <p>A nemzetközi pénzügyi beszámolási standardok (IFRS) alapján készült jelentés szerint az idei első kilenc hónapban a bankcsoport majdnem 310 milliárd forint adózott eredményt ért el, 29 százalékkal magasabbat, mint a tavalyi hasonló időszakban.</p>
      <p>A konszolidált kimutatás tartalmazza a moldovai és a montenegrói leánybankok mérlegét és kéthavi eredmény-hozzájárulásukat, illetve az újonnan akvirált szerb leánybank mérlegtételeit. A szlovén tranzakció pénzügyi zárása a negyedik negyedévben várható - írták.</p>
      <p>Az összesítés alapján a harmadik negyedév 110,5 milliárd forintos konszolidált korrigált adózás utáni eredménye 2 százalékkal elmarad a történelmi csúcsot jelentő előző negyedévitől, de 19 százalékkal magasabb a 2018-as harmadik negyedévinél.</p>
      <p>Az első három negyedévben az OTP-csoport korrigált adózott eredménye 19 százalékos éves növekedéssel meghaladta a 313 milliárd forintot. Az új bolgár, albán, moldáviai és montenegrói bankok nélkül 294 milliárd forint volt a konszolidált eredmény, a növekedés így 14 százalék tavalyhoz képest.</p>
      <p>A kilenchavi eredményen belül az OTP Core (a magyarországi üzletág) 145,7 milliárd forintos teljesítménye éves összevetésben 4 százalékos bővülést jelent. A külföldi leánybankok eredmény-hozzájárulása éves összevetésben 41 százalékról 47 százalékra bővült.</p>
      <p>A bevételek tavalyhoz képest 18 százalékkal emelkedtek, idei összegük a harmadik negyedév végére meghaladta a 772,2 milliárd forintot. A bolgár, albán, moldáviai és montenegrói akvizíciós hatást kiszűrve a bevételnövekedés 12 százalékos. Az OTP elsősorban az erősödő üzleti aktivitással, kisebb mértékben pedig a leányvállalati devizákkal szembeni forintgyengüléssel magyarázza az emelkedést.</p>
      <p>A nettó kamatbevétel 15 százalékos éves bővüléssel 510,4 milliárd forintot ért el az első kilenc hónapban. A nettó díj- és jutalékeredmény ennél is jelentősebb mértékben, 20 százalékkal bővült 197 milliárd forintra. A növekedést az OTP az erősebb szezonális teljesítménynek és javuló üzleti aktivitásnak tulajdonítja.</p>
      <p>A kilenchavi konszolidált működési költségek tavalyhoz képest 13 százalékkal nőttek. A bővülés ugyanakkor csak 6,5 százalék lett volna az újonnan bekerült bankok miatti költségnövekedés és a devizaárfolyam-változások hatásai nélkül.</p>
      <p>Közölték továbbá, hogy a kedvező bevételi dinamika és a mérséklődő költségnövekedés eredőjeként a kiadás/bevételi ráta negyedéves összevetésben 2,3 százalékponttal 49,8 százalékra javult, míg az eszközarányos költségmutató 3 százalék közelébe esett.</p>
      <p>A konszolidált árfolyamszűrt teljesítő hitelállomány növekedése a harmadik negyedévben tovább gyorsult, így az árfolyamszűrt állományok az év első kilenc hónapjában organikusan 830 milliárd forinttal, 10 százalékkal nőttek. Az öt új pénzügyileg lezárt akvizícióval együtt az árfolyamszűrt teljesítő állományok 2710 milliárd forinttal, 33 százalékkal nőttek.</p>
      <p>Az árfolyamszűrt konszolidált betétállomány az előző negyedévhez képest 13 százalékkal, tavalyhoz képest 29 százalékkal, akvizíciók nélkül 6 és 12 százalékkal nőtt. A nettó hitel/betét mutató a harmadik negyedévben 1 százalékpontot emelkedve elérte a 76 százalékot.</p>
      <p>A bruttó likviditási tartalék 6,6 milliárd eurót tett ki a harmadik negyedév végén.</p>
      <p>Az OTP részvényeit a BÉT prémium kategóriájában jegyzik. Árfolyamuk csütörtökön, a jelentést megelőző záráskor történelmi csúcsot, 14 210 forintot ért el. Az elmúlt egy évben 14 030 forint volt az OTP legmagasabb, 10 950 forint pedig a legalacsonyabb részvényárfolyama.</p>
      <p>
        <i>Nyitókép: MTI/Balogh Zoltán</i>
      </p>
      <p>
        <b>Kapcsolódó hang</b>
      </p>
      <p>Az OTP eredménye - Korányi G. Tamás tőzsdei szakértő</p>
      <figure>
        <audio src="https://infostart.hu/audio/00004/00004fe6b.mp3"/>
      </figure>
      <p> </p>
    </article>
  </body>
</html>