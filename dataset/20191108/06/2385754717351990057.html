<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596296/fonikos-seismos-sto-iran-nekroi-kai-travmaties"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T06:32:00+00:00"/>
    <meta property="og:title" content="Φονικός σεισμός στο Ιράν: Νεκροί και τραυματίες"/>
    <meta property="og:description" content="Τουλάχιστον 3 άνθρωποι έχασαν τη ζωή τους και άλλοι 20 τραυματίστηκαν όταν σεισμική δόνηση 5,9 βαθμών — σύμφωνα με το αμερικανικό ινστιτούτο γεωφυσικής..."/>
  </head>
  <body>
    <article>
      <h1>Φονικός σεισμός στο Ιράν: Νεκροί και τραυματίες</h1>
      <address><time datetime="2019-11-08T06:32:00+00:00">08 Nov 2019, 06:32</time> by <a rel="author">SigmaLive</a></address>
      <p>Τουλάχιστον 3 άνθρωποι έχασαν τη ζωή τους και άλλοι 20 τραυματίστηκαν όταν σεισμική δόνηση 5,9 βαθμών — σύμφωνα με το αμερικανικό ινστιτούτο γεωφυσικής (USGS) — έπληξε το βορειοδυτικό τμήμα του Ιράν, σύμφωνα με το αγγλόφωνο ιρανικό κρατικό τηλεοπτικό δίκτυο Press TV.</p>
      <p>Κατά δεδομένα που δημοσιοποίησε το USGS, ο σεισμός έγινε 60 χιλιόμετρα από την πόλη Χαστρούντ, στην ιρανική επαρχία του Ανατολικού Αζερμπαϊτζάν, λίγο πριν από τις 02:30 τοπική ώρα [01:00 ώρα Ελλάδας].</p>
      <p>Σύμφωνα με το σεισμολογικό κέντρο του Ινστιτούτου Γεωφυσικής του Πανεπιστημίου της Τεχεράνης, ο σεισμός, που είχε εστιακό βάθος μόλις 8 χιλιομέτρων, ακολουθήθηκε από τέσσερις μετασεισμικές δονήσεις μεταξύ 4,1 και 4,8 βαθμών.</p>
      <p>Το εστιακό βάθος των μετασεισμών ήταν 10 χιλιόμετρα, κατά δεδομένα του ινστιτούτου.</p>
      <p>Το ημιεπίσημο πρακτορείο ειδήσεων ISNA και η κρατική τηλεόραση μετέδωσαν ότι έγινε ο σεισμός, χωρίς όμως να κάνουν λόγο για θύματα ή ζημιές. Το πρακτορείο ειδήσεων IRNA μετέδωσε πως αρκετοί πολίτες πανικοβλήθηκαν και βγήκαν από τα σπίτια τους μέσα στη νύχτα.</p>
      <p>Οι ισχυρές σεισμικές δονήσεις είναι συχνές στην Ισλαμική Δημοκρατία.</p>
      <p>Πηγή: ΑΠΕ - ΜΠΕ </p>
    </article>
  </body>
</html>