<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-politika/premiert-uchastva-v-sreshcha-za-zapadnite-balkani-406147.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T06:22:57+00:00"/>
    <meta property="og:title" content="Премиерът участва в среща за Западните Балкани"/>
    <meta property="og:description" content="Лидерската среща се подкрепя активно от Клаус Шваб, основател и директор на Световния икономически форум"/>
  </head>
  <body>
    <article>
      <h1>Премиерът участва в среща за Западните Балкани</h1>
      <address><time datetime="2019-11-08T06:22:57+00:00">08 Nov 2019, 06:22</time> by <a rel="author">Редактори</a></address>
      <p>Бойко Борисов пристигна снощи в Женева, където днес ще участва в лидерската среща, посветена на Западните Балкани.</p>
      <p>Срещата се организира от Световния икономически форум като израз на ангажимента му да служи като надеждна платформа за публично-частно сътрудничество и за засилване на положителното развитие в региона и извън него. В този контекст Форумът свиква лидерите от Западните Балкани и ключови партньори в централата си в Женева за задълбочена дискусия.</p>
      <p>Лидерската среща се подкрепя активно от Клаус Шваб, основател и изпълнителен директор на Световния икономически форум, и ще се ръководи от неговия президент Бьорге Бренде.</p>
      <p>Преди официалния старт на срещата участниците се събраха на работна вечеря, като сред обсъжданите бе и формирането на позитивна бъдеща перспектива за Западните Балкани.</p>
      <p>Европейската перспектива за страните от Западните Балкани е двигател за реформи и сътрудничество. ЕС има стратегически интерес от интеграцията на региона, заяви премиерът по време на работната вечеря.</p>
      <p>Борисов изтъкна последователните усилия на България по темата, като специално акцентира върху огромната работа, свършена по време на Българското председателство на Съвета на ЕС, както и върху предстоящото председателство на Берлинския процес, което ще имаме съвместно с Република Северна Македония.</p>
      <p>„Необходимо е да развиваме модерна инфраструктура, дигитална свързаност и контактите между хората. Инвестициите в човешкия капитал и младите хора също са от изключително значение за бъдещето“, заяви министър-председателят Борисов. Премиерът акцентира върху разширяването на транс-европейската транспортна мрежа към региона и цялостното изграждане на Коридор No 8, който ще свърже Черно с Адриатическо море и така ще се отключи потенциалният пазар от 18 милиона потребители в Западните Балкани.</p>
      <p>„Когато говорим за железопътни линии, магистрали и пристанища, трябва да говорим и за дигиталната инфраструктура, която ще ускори икономическия растеж и ще подобри живота на хората“, отбеляза още премиерът Борисов. Той изтъкна подкрепата на България за Дигиталната програма за Западните Балкани, по линия на която се отделят 30 милиона евро за изграждането на инфраструктура на широколентов достъп в региона. Министър-председателят добави, че за 2019 г. страната ни е отделила за региона 3.41 милиона лева като част от официалната помощ за развитие, а български оператори предоставят роуминг пакети за страните от Западните Балкани на единична цена до пет пъти по-ниска от тази, определена в Дигиталната програма. Като друга ключова тема за региона премиерът Борисов посочи енергийната сигурност, свързаността и диверсификацията. Министър-председателят специално акцентира върху работата на българското правителство по изграждането на междусистемната газова връзка между България и Гърция, както и по отношение на „Балкански поток“.</p>
      <p>„Трябва да използваме пълноценно времето до срещата на върха в Загреб и да продължим диалога и усилията по разширяването. Не бива да се обезкуражаваме, при толкова важен за бъдещето на ЕС въпрос като Западните Балкани. Заедно, трябва да бъдем решителни и целенасочени, да продължим да работим докато целта не бъде постигната“, каза в заключение министър-председателят Бойко Борисов. Той беше категоричен, че общата цел е в Европа да има стабилност, сигурност и просперитет.</p>
    </article>
  </body>
</html>