<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/bitcoin-safiye-bursada-yakalandi/926469"/>
    <meta property="og:site_name" content="medya faresi"/>
    <meta property="article:published_time" content="2019-11-08T06:31:00+00:00"/>
    <meta property="og:title" content="30 Milyon lira dolandıran Bitcoin Safiye nerede yakalandı?"/>
    <meta property="og:description" content="Aydın'da, kendisini 'ekonomist-broker' olarak tanıtıp, farklı meslek gruplarından 40 kişiyi 600 'bitcoin' karşılığı yaklaşık 30 milyon TL dolandırdığı iddiasıyla aranan Safiye Gökçe B., Bursa'da yakalandı."/>
  </head>
  <body>
    <article>
      <h1>30 Milyon lira dolandıran Bitcoin Safiye nerede yakalandı?</h1>
      <h2>Aydın'da, kendisini 'ekonomist-broker' olarak tanıtıp, farklı meslek gruplarından 40 kişiyi 600 'bitcoin' karşılığı yaklaşık 30 milyon TL dolandırdığı iddiasıyla aranan Safiye Gökçe B., Bursa'da yakalandı.</h2>
      <address>
        <time datetime="2019-11-08T06:31:00+00:00">08 Nov 2019, 06:31</time>
      </address>
      <p>Aydın Emniyet Müdürlüğü ekipleri, 'nitelikli dolandırıcılık' suçlamasıyla hakkında yakalama kararı çıkarılan Safiye Gökçe B.'nin Bursa'da olduğunu belirleyerek, İl Emniyet Müdürlüğü'ne bildirdi.</p>
      <p>Bunun üzerine harekete geçen Bursa Emniyet Müdürlüğü Narkotik Suçlarla Mücadele Şube Müdürlüğü ekipleri, Gebze- Orhangazi- İzmir yolu Bursa gişelerinde önlem aldı.</p>
      <p>Kente saat 03.00 sıralarında araçla giriş yapan Safiye Gökçe B., polis ekiplerince durdurularak, gözaltına alındı. Bursa Emniyet Müdürlüğü'ne götürülen Safiye Gökçe B., işlemlerinin ardından Aydın Emniyet Müüdürlüğü ekiplerine teslim edildi. </p>
      <h3>BITCOIN SAFİYE KİMDİR?</h3>
      <p>Adana’da yaşayan Safiye Gökçe B., yaklaşık 2 yıl önce eşinin bir jeotermal enerji santralinde elektrik mühendisi olarak göreve başlaması üzerine Aydın’a taşındı. Burada eşiyle birlikte taşeron şirket kuran Safiye Gökçe B., JES şirketlerine işçi bulmaya başladı.</p>
      <p>Bu sırada Aydın Devlet Hastanesi’ne sağlık kontrolüne giden Safiye Gökçe B. iddiaya göre tanıştığı bir doktora kendisini, ‘ekonomist- broker’ olarak tanıttı. Doktora, parasını herhangi bir merkez bankası, resmi kuruluş ile ilişiği olmayan elektronik para birimi bitcoin’e yatırmasını söyledi. İkna olan doktordan bitcoin karşılığında para aldı. Bir süre sonra kar payı verdiği doktora, kendisine yeni müşteriler bulmasını, bunun üzerinden de kar payı ödeyeceğini vadetti.</p>
      <h3>2 YIL KAR PAYI ÖDEDİ</h3>
      <p>Böylelikle Çiftlik Bank benzeri bir yapı oluşturan Safiye Gökçe B., kısa sürede hemşireden polise kadar çok sayıda meslek grubundan 40 kişiye ulaştı. Bitcoin almak için para topladığı bu kişilere 2 yıl boyunca kar payı ödedi.</p>
      <p>Para aldığı kişilere, kurdukları şirketin arkasında JES firması bulunduğunu, yeğeninin Milli İstihbarat Teşkilatı’nda (MİT) görevli olduğunu söyleyerek, güven kazanan Safiye Gökçe B., 2 ay önce ortadan kayboldu.</p>
      <p>Safiye Gökçe B.’nin, telefonlarını açmaması üzerine dolandırıldıklarını anlayan mağdurlardan 28’i avukatları aracılığıyla Aydın Cumhuriyet Savcılığı’na suç duyurusunda bulundu.</p>
      <figure>
        <img src="http://www.medyafaresi.com/files/uploads/content/ajans-872665-1.jpg"/>
      </figure>
      <p>Şikayetler üzerine başlatılan soruşturma kapsamında Safiye Gökçe B.’nin hesapları incelemeye alındı. Kripto para hesaplarında toplam 8 bin 300 bitcoin olduğu ve bu sayının giderek arttığı belirlendi.</p>
      <p>Mağdurların ‘Bitcoin Safiye’ adını taktığı Safiye Gökçe B.’nin birlikte hareket ettiği kişilerle web sitesi kurduğu, bir süre sonra da siteyi kapatıp, ortadan kaybolduğu anlaşıldı.</p>
      <p>Safiye Gökçe B.'nin Aydın’da 40 kişiyi 600 bitcoin karşılığı yaklaşık 30 milyon lira dolandırdığı belirlendi. </p>
      <figure>
        <img src="http://www.medyafaresi.com/files/uploads/content/ajans-872665-2.jpg"/>
      </figure>
      <p>(İHA)</p>
    </article>
  </body>
</html>