<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620388/%D9%85%D9%88%D8%B3%DB%8C%D9%82%DB%8C-%D9%86%D9%88%D8%A7%D8%AD%DB%8C-%D8%B4%D8%B1%D8%AD-%D8%B4%D8%B1%DB%8C%D9%81-%D8%B3%D8%B1%D8%B2%D9%85%DB%8C%D9%86%E2%80%8C%D9%87%D8%A7-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="موسیقی نواحی شرح شریف سرزمین‌ها است"/>
    <meta property="og:description" content="معاون امور هنری وزارت فرهنگ و ارشاد اسلامی گفت: موسیقی نواحی شرح شریف سرزمین‌ها است و نغمه‌های این موسیقی در سوگ و سور، در ستایش و نیایش قرین آدمی و روایت‌گر زندگی است."/>
  </head>
  <body>
    <article>
      <h1>موسیقی نواحی شرح شریف سرزمین‌ها است</h1>
      <h2>معاون وزیر ارشاد:</h2>
      <address>
        <time datetime="2019-11-08T06:00:00+00:00">08 Nov 2019, 06:00</time>
      </address>
      <p>
        <i>معاون امور هنری وزارت فرهنگ و ارشاد اسلامی گفت: موسیقی نواحی شرح شریف سرزمین‌ها است و نغمه‌های این موسیقی در سوگ و سور، در ستایش و نیایش قرین آدمی و روایت‌گر زندگی است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سیدمحمدمجتبی حسینی روز پنجشنبه در آیین افتتاح دوازدهمین جشنواره موسیقی نواحی در محل کاروانسرای گنجعلی‌خان کرمان افزود: نواهایی که نشان‌دار کوه و دشت و دریاست و با خاک و خورشید هم پیوند، نغمه هایی که موزه مضامینی است و به مرحمت پنجه کاردان و حنجره هنردان، پنجره‌ها می‌گشاید به منظر گسترده فرهنگ از دیروز تا همیشه‌ای که صدا باقیست.</p>
      <p>وی اظهار داشت: موسیقی نواحی بدین صفت نه‌ تنها پدیده‌ای شنیدنی که نگارخانه‌ای دیدنی است حتی هرمان و هجران منظومه‌ها رنگ امید دارد و رنگ کار و کوشش.</p>
      <figure>
        <img src="https://aftabnews.ir/files/fa/news/1398/8/16/356472_351.jpg"/>
      </figure>
      <p>معاون امور هنری وزارت فرهنگ و ارشاد اسلامی گفت: جشنواره موسیقی نواحی گردهمایی مشتاقانه‌ای است که پیر و جوان می‌خواهند از ارمغان دلپذیر هنر در گوش محرمان فرهنگ قصه‌های ناب زمزمه کنند.</p>
      <p>وی ادامه داد: از این روست که دغدغه تمامی دست‌اندرکاران نه صرف نغمه‌پردازی که ایجاد معرضی است برای گفت و گو، برای آنکه ببینیم و بدانیم از اقلیم رنگارنگ و اقوام مختلف نجد ایران چه گوهرها برای فردا می‌توان ساخت.</p>
      <p>حسینی تصریح کرد: دیروز را چراغ راه فردا قراردادن و امروز را با امید و وحدت و یکدلی سپری کردن حاصل ارزشمند این روزها است و روزهایی که می‌تواند بر جذابیت‌های فراوان کرمان کریم بیفزاید.</p>
      <p>وی افزود: بر من است تا ضمن ادای ارادت به تمامی اهالی موسیقی نواحی ایران اعم از استاندار فرهیخته و توانمند کرمان، مسئولان استان و همکاران وزارت و مدیرکل فرهنگ و ارشاد اسلامی در تهران و کرمان قدردانی کنم.</p>
      <p>همچنین دوازدهمین جشنواره موسیقی نواحی عصر پنجشنبه با حضور استاندار کرمان، معاون امور هنری وزیر و مدیرکل فرهنگ و ارشاد اسلامی استان کرمان در محل کاروانسرای گنجعلی‌خان کرمان افتتاح شد و در این آیین از کتاب جشنواره به نام ‘منظومه‌های حماسی’ در جهت اشاعه موسیقی نواحی ایران رونمایی شد.</p>
      <p>دوازدهمین جشنواره موسیقی نواحی نیز همانند دوره های قبل در استان کرمان به عنوان زادگاه آن برگزار می شود و مکان اختتامیه آن روز یکشنبه هفته آینده در تالار خواجه نصیر الدین طوسی در نظر گرفته شده است ...</p>
      <p>گروه‌های موسیقی مقامی و نواحی مناطق مختلف از جمله استان کردستان، تربت جام، خراسان شمالی، آذربایجان شرقی، سیستان و بلوچستان، ترکیه، هرمزگان، ترکمن، کرمان، خوزستان در آیین افتتاحیه دوازدهمین جشنواره ملی موسیقی نواحی هنر خود را ارائه کردند.</p>
    </article>
  </body>
</html>