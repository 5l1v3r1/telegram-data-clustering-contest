<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/skrivnostni-primer-se-na-koprskem-odru"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Skrivnostni primer še na koprskem odru"/>
    <meta property="og:description" content="Koprodukcija SNG Nova Gorica in Gledališča Koper Skrivnostni primer ali kdo je umoril psa v režiji Renate Vidič bo drevi ob 20. uri uradno premiero doživela še na koprskem odru."/>
  </head>
  <body>
    <article>
      <h1>Skrivnostni primer še na koprskem odru</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Uredništvo Pn</a></address>
      <p>
        <b>Koprodukcija SNG Nova Gorica in Gledališča Koper Skrivnostni primer ali kdo je umoril psa v režiji Renate Vidič bo drevi ob 20. uri uradno premiero doživela še na koprskem odru.</b>
      </p>
      <figure>
        <img src="https://static.primorske.si/foto/highres/kultura/718795_skrivnostni_primer.jpg"/>
        <figcaption>Foto: Peter Uhan</figcaption>
      </figure>
      <p><b>KOPER</b> &gt; Predstava je gledališka priredba mednarodne knjižne uspešnice <b>Marka Haddona</b>, ki v osrčje postavlja 15-letnega Christopherja, najstnika z avtistično motnjo - aspergerjevim sindromom (izvrstno ga upodobi <b>Žiga Udir</b>). Deček skozi raziskovanje umora sosedovega psa gledalcu razkriva tako ozadje svoje zgodbe kakor povsem drugačen, samosvoj pogled na svet.</p>
      <blockquote>V Kopru si bo moč predstavo ogledati še jutri in v ponedeljek.</blockquote>
      <p>Žiga Udir je pred premiero povedal, da se na vlogo Christopherja ni pripravljal bistveno drugače, kot se pripravlja na vse druge vloge. “So teksti, kjer ti je že ob prvem branju bolj ali manj jasno vse, pri Skrivnostnem primeru pa mi je bilo vse tuje, novo”, je povedal. “Moral sem prebrati nekaj več o avtizmu, saj je lahko doživljanje sveta, kot ga razumejo avtisti - grozljivo. Njihovi možgani ne filtrirajo informacij, dotiki so lahko boleči, barve in zvoki moteči, zato okoli sebe potrebujejo svet s kar najmanj spremeljivkami. V veliko pomoč igralcem pa sta bila tudi starša avtističnega otroka, ki sta obiskala eno od vaj. Vsi smo vložili veliko truda v predstavo in mislim, da nam je uspelo,” je dodal.</p>
      <p>Duševno stanje Christopherja je skozi glasbo v predstavi poskušal izraziti tudi avtor glasbe <b>Mirko Vuksanović</b>. Največji izziv mu je v glasbi predstavljala povezava med Christopherjevim čustvenim svetom in svetom matematike. “Mislim, da mi je uspelo, saj sem šele pozneje ugotovil, da sem Christopherjevo temo napisal 10-taktno, torej v desetiškem, matematičnem redu,” je pojasnil. Zvok je, tako kot barve, pomemben element predstave. Z zelo glasnimi zvoki je režiserka poskušala gledalcem pokazati, kako slišijo avtisti in kako malo je potrebno, da je zvok za njih premočan.</p>
    </article>
  </body>
</html>