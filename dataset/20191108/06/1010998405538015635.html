<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/arhangelovden-e-2.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T06:45:00+00:00"/>
    <meta property="og:title" content="Архангеловден е"/>
    <meta property="og:description" content="Имен ден празнуват Ангел, Ангелина, Михаил, Михаела, Райчо, Райна и Рангел"/>
  </head>
  <body>
    <article>
      <h1>Архангеловден е</h1>
      <h2>Имен ден празнуват Ангел, Ангелина, Михаил, Михаела, Райчо, Райна и Рангел</h2>
      <address><time datetime="2019-11-08T06:45:00+00:00">08 Nov 2019, 06:45</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Българската православна църква почита днес паметта на Свети Архангел Михаил. Църковният празник е наричан от народа Архангеловден.</p>
      <p>Според православната църква Свети Михаил е един от седемте първенстващи ангели, стоящи винаги пред престола на Господ.</p>
      <p>Денят на Свети Архангел Михаил – военачалник на цялото небесно войнство от ангели и архангели, е вторият по значимост след Димитровден есенен празник на Българската православна църква.</p>
      <p>Светецът символизира тържеството на доброто, на светлината и на справедливостта. В църковната иконография е изобразен с копие в ръка, тъпчещ с краката си дявола.</p>
      <p>В българската народна традиция Архангеловден се свързва с почитта към мъртвите и с душата на човека. На Свети Архангел Михаил се е паднала задачата да отделя душата на човека от тялото, затова в съботата преди празника е Архангелова задушница.</p>
      <p>В много райони на страната на този ден се коли курбан за светеца и се правят обредни хлябове, чиято пластика напомня тази на хлябовете, приготвяни за погребение или помен. Най-възрастният в дома чупи обредния хляб, полива го с вино и благославя.</p>
      <p>Имен ден празнуват Ангел, Ангелина, Михаил, Михаела, Райчо, Райна и Рангел.</p>
    </article>
  </body>
</html>