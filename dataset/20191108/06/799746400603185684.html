<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/8/7102792/"/>
    <meta property="og:site_name" content="Європейська правда"/>
    <meta property="article:published_time" content="2019-11-08T06:49:57+00:00"/>
    <meta property="og:title" content="Дев'ять країн ЄС закликали ввести європейський авіаподаток для обмеження викидів"/>
    <meta property="og:description" content="Дев’ять держав Європейського Союзу закликали Єврокомісію запровадити загальноєвропейський податок на авіацію з метою обмеження шкідливих викидів."/>
  </head>
  <body>
    <article>
      <h1>Дев'ять країн ЄС закликали ввести європейський авіаподаток для обмеження викидів</h1>
      <address>
        <time datetime="2019-11-08T06:49:57+00:00">08 Nov 2019, 06:49</time>
      </address>
      <p>Дев'ять держав Європейського Союзу закликали Єврокомісію запровадити загальноєвропейський податок на авіацію з метою обмеження шкідливих викидів.</p>
      <p>Про це повідомляє "Європейська правда" з посиланням на <a href="https://www.reuters.com/">Reuters.</a></p>
      <p>У листі до єврокомісара Франса Тіммерманса, що відповідає за клімат, міністри фінансів Німеччини, Франції, Нідерландів, Швеції і п'яти інших держав ЄС закликали до "певного авіаційного податку", не даючи конкретних вказівок.</p>
      <p>Однією з найбільших країн, що стоять за листом, була Німеччина, яка вже стягує власний авіаційний податок. Її міністр фінансів Олаф Шольц сказав, що він може стати моделлю для загальноєвропейського авіаційного податку.</p>
      <p>"Німецький авіаційний податок добре себе зарекомендував. Це також може бути моделлю в ЄС для більшого захисту клімату", - сказав Шольц.</p>
      <p>Дев'ять країн заявили, що для боротьби зі зміною клімату необхідний авіаційний податок, при якому "забруднювач платить більш справедливу ціну за використання авіаційного транспорту". Транспорт є єдиним європейським сектором, що наразі збільшує свої викиди.</p>
      <p>Амбітні цілі щодо скорочення викидів вуглецю принаймні на 50% до 2030 року є частиною порядку денного нової Європейської комісії.</p>
      <p>У липні Франція оголосила про введення збору з авіакомпаній, що літають з її аеропортів, щоб допомогти підтримати навколишнє середовище. Цей крок, за словами Air France, значно зашкодить її конкурентоспроможності і створить більше 60 мільйонів євро додаткових витрат на рік.</p>
      <p>Один з підписантів листа, Швеція, ввела авіаційний податок в 2018 році, а Нідерланди планують ввести його в 2020 році, якщо такі заходи не запровадять на рівні ЄС.</p>
      <related>
        <a href="https://www.eurointegration.com.ua/news/2019/10/4/7101550/"/>
      </related>
    </article>
  </body>
</html>