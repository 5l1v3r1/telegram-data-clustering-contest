<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/sport/2019/11/08/news/laura-giuliani-portiere-nazionale-calcio-femminile-borsa-studio-universita-telematica-san-raffaele-roma-1237097/"/>
    <meta property="og:site_name" content="Il Tempo"/>
    <meta property="article:published_time" content="2019-11-08T06:10:05+00:00"/>
    <meta property="og:title" content="Laura Giuliani, che parata"/>
    <meta property="og:description" content="Consegnata al portiere della nazionale una borsa di studio dell’Università Telematica San Raffaele per meriti didattici"/>
  </head>
  <body>
    <article>
      <h6 class="kicker">CALCIO FEMMINILE</h6>
      <h1>Laura Giuliani, che parata</h1>
      <h2>Consegnata al portiere della nazionale una borsa di studio dell’Università Telematica San Raffaele per meriti didattici</h2>
      <address><time datetime="2019-11-08T06:10:05+00:00">08 Nov 2019, 06:10</time> by <a rel="author">Fabrizio Cicciarelli</a></address>
      <p>Un altro guizzo vincente per Laura Giuliani, estremo difensore della Nazionale Italiana protagonista agli ultimi Mondiali e fresca vincitrice della Supercoppa Italiana con la Juventus. Oltre ad essere tra i più forti portieri al mondo, la calciatrice si distingue anche sui libri: infatti Giuliani ha ricevuto durante il ritiro azzurro a Coverciano una borsa di studio per meriti didattici dall’Università Telematica San Raffaele, dove è iscritta al terzo anno della facoltà di scienze motorie curriculum calcio. <br/>Giuliani ha sostenuto l’esame di «medicina del calcio» al rientro dall’esperienza iridata e ha ottenuto il premio destinato agli iscritti all’Associazione Italiana Calciatori con una media voto di almeno 27/30 e la metà degli esami sostenuti nell’anno accademico 2017/2018. «Avevo svolto l’esame ma non ero soddisfatta del risultato – ha spiegato – e l’ho ripetuto studiando durante i Mondiali. È una materia che mi piace molto».</p>
      <p>Il corso di «studi in calcio», primo nel suo genere in Italia, istituito tre anni fa dall’Ateneo romano in collaborazione con l’AIC e patrocinato dalla FIGC, è l’unico ad erogare borse di studio a copertura totale dei costi per calciatori professionisti e calciatrici di Serie A. «Un reale e concreto incentivo alla formazione durante la carriera agonistica» - ha commentato Katia Serra, ex calciatrice della Nazionale e Responsabile del settore femminile AIC.</p>
      <p>«Essere l’unico Ateneo in Italia ad aver istituito un percorso dedicato al mondo del calcio – ha spiegato Sergio Pasquantonio, Presidente dell’Università Telematica San Raffaele - rappresenta una grande responsabilità, l’obiettivo è consolidare una “cantera” per dirigenti e risorse tecnico-organizzative».</p>
      <related>
        <h4>Articoli Correlati</h4>
        <a href="https://tv.iltempo.it/home-tv/2019/11/07/video/laura-giuliani-universita-telematica-san-raffaele-roma-borsa-di-studio-calcio-1236873/"/>
      </related>
    </article>
  </body>
</html>