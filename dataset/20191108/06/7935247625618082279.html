<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/bitcoin-safiye-bursada-yakalandi-214495h.htm"/>
    <meta property="og:site_name" content="OLAY"/>
    <meta property="article:published_time" content="2019-11-08T06:57:56+00:00"/>
    <meta property="og:title" content="Bitcoin Safiye Bursa'da yakalandı"/>
    <meta property="og:description" content="Bitcoin ile para kazandırma vaadiyle çok sayıda kişiyi dolandırdığı iddia edilen Safiye Gökçen B., Bursa'da otoyol gişelerinde yakalandı."/>
  </head>
  <body>
    <article>
      <h1>Bitcoin Safiye Bursa'da yakalandı</h1>
      <h2>Bitcoin ile para kazandırma vaadiyle çok sayıda kişiyi dolandırdığı iddia edilen Safiye Gökçen B., Bursa'da otoyol gişelerinde yakalandı.</h2>
      <address>
        <time datetime="2019-11-08T06:57:56+00:00">08 Nov 2019, 06:57</time>
      </address>
      <p>Türkiye'nin dört bir yanından yüzlerce kişiyi sanal para Bitcoin borsasında dolandıran "Binbir Surat Bitcoin Safiye" lakaplı Safiye Gökçen Y. yakalandı.</p>
      <p>Alınan bilgiye göre, Aydın Emniyet Müdürlüğü ekipleri para toplayarak fon oluşturduğu, sanal para borsasında yatırım yaparak kar payı vadettiği, ilk etapta mağdurlara para kazandırdığı, daha büyük tutarlarda para topladıktan sonra ortadan kaybolduğu ileri sürülen Safiye Gökçe B'nin Bursa'da olduğunu tespit etti.</p>
      <p>Safiye Gökçe B.'nin yerinin belirlenmesi üzerine harekete geçen Bursa Emniyet Müdürlüğü Narkotik Suçlarla Mücadele Şube Müdürlüğü ekipleri, İstanbul-İzmir Otoyolu'nda şüphelinin bulunduğu otomobili takibe aldı. Otomobili Bursa Batı gişelerinde duran polis, Safiye Gökçe B'yi gözaltına aldı.</p>
      <p>Emniyete getirilen Safiye Gökçe B, daha sonra Aydın Emniyet Müdürlüğü ekiplerine teslim edildi.</p>
      <p>Aydın'da aralarında akademisyen ve doktorların da olduğu 10 kişi, sanal para borsasında yatırım yapacağı vaadiyle kendilerini dolandırdığını iddia ettikleri kadın hakkında polise şikayette bulunmuş, Safiye Gökçe B'nin sanal para borsasında yatırım yaparak kazanç sağlayacağı vaadiyle kar payı karşılığı para topladığını öne sürmüştü.</p>
      <p>Adana'dan Aydın'a geldiği öğrenilen şüpheli hakkında farklı illerde de aynı nitelikte şikayet başvurularının bulunduğu öğrenilmiş, şikayet başvurusunda Safiye Gökçe B'nin para toplayarak fon oluşturduğu, sanal para borsasında yatırım yaparak kar payı vadettiği, ilk etapta mağdurlara para kazandırdığı, daha büyük tutarlarda para topladıktan sonra ortadan kaybolduğu ve bu yöntemle Aydın'da yaklaşık 3 milyon lira topladığı iddia edilmişti.</p>
    </article>
  </body>
</html>