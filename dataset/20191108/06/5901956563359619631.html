<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/timeout/clanek/predsednik-fis-kasper-nad-kritike-246634"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T06:20:00+00:00"/>
    <meta property="og:title" content="Predsednik FIS Kasper nad kritike"/>
    <meta property="og:description" content="SÖLDEN – Uvertura v smučarsko sezono za svetovni pokal v Söldnu je po dveh letih odpovedi moških tekem na ledeniku Rettenbach letos vendarle uspela v polnem obsegu, po štiritedenskem premoru p..."/>
  </head>
  <body>
    <article>
      <h1>Predsednik FIS Kasper nad kritike</h1>
      <h2>Kombinacija po mnenju vodstva v tej zimi z več drame za gledalce. V Koreji so bili v stresu, pred testnimi tekmami na Kitajskem pomirjeni.</h2>
      <address><time datetime="2019-11-08T06:20:00+00:00">08 Nov 2019, 06:20</time> by <a rel="author">Mojca Finc</a></address>
      <p>SÖLDEN – Uvertura v smučarsko sezono za svetovni pokal v Söldnu je po dveh letih odpovedi moških tekem na ledeniku Rettenbach letos vendarle uspela v polnem obsegu, po štiritedenskem premoru pa bo karavana dokazovanje nadaljevala 23. novembra na Finskem. Odtlej bo v neprekinjenem pogonu do sredine marca. Pri Mednarodni smučarski zvezi (FIS) so tudi letos uvedli nekaj novosti. Za športne ljubitelje pri nas je gotovo najbolj izstopajoča ta, da je vodja svetovnega pokala pri dekletih poslej zamejski Slovenec <b>Peter Gerdol</b>.<br/><br/>Na kritiko, da je koledar v sezoni brez velikega tekmovanja nečloveško natrpan, se je na alpskem forumu, na katerem so se na Tirolskem zbrali predstavniki smučarskih zvez, prireditelji tekem in sedma sila, glasno odzval predsednik FIS <b>Gianfranco Kasper</b>. »FIS ni tukaj, da preprečuje tekme, ampak da jih prireja. Smo na meji, to je res, z več poudarka na paralelnih tekmah in kombinaciji bo še težje. A delamo dobro,« je prepričan 75-letni mož, ki od leta 1975 službuje pri FIS.<br/><br/>Med prizorišči je izpostavil Cortino d'Ampezzo, ki jo čaka zelo pomemben organizacijski niz, finale sezone marca 2020 bo test za svetovno prvenstvo v zimi 2021/2022, sledile bodo še olimpijske igre, ki jih bo gostila skupaj z Milanom 2026. »V preteklosti smo imeli težave, a zdaj imajo tam novi prireditveni odbor, zdaj to več ni vprašanje,« se je prvi mož FIS odzval še na status čudovitega prizorišča v Dolomitih, ki namestitveno in logistično doslej ni imelo prav visoke ocene, kar so v preteklosti izpostavili tudi tekmovalci.</p>
      <h3>Poslovil se je po 14 letih</h3>
      <p>Veliko pozornosti so zaradi številnih poškodb namenili varnosti in pripravi prog. Osvežitev sta doživeli dve disciplini: paralelna tekma in kombinacija. Pri slednji v slalomski preizkušnji ne bodo več obračali vrstnega reda: prvi bo nastopil tisti, ki je bil najhitrejši na smuku oziroma v superveleslalomu. Pri FIS so si želeli disciplino narediti bolj privlačno za gledalce in ustvariti več drame, je dejal šef svetovnega pokala za moške <b>Markus Waldner</b>, ki je na ženski strani dobil novega sodelavca Gerdola.<br/>Po 14 letih se je namreč s položaja vodje ženskih tekem poslovil <b>Atle Skårdal</b>. Gerdol je dolga leta služboval v Trbižu, tudi kot organizator tekem za svetovni pokal, pred petimi leti pa je nasledil Waldnerja na čelu celinskega pokala.<br/><br/>Skårdal je postal tehnični strokovnjak za velike projekte. Na vrhu delovnega seznama 53-letnika so olimpijske igre v Pekingu 2022. V tej sezoni bodo prav zaradi iger izvedli tekme svetovnega pokala na Kitajskem. Moški bodo v Yanqingu tekmovali v hitrih disciplinah februarja.<br/><br/>»Pozitivno smo presenečeni nad stanjem. Pred testnimi preizkušnjami v Koreji smo bili v časovni stiski in stresu, zdaj smo na Kitajskem dobro na poti proti cilju. Vse gre tekoče, hrib je zahteven, naša konstruktorja <b>Bernhard Russi</b> in <b>Didier Defago</b> sta dobro opravila delo. Proge za hitre discipline so skorajda končane,« ima vse pod nadzorom Skårdal.</p>
    </article>
  </body>
</html>