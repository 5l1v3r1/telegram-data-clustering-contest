<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/eletmod/2019/11/08/nem-mindennapi-allat-koborolt-budan"/>
    <meta property="og:site_name" content="infostart"/>
    <meta property="article:published_time" content="2019-11-08T06:39:00+00:00"/>
    <meta property="og:title" content="Nem mindennapi állat kóborolt Budán"/>
    <meta property="og:description" content="Hetekig keresték, mire meglett - szándékos rongálás miatt tudott megszökni Cékla."/>
  </head>
  <body>
    <article>
      <h1>Nem mindennapi állat kóborolt Budán</h1>
      <address><time datetime="2019-11-08T06:39:00+00:00">08 Nov 2019, 06:39</time> by <a rel="author">Infostart</a></address>
      <h3>Hetekig keresték, mire meglett - szándékos rongálás miatt tudott megszökni Cékla.</h3>
      <p>Az ormányos medve gazdájától, Márton András vadállatmentőtől szökött meg, miután valaki a kerítésen át benyúlva megrongálta a kifutója oldalát - mondta a Blikknek Cékla gazdája a néhány hete egy szombati napon történt esetről.</p>
      <p>És hogy mit keres Budán egy ormányos medve? Márton András elmondta: a két éve januárban életbe lépett, az invazív fajokról szóló EU-s törvény megtiltotta ugyan ezen állatok kereskedelmét, de a már meglévő példányok tartását természetesen nem. "Még ezelőtt, megunt házi kedvencként került hozzánk az előző gazdájától Cékla".</p>
      <p>A szökésről értesítették a nemzeti parkot. Az állat hetekig kóborolt, Dömösről a pilisi hegyekig jutott. Október elején, amikor megszökött, és még bőven talált magának enni lepotyogott gyümölcsöt, így akkoriban hiába keresték harmincan is, nem volt esélyük a megtalálására. "De most, hogy a lombkorona és a termés eltűnt, rákapott az erdei turistautakon a kukázásra, no meg – szelíd állatként – a turistákhoz sündörgött, kaját koldult. Ők pedig örömmel kínálták szendviccsel, volt, aki kekszet, kolbászt adott neki" - mesélte az állat gazdája. Mivel a kóbor kutyák többször megkergették az állatot, így jócskán eltávolodott Dömöstől, egészen a Pilisig - végül a Holdvilág-ároknál találták meg és fogták be a lefogyott állatot.</p>
      <p>Cékla karanténba került, és mire visszajut gazdájához, ott már egy kamerákkal felszerelt, felújított kifutó várja.</p>
      <p>
        <i>Nyitókép: Facebook/Zöld Ellenállás</i>
      </p>
    </article>
  </body>
</html>