<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231341/"/>
    <meta property="og:site_name" content="Українська правда"/>
    <meta property="article:published_time" content="2019-11-08T06:33:28+00:00"/>
    <meta property="og:title" content="Розведення сил у Петрівському: бойовики і ОС називають різні дати"/>
    <meta property="og:description" content="Представники “ДНР” повідомили місію ОБСЄ про готовність поновити процес відведення військ у Петрівському 9 листопада, тоді як Об’єднані сили запланували відхід на 8 листопада."/>
  </head>
  <body>
    <article>
      <h1>Розведення сил у Петрівському: бойовики і ОС називають різні дати</h1>
      <address>
        <time datetime="2019-11-08T06:33:28+00:00">08 Nov 2019, 06:33</time>
      </address>
      <p>Представники "ДНР" повідомили місію ОБСЄ про готовність поновити процес відведення військ у Петрівському 9 листопада, тоді як Об'єднані сили запланували відхід на 8 листопада.</p>
      <p><b>Джерело:</b> "<a href="https://www.radiosvoboda.org/a/news-rozvedennia-shtab-boyovyky/30259269.html">Радіо Свобода</a>" з посиланням на ресурси сепаратистів "ДНР"</p>
      <p><b>Деталі:</b> У так званій "ДНР" стверджують, що українські військові напередодні ввечері буцімто обстріляли ділянку розведення сил і засобів в Петрівському.</p>
      <p>Також бойовики заявляють, що повідомили СММ ОБСЄ про готовність відновити процес відведення військ в Петрівському 9 листопада, якщо Контактна група погодить цю дату.</p>
      <p>Українські Об'єднані сили анонсували <a href="https://www.pravda.com.ua/news/2019/11/7/7231296/">початок розведення</a> в районі селища Петрівське на Донеччині на 8 листопада, на 12:00.</p>
      <p>Зведень станом на ранок 8 листопада щодо обстрілів на Донбасі штаб ООС поки не дає.</p>
      <p><b>Цьому передувало:</b> 2 листопада <a href="https://www.pravda.com.ua/news/2019/11/1/7230762/">поблизу Золотого-4 </a>на Луганщині завершилося розведення сил та засобів, про яке домовилися на початку жовтня в Мінську на засіданні Тристоронньої контактної групи з урегулювання ситуації на Донбасі.</p>
      <p>Розведення у Петровському спершу планувалося на 4 листопада, але його <a href="https://www.pravda.com.ua/news/2019/11/1/7230735/">відклали</a> – й сподівалися почати процес <a href="https://www.pravda.com.ua/news/2019/11/4/7230939/">8 листопада.</a></p>
      <p>
        <i>
          <b>Знати більше: </b>
        </i>
        <b>
          <i>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </i>
        </b>
      </p>
      <p>
        <b>Передісторія: </b>
      </p>
      <ul>
        <li>1 жовтня президент Володимир Зеленський заявив про досягнення на зустрічі Тристоронньої контактної групи з урегулювання ситуації на Донбасі домовленості про початок розведення військ у<a href="https://www.pravda.com.ua/news/2019/10/1/7227836/"> Петровському та Золотому.</a></li>
        <li>7 жовтня розведення сил та засобів у Петрівському та Золотому <a href="https://www.pravda.com.ua/news/2019/10/7/7228341/">не почалося</a>, оскільки бойовики порушили домовленість про припинення вогню.</li>
        <li>У <a href="https://www.pravda.com.ua/news/2019/10/29/7230411/">Золотому розведення</a> почалося 29 жовтня – попри недотримання бойовиками режиму тиші впродовж 7 днів.</li>
        <li>31 жовтня президент Володимир<a href="https://www.pravda.com.ua/news/2019/10/31/7230585/"> Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області завершилося <a href="https://www.pravda.com.ua/news/2019/11/1/7230762/">дзеркальне розведення</a> сил та засобів.</li>
        <li>У Петрівському ж 30 жовтня зафіксовано обстріли, тому розведення сил і засобів на цій ділянці, <a href="https://www.pravda.com.ua/news/2019/10/31/7230585/">заплановане</a> на 4 листопада, <a href="https://www.pravda.com.ua/news/2019/11/1/7230735/">Київ відклав.</a></li>
        <li><a href="https://www.pravda.com.ua/news/2016/09/22/7121457/">Рамкове рішення</a> про розведення сил і засобів на Донбасі було підписано у вересні 2016 року. Документ передбачав створення трьох пілотних зон безпеки: Золоте, Петровське та Станиця Луганська.</li>
        <li>1 жовтня 2016 року на околиці міста Золоте Луганської області відбулося відведення Збройних сил України на визначені рубежі, а 7 жовтня 2016 року військові <a href="http://www.pravda.com.ua/news/2016/10/7/7122932/">відійшли від Петрівського </a>Донецької області. У <a href="https://www.pravda.com.ua/news/2016/10/7/7122942/">Станиці Луганській</a> розведення буксувало через обстріли.</li>
        <li>Цього разу розведення почалося зі <a href="https://www.pravda.com.ua/news/2019/06/30/7219635/">Станиці Луганської</a> 30 червня 2019 року..</li>
        <li>Після розведення сил у Петрівському і Золотому штаб Об'єднаних сил планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <related>
        <a href="https://www.pravda.com.ua/news/2019/11/7/7231241/"/>
        <a href="https://www.pravda.com.ua/news/2019/11/4/7230939/"/>
        <a href="https://www.pravda.com.ua/news/2019/11/4/7230928/"/>
      </related>
    </article>
  </body>
</html>