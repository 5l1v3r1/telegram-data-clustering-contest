<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/konec-tedna-bo-se-bolj-vznemirljiv"/>
    <meta property="og:site_name" content="Primorske novice"/>
    <meta property="article:published_time" content="2019-11-08T06:00:00+00:00"/>
    <meta property="og:title" content="Konec tedna bo še bolj vznemirljiv"/>
    <meta property="og:description" content="Potem ko smo v sredo že dobili prve udeležence osmine finala v nogometni ligi prvakov, sinoči pa si je izločilne boje priigralo še nekaj klubov v evropski ligi, se bo pozornost konec tedna preusmerila v domača prvenstva."/>
  </head>
  <body>
    <article>
      <h1>Konec tedna bo še bolj vznemirljiv</h1>
      <address><time datetime="2019-11-08T06:00:00+00:00">08 Nov 2019, 06:00</time> by <a rel="author">Aleš Sorta</a></address>
      <p>
        <b>Potem ko smo v sredo že dobili prve udeležence osmine finala v nogometni ligi prvakov, sinoči pa si je izločilne boje priigralo še nekaj klubov v evropski ligi, se bo pozornost konec tedna preusmerila v domača prvenstva.</b>
      </p>
      <figure>
        <img src="https://static.primorske.si/foto/highres/gnweb/718843_nogomet.jpg"/>
        <figcaption>Foto: STA</figcaption>
      </figure>
      <p><b>EVROPA</b> &gt; Dejansko je 4. krog v skupinskem delu lige prvakov (LP) že opredelil razmerja moči. Le tri moštva so si sicer tudi teoretično zagotovila, da bodo spomladi nadaljevala z izločilnimi boji v elitnem klubskem tekmovanju: Juventus, Paris Saint-Germain in Bayern, slednja se lahko pohvalita tudi s polnim izkupičkom. V praksi pa je število klubov, ki pogledujejo proti žrebu osmine finala 16. decembra, bistveno večje. Potrditev bo prišla najkasneje po zadnjem krogu skupinskega dela, 10. in 11. decembra. Že naslednji tekmovalni sklop skupinskega dela, 26. in 27. novembra, pa utegne razbliniti vse glavne neznanke. Ni jih ostalo prav veliko.</p>
      <p>Je pa tudi sredin večer v elitnem klubskem tekmovanju postregel z vznemirljivim razvojem dogodkov in burnimi razpleti. Zato so poskrbeli tudi sodniki in videotehnologija. VAR še vedno sproža različna mnenja o (zlo)rabi sodniške pomoči. Duhove je buril v Zagrebu, kjer je Dinamo zapravil vodstvo s 3:1 v sodnikovem dodatku. <b>Petar Strojanović</b> in soigralci so se morali zadovoljiti s točko, ki utegne biti premalo v boju za drugo mesto. Prvo je dejansko oddano Manchester Cityju, ki je kljub remiju na San Siru proti Atalanti trdno na vrhu lestvice skupine C z 10 točkami. <b>Josip Iličić</b> z Atalanto (1 točka) še ohranja neznatne upe, da bi se z zmagama proti Dinamu in Šahtarju (oba 5 točk) zavihtel na drugo mesto.</p>
      <p>Poraz 1:2 v Leverkusnu pa ni občutno zamajal evropskih temeljev madridskega Atletica, ki še vedno čvrsto drži v rokah drugo mesto v skupini D. <b>Jana Oblaka</b> in soigralce sicer v naslednjem krogu čaka gostovanje pri Juventusu, ki mu za potrditev prvega mesta v skupini zadostuje že točka. Italijanski prvaki utegnejo po zmagi nad moskovsko Lokomotivo in uvrstitvi v osmino finala LP v preostanku jeseni glavno pozornost nameniti domači serie A, kjer jim Inter še naprej diha za ovratnik. Morda pa bi lahko mestnim tekmecem posredno lahko pomagal prav nedorečeni Milan, ki bo v nedeljo zvečer v Torinu poskušal zaustaviti pohod stare dame. Juventus je to jesen še edino neporaženo moštvo doma in v Evropi.</p>
      <p>Sicer pa bo nogometna temperatura dosegla vrelišče že v nedeljskem zgodnjem večeru, ko utegnemo dobiti odgovor, ali lahko aktualni evropski prvak Liverpool po treh desetletjih prekine sušo na angleških zelenicah. Morda bi bilo pretirano trditi, da imajo rdeči na domačem obračunu z Manchester Cityjem že po slabi tretjini sezone prvo zaključno žogo za naslov, a ob morebitni zmagi gostiteljev bi razlika do branilcev lovorike narasla na devet točk. Liverpool pa si je v uvodnih enajstih krogih privoščil le en remi.</p>
      <p>Večja gneča je v vrhu bundeslige, kjer se v razmaku štirih točk nahaja šest ekip, a favorita za naslov nemškega prvaka slej ko prej ostajata Bayern in Borussia Dortmund, ki se bosta jutri pomerila v Münchnu. Kdo ve, morda bi si <b>Hans Flick</b> z domačo zmago izbrisal oznako začasni trener Bayerna ali pa bo krmilo do konca sezone vseeno prepustil <b>Arsenu Wengerju</b>.</p>
    </article>
  </body>
</html>