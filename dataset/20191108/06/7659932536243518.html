<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1981796/%E2%80%8Bprens-halid-bin-selman-riyad-anla%C5%9Fmas%C4%B1%E2%80%99n%C4%B1n-taraflar%C4%B1yla-g%C3%B6r%C3%BC%C5%9Ft%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-08T06:45:00+00:00"/>
    <meta property="og:title" content="​Prens Halid bin Selman Riyad Anlaşması’nın taraflarıyla görüştü"/>
    <meta property="og:description" content="Yemen hükümeti ve Güney Geçiş Konseyi tarafından iki gün önce imzalanan Riyad Anlaşması’nın yankıları sürüyor. Hükümet yetkililerine göre anlaşma gereği hükümetin Aden'e geri dönmesi için hazırlıklar sürüyor. Yemen Başbakan Yardımcısı Salim el-Hanbeş"/>
  </head>
  <body>
    <article>
      <h1>​Prens Halid bin Selman Riyad Anlaşması’nın taraflarıyla görüştü</h1>
      <address>
        <time datetime="2019-11-08T06:45:00+00:00">08 Nov 2019, 06:45</time>
      </address>
      <p>Yemen hükümeti ve Güney Geçiş Konseyi tarafından iki gün önce imzalanan Riyad Anlaşması’nın yankıları sürüyor.<br/><br/>Hükümet yetkililerine göre anlaşma gereği hükümetin Aden'e geri dönmesi için hazırlıklar sürüyor.<br/><br/>Yemen Başbakan Yardımcısı Salim el-Hanbeşi, Şarku'l Avsat'a yaptığı açıklamada, Suudi Arabistan Savunma Bakan Yardımcısı Halid bin Selman’ın dün Riyad’da Yemen hükümeti ve Güney Geçiş Konseyi heyeti arasında ortak bir toplantı yaptığını bildirdi.<br/><br/>El-Hanbeşi toplantıya ilişkin, “Güney Geçiş Konseyi’ndeki kardeşleri de içeren toplantı açıktı ve anlaşmanın uygulanmasının önemi konusunda hemfikir olundu. Anlaşma şartlarının uygulanmasında taraflar arasında bir ihtilaf yok. Suudi Arabistan, Yemen'in kurtarılmış bölgelerinde, ekonomik, askeri ve güvenlik alanlarında yaşamın normalleşmesi için tam destek verdi” ifadelerini kullandı.<br/><br/>Yemen İçişleri Bakan Vekili Muhammed Salim bin Abud ise meşru hükümetin gelişinden önce tüm hayati alanları, devlet kurumlarını ve askeri sektörleri güvence altına almak amacıyla geçici başkent Aden de dahil olmak üzere tüm kurtarılmış bölgeleri kapsayan bir güvenlik planı geliştirmek için Suudi Arabistan ile ilgili düzenlemelerin sürdüğü bilgisini verdi.<br/><br/>Şarku’l Avsat’a konuşan Muhammed Salim, “Bu hazırlıklar tüm illeri kapsayacak şekilde tam bir hızla ilerliyor. Bu düzenlemelerin amacı, öncekinden daha iyi şekilde geri dönüş sağlayacak güvenlik ve istikrarı sağlamaktır” diye konuştu.<br/><br/>Abud, İçişleri Bakanlığı’nın, Cumhurbaşkanlığı Sarayı’nın korunmasına ilişkin tüm taraflarla koordineli bir şekilde çalışacağını söyleyerek, Suudi Arabistan'daki kardeşlerin desteği olmadan tüm bu güvenlik düzenlemelerinin üstesinden gelemeyeceklerini belirtti.<br/><br/>Silahlı gruplara değinen Abud, Riyad Anlaşması’nın imzalanmasının ardından kurtarılmış alanlarda bu tür grupların kabul edilemez olduğuna vurgu yaparak, Riyad Anlaşması’nın darbeci milislere bir darbe ve Yemen'in bölgedeki İran projesine karşı birleştiğinin güçlü bir işareti olduğunun altını çizdi.<br/><br/>Abud ayrıca, “Suudi Arabistan, tarafların anlaşmayı imzalamaları, safları birleştirmeleri ve Yemen toplumundaki çatışmayı yatıştırmada önemli rol oynadı. Ayrıca anlaşma öncesinde tüm güvenlik sektörlerine teknik ve lojistik destek sağladı. Suudi Arabistan Yemen'in güvenlik ve istikrarı konusunda kararlı olduğu için bu destek önümüzdeki aşamada ikiye katlanacak” yorumunda bulundu.</p>
    </article>
  </body>
</html>