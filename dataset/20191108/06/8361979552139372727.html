<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/vseukrajinskiy-diktant-nacionalnoji-yednosti-2019-de-koli-sluhati-yak-napisati-pereviriti-pravila-50052012.html"/>
    <meta property="og:site_name" content="НВ"/>
    <meta property="article:published_time" content="2019-11-08T06:17:00+00:00"/>
    <meta property="og:title" content="Дата та нові правила. Як проходитиме всеукраїнський радіодиктант єдності 2019"/>
    <meta property="og:description" content="Українське радіо проведе щорічну акцію Всеукраїнський радіодиктант національної єдності. Диктант почнеться в Національній бібліотеці ім. В. Вернадського 8 листопада об 11:00."/>
  </head>
  <body>
    <article>
      <h1>Дата та нові правила. Як проходитиме всеукраїнський радіодиктант єдності 2019</h1>
      <h2>Українське радіо проведе щорічну акцію Всеукраїнський радіодиктант національної єдності. Диктант почнеться в Національній бібліотеці ім. В. Вернадського 8 листопада об 11:00.</h2>
      <address>
        <time datetime="2019-11-08T06:17:00+00:00">08 Nov 2019, 06:17</time>
      </address>
      <p>Про це повідомляє <a href="http://www.nrcu.gov.ua/news.html?newsID=91456">Українське радіо</a>.</p>
      <p>У читальній залі бібліотеки диктант також писатимуть запрошені гості — політики, відомі особистості, журналісти. Об 11:20 у прямому ефірі з радіостудії на Хрещатику, 26 диктант почне читати мовознавець, автор підручників і посібників з української мови та літератури Олександр Авраменко.</p>
      <p>Автор диктанту закликає переглянути нові правила правопису української мови — цьогоріч у тексті будуть слова на знання нових норм.</p>
      <h3>Коли і куди надсилати</h3>
      <p>Об 11:45−12:00 охочі зможуть надіслати свій текст у вигляді фото, скану або скріншоту із вказаною зворотною адресою на:</p>
      <p>— електронну скриньку Українського радіо (rd@nrcu.gov.ua);</p>
      <p>— у приватні повідомлення на сторінці Українського радіо у Facebook;</p>
      <p>— Viber — 097−107−107−9.</p>
      <p>Повідомлення треба надсилати лише на одну з адрес.</p>
      <h3>Результати</h3>
      <p>Текст можна буде перевірити цього ж дня, 8 листопада. Вперше за 19 років проведення радіодиктанту — вже через 15 хвилин після його написання.</p>
      <p>Зазначається, що з 12:00 до 12:15 у прямому ефірі Українського радіо Олександр Авраменко проведе роботу над помилками. Крім того, текст диктанту буде опубліковано на сайті ukr.radio.</p>
      <p>Автори безпомилкових диктантів отримають заохочувальні призи.</p>
      <h3>Додатковий конкурс</h3>
      <p>Для тих, хто віддає перевагу традиційному листуванню, 8 листопада о 12:00 буде оголошено конкурс на найкращі твори про написання диктанту. Твір із диктантом треба надіслати поштою до 11 листопада на адресу: 1001, Київ, Хрещатик, 26 з поміткою «на конкурс». Десять найкращих робіт будуть нагороджені заохочувальними призами.</p>
      <p>Всеукраїнський радіодиктант національної єдності був започаткований у 2000 році з метою єднання навколо мови. Відтоді щороку слухачі, а віднедавна й телеглядачі телеканалу UA: Перший, який транслює акцію, можуть взяти участь у написанні диктанту й перевірити, наскільки добре вони знають мову. Пишуть диктант і за межами України.</p>
      <p>У 2018 році на адресу Українського радіо надійшло 32 779 диктантів. З них 311 учасників написали тексти без помилок.</p>
    </article>
  </body>
</html>