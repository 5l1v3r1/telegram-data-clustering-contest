<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/07/police-submitted-chargesheet-against-actor-vinayakan.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T06:14:00+00:00"/>
    <meta property="og:title" content="യുവതിയോട്‌ അശ്ലീലം; വിനായകനെതിരെ ശാസ്ത്രീയ തെളിവുകൾ; കുറ്റപത്രം സമർപ്പിച്ചു"/>
    <meta property="og:description" content="കൽപറ്റ ∙ ഫോണിൽ അശ്ലീലച്ചുവയോടെ സംസാരിച്ചുവെന്ന യുവതിയുടെ പരാതിയിൽ നടൻ വിനായകനെതിരെ പൊലീസ് കുറ്റപത്രം സമര്‍പ്പിച്ചു. കുറ്റം തെളിയിക്കുന്ന ശാസ്ത്രീയ.Actor Vinayakan. Vinayakan. Case. Kerala Police. വിനായകൻ. Manorama News. Manorama Online. Latest News. Malayalam News.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>യുവതിയോട്‌ അശ്ലീലം; വിനായകനെതിരെ ശാസ്ത്രീയ തെളിവുകൾ; കുറ്റപത്രം സമർപ്പിച്ചു</h1>
      <address><time datetime="2019-11-08T06:14:00+00:00">08 Nov 2019, 06:14</time> by <a rel="author">മനോരമ ലേഖകൻ</a></address>
      <p>കൽപറ്റ ∙ ഫോണിൽ അശ്ലീലച്ചുവയോടെ സംസാരിച്ചുവെന്ന യുവതിയുടെ പരാതിയിൽ നടൻ വിനായകനെതിരെ പൊലീസ് കുറ്റപത്രം സമര്‍പ്പിച്ചു. കുറ്റം തെളിയിക്കുന്ന ശാസ്ത്രീയ തെളിവുകളുണ്ടെന്ന് പൊലീസ് കുറ്റപത്രത്തിൽ വ്യക്തമാക്കി. കൽപറ്റ സിജെഎം കോടതിയിലാണ് കുറ്റപത്രം നല്‍കിയത്. സ്ത്രീത്വത്തെ അപമാനിച്ചതിനും അസഭ്യം പറഞ്ഞതിനുമാണ് കേസ് .</p>
      <p>സംഭവത്തിൽ ജൂണിൽ വിനായകനെ പൊലീസ് അറസ്റ്റ് ചെയ്ത് ജാമ്യത്തിൽ വിട്ടിരുന്നു. അറസ്റ്റ് രേഖപ്പെടുത്തി മൊഴിയെടുത്ത ശേഷം അന്വേഷണസംഘം വിട്ടയക്കുകയും ചെയ്തു. പരാതിക്കാരിയെ വിളിക്കരുതെന്നും ശല്യം ചെയ്യരുതെന്നുമുള്ള ഉപാധികളോടെയായിരുന്നു ജാമ്യം.</p>
      <p>കഴിഞ്ഞ ഏപ്രിലിൽ കൽപറ്റയിൽ വച്ച് പരിപാടിക്കു ക്ഷണിക്കാനായി വിനായകനെ ഫോൺ വിളിച്ചപ്പോൾ അദ്ദേഹം ലൈംഗികച്ചുവയോടെയും അശ്ലീലവാക്കുകളോടെയും സംസാരിച്ചുവെന്നാണു കോട്ടയം സ്വദേശിയും ദലിത് ആക്ടിവിസ്റ്റുമായ യുവതി പാമ്പാടി സ്റ്റേഷനിൽ നൽകിയ പരാതി.</p>
      <p>സംഭവം നടന്നതു കൽപറ്റ പൊലീസ് സ്റ്റേഷൻ പരിധിയിലായതിനാൽ പിന്നീട് കേസ് കൽപറ്റയിലേക്കു കൈമാറി. യുവതി സ്റ്റേഷനിലെത്തി ഫോൺ ഹാജരാക്കിയിരുന്നു. കൂടുതൽ മൊഴികൾ പൊലീസ് ശേഖരിക്കുകയും ചെയ്തു. തുടർന്നാണ് ശാസ്ത്രീയ തെളിവുകൾ ശേഖരിച്ചത്.</p>
      <p><b>English Summary: </b>Police Submitted Chargesheet Against Actor Vinayakan </p>
    </article>
  </body>
</html>