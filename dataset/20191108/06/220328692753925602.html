<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/balgariya-obshtestvo/slntse-dzhd-i-silen-vyatr-v-petk-406146.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T06:13:54+00:00"/>
    <meta property="og:title" content="Слънце, дъжд и силен вятър в петък"/>
    <meta property="og:description" content="Над планините облачността ще е значителна, с превалявания от дъжд главно в Рило-Родопския масив"/>
  </head>
  <body>
    <article>
      <h1>Слънце, дъжд и силен вятър в петък</h1>
      <address><time datetime="2019-11-08T06:13:54+00:00">08 Nov 2019, 06:13</time> by <a rel="author">Редактори</a></address>
      <p>Днес ще бъде топло с максимални температури между 20° и 25°. Над по-голямата част от страната облачността ще е разкъсана, често намаляваща до слънчево време. Предимно облачно ще е над крайните северозападни райони и Рило-Родопската област и там ще има превалявания от дъжд. В Източна България ще духа умерен южен вятър, като на места северно от планините ще се проява като фьон – временно силен и поривист. Минималните температури са предимно между 7° и 12°. Атмосферното налягане малко ще се понижи, но ще се задържи по-ниско от средното за ноември.</p>
      <p>Над Черноморието ще е предимно слънчево, с временни увеличения на облачността. Ще духа умерен южен вятър. Максимални температури между 19° и 23°. Температурата на морската вода е около 17°, на север от н. Калиакра - около 14-15°. Вълнението на морето ще е 2 бала.</p>
      <p>Над планините облачността ще е значителна, с превалявания от дъжд главно в Рило-Родопския масив. На отделни места там е възможно да прегърми. Над Странджа-Сакар и Източна Стара планина ще има временни разкъсвания на облачността и повече слънце. Ще духа умерен до силен юг-югоизточен вятър. Максимална температура на височина 1200 метра – около 15°, на 2000 метра – около 7°.</p>
      <p>През почивните дни ще има променлива облачност, отново по-топло и с повече слънце на изток, където вятърът ще се задържи от юг, а в западните и южните райони на места ще превали дъжд, с по-голяма вероятност в неделя. Дневните температури ще са с градус-два по-ниски. В понеделник южният пренос временно ще отслабне и температурите още малко ще се понижат. Минималните ще бъдат между 4° и 9°, в югоизточните райони и по Черноморието до 12°-13°, а дневните - между 17° и 22°. Облачността ще бъде предимно висока и средна.</p>
    </article>
  </body>
</html>