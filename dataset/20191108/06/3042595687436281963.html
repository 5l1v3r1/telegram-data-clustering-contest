<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/klaebos-dilemma---bor-bestemme-meg/71796474"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T06:22:34+00:00"/>
    <meta property="og:title" content="Klæbos dilemma: - Bør bestemme meg"/>
    <meta property="og:description" content="Julefeiring med familien i Trondheim eller høydesamling i Mellom-Europa? Johannes Høsflot Klæbo (23) finspekulerer i forkant av årets Tour de Ski."/>
  </head>
  <body>
    <article>
      <h1>Klæbos dilemma: - Bør bestemme meg</h1>
      <h2>Julefeiring med familien i Trondheim eller høydesamling i Mellom-Europa? Johannes Høsflot Klæbo (23) finspekulerer i forkant av årets Tour de Ski.</h2>
      <address><time datetime="2019-11-08T06:22:34+00:00">08 Nov 2019, 06:22</time> by <a rel="author">NTB I</a></address>
      <p>23-åringen har aldri feiret jul utlandet. Det kan skje i år. I likhet med flere andre landslagskolleger kan det være aktuelt å bli værende i Sveits mellom verdenscuprennene i Davos 14.- og 15. desember og de to første Tour de Ski-etappene i Lenzerheide 28.- og 29. desember.</p>
      <p>- Jeg har tenkt veldig mye på det, men har ikke kommet fram til noen konklusjon. Jeg skulle veldig gjerne ønsket at jeg hadde et klart svar på om jeg skal til høyden i forkant eller ikke, men det har jeg ikke. Jeg veier for og imot på alt, og nå står det ganske likt, sier Klæbo til NTB.</p>
      <p>
        <b>23-åringen sier at han rett og slett har lagt beslutningen på is til han er nødt til å bestemme seg.</b>
      </p>
      <p>- Jeg er flinkere til å bestemme meg når jeg må. Jeg bør bestemme meg når vi begynner å nærme oss Kuusamo/Lillehammer. Da er det én og én halv uke igjen til jeg eventuelt må bli igjen etter Davos. Det har ikke noe å si når jeg bestemmer meg. Høydedelen av det er uproblematisk.</p>
      <h3>Høydetanker</h3>
      <p>Klæbo sier at det ikke er høydebiten som gjør at han nøler med å ta beslutningen, selv om høydetrening er nærmest upløyd mark for ham.</p>
      <p>Han var på sin første høydesamling i franske Font Romeu i september, og Klæbo og morfar Kåre Høsflot har hittil hatt en lunken holdning til å samle røde blodlegemer i høyden.</p>
      <p>
        <i>- Hva ble erfaringen etter høydeoppholdet i Font Romeu?</i>
      </p>
      <p>
        <b>- Den er at kroppen responderte greit på høyde. Jeg har kjent på at det ikke er så farlig som de skal ha det til, samtidig som jeg har kjent på at det heller ikke gir sånn voldsom forandring. For meg er det litt hipp som happ om man i det hele tatt skal orke å bruke masse tid på det, eller bare være hjemme.</b>
      </p>
      <p>Klæbo ser både fordeler og ulemper</p>
      <p>- Du må selvsagt akklimatisere deg i forkant av et OL (i 2022), der du skal konkurrere i høyden. Høydeeffekten kan kanskje være noe å snakke om, dersom du er der lenger enn to uker, men på toukersbasis er det ikke slik at jeg føler at det er et must å reise opp dit neste gang for å få en høydeeffekt, for det kjente jeg ikke voldsomt til etter Font Romeu, sier han.</p>
      <h3>Totalpakke</h3>
      <p>At årets Tour de Ski starter i fjellandsbyen Lenzerheide gjør at Klæbo likevel må ta høydebiten med i betraktning når sesongen skal planlegges.</p>
      <p>
        <b>Samtidig har han blant annet en tradisjonsrik økt på julaften å ta hensyn til.</b>
      </p>
      <p>- Det er en totalpakke som man må se på. Juleintervallene i Nilsbyen med morfar, Byåsen IL og gjengen min henger høyt. Det er noe som har fungert, og som jeg trives veldig godt med, men jeg er nok ganske sikker på at morfar hadde blitt med til et hvilket som helst hotellrom i Mellom-Europa om jeg hadde spurt. Det står ikke på det.</p>
    </article>
  </body>
</html>