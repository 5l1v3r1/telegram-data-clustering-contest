<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596460/trimeris-gia-to-theathinai-veto-apo-tourkia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T19:58:00+00:00"/>
    <meta property="og:title" content="Τριμερής για το θεαθήναι - Βέτο από Τουρκία"/>
    <meta property="og:description" content="Η Τουρκία έθεσε βέτο για συζήτηση των ορών αναφοράς στην Τριμερή συνάντηση της 25ης Νοεμβρίου, στο Βερολίνο.   Ο μόνος λόγος που θα διεξαχθεί τελικά..."/>
  </head>
  <body>
    <article>
      <h1>Τριμερής για το θεαθήναι - Βέτο από Τουρκία</h1>
      <address><time datetime="2019-11-08T19:58:00+00:00">08 Nov 2019, 19:58</time> by <a rel="author">Χρίστος Χαραλάμπους</a></address>
      <p>Η Τουρκία έθεσε βέτο για συζήτηση των ορών αναφοράς στην Τριμερή συνάντηση της 25<sup>ης</sup> Νοεμβρίου, στο Βερολίνο.</p>
      <p>Ο μόνος λόγος που θα διεξαχθεί τελικά η Τριμερής, σύμφωνα με πληροφορίες, είναι επειδή ανακοινώθηκε ήδη από τον ίδιο τον Γ.Γ του ΟΗΕ.</p>
      <p>Σύμφωνα με πληροφορίες του ΣΙΓΜΑ, η Τουρκία, παραπέμπει όλες τις εξελίξεις στο Κυπριακό μετά τις παράνομες «εκλογές» στα κατεχόμενα αφού δείχνει να μην εμπιστεύεται τον Μουσταφά Ακιντζί. Οι ίδιες πληροφορίες, αναφέρουν ότι η Άγκυρα ήδη έχει ζητήσει Πενταμερή τον ερχόμενο Μάιο. Αυτές είναι οι πληροφορίες για τις οποίες έκανε λόγο ο Νίκος Αναστασιάδης, σε δηλώσεις του την Παρασκευή (8/11).</p>
      <p>Υπενθυμίζεται ότι ο Πρόεδρος Αναστασιάδης, σε παρατήρηση δημοσιογράφου ότι δεν υπάρχει οποιαδήποτε συνεργασία από την Άγκυρα, είπε ότι «θα ενημερώσω πρώτα το Εθνικό Συμβούλιο για τις πληροφορίες που έχουμε και εν συνεχεία, <a href="https://www.sigmalive.com/news/kypriako/596379/ptd-i-synantisi-sto-verolino-mporei-na-apodosei-apotelesmata">εν ανάγκη, θα γίνουν και δημόσιες δηλώσεις</a>».</p>
      <p>Αξίζει επίσης να σημειωθεί ότι ο <a href="https://www.sigmalive.com/news/kypriako/596452/talat-o-anastasiadis-mou-eipe-oti-pane-mataia-sto-verolino">πρώην κατοχικός ηγέτης Μεχμέτ Αλί Ταλατ</a>, φιλοξενούμενος σε εκπομπή του καναλιού Τ αναφέρθηκε στην τριμερή του Βερολίνου, λέγοντας ότι την προηγούμενη εβδομάδα είδε τον Πρόεδρο Αναστασιάδη στο πλαίσιο μιας δεξίωσης που ήταν και οι δύο. «Ίσως να κάνετε κάτι, είπα στον Αναστασιάδη, τον οποίο συνάντησα σε δεξίωση την περασμένη εβδομάδα. Και έσκυψε και ψιθύρισε στο αυτί μου: Αυτή είναι μια ανεπίσημη συνάντηση,        Μεχμέτ Αλί. Τι περιμένετε από αυτή την συνάντηση; Πάμε μάταια, τζάμπα έξοδα», ανέφερε.</p>
      <p>Την ίδια ώρα, η ειδική Σύμβουλος του Γ.Γ του ΟΗΕ για το Κυπριακό, Τζέιν Χολ Λουτ, θα βρίσκεται στο νησί στις 16 Νοεμβρίου έχοντας ξεχωριστές συναντήσεις με τους δυο ηγέτες ενόψει της Τριμερούς, η οποία αποδεικνύεται ότι θα είναι για το... θεαθήναι. </p>
      <figure>
        <iframe src="https://www.youtube.com/embed/gm5WCDbM5Pg" width="560" height="315" data-service="Youtube" scrolling="no"/>
      </figure>
    </article>
  </body>
</html>