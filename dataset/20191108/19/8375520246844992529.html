<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/tramp-mozhe-oprilyudniti-stenogramu-shche-odnijeji-telefonnoji-rozmovi-iz-zelenskim-638779.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T19:15:47+00:00"/>
    <meta property="og:title" content="Трамп може оприлюднити стенограму ще однієї телефонної розмови із Зеленським"/>
    <meta property="og:description" content="Під «ще однією розмовою» мається на увазі телефонний дзвінок Трампа Зеленському 21 квітня"/>
  </head>
  <body>
    <article>
      <h1>Трамп може оприлюднити стенограму ще однієї телефонної розмови із Зеленським</h1>
      <address>
        <time datetime="2019-11-08T19:15:47+00:00">08 Nov 2019, 19:15</time>
      </address>
      <h4>Під «ще однією розмовою» мається на увазі телефонний дзвінок Трампа Зеленському 21 квітня</h4>
      <p>Президент США Дональд Трамп заявив, що може викласти в публічний доступ «ще одну розмову» із українським колегою Володимиром Зеленським.</p>
      <p>Про це він заявив у розмові з журналістами, передає <a href="https://www.politico.com/news/2019/11/08/donald-trump-release-transcript-second-call-ukraine-president-067796">Politico.</a></p>
      <p>«Я мав ще одну телефонну розмову, яка, здається, мала місце до цієї (йдеться про телефонний дзвінок 25 липня, на основі якого нині ведеться розслідування щодо імпічменту Трампа — ред.)... І якщо вони (ймовірно, йдеться про конгресменів, які ведуть розслідування щодо імпічменту — ред.) хочуть її (стенограму), я дам їм її», — заявив Трампа.</p>
      <p>Скоріш за все, під «ще однією розмовою» мається на увазі телефонний дзвінок Трампа Зеленському 21 квітня — одразу після того, як в Україні було оголошено попередні результати президентських виборів.</p>
      <p>Відомо лише те, що тоді президент США привітав Зеленського з перемогою. І хоча про інші деталі розмови публічної інформації немає, Politico додає, що мова могла йтися і про корупцію в Україні.</p>
      <p>Раніше, 4 листопада, <a href="https://glavcom.ua/news/u-ssha-oprilyudnili-stenogramu-svidchen-dvoh-svidkiv-u-spravi-pro-impichment-trampa-637661.html">було оприлюднено стенограми свідчень експосла США в Україні Марі Йованович та колишнього старшого радника Державного секретаря Майкла Маккінлі.</a></p>
      <p>Як відомо, Дональд Трамп вважає, що інформатор, чиї повідомлення привели до запуску процедури імпічменту, <a href="https://glavcom.ua/world/observe/tramp-vimagaje-rozkriti-osobu-informatora-pro-rozmovu-iz-zelenskim-637390.html">повинен показати себе.</a></p>
      <p>Працівник розвідки, чия скарга призвела до розслідування у Палаті представників імпічменту президента Трампа, готовий відповідати на письмові запитання республіканців.</p>
      <p>Нагадаємо, у неділю газета The Washington Post повідомила, що <a href="https://glavcom.ua/world/observe/the-washington-post-poyasnila-za-shcho-tramp-nenavidiv-ukrajinu-637300.html">Дональд Трамп відчував ненависть до України з перших днів в Білому домі.</a></p>
      <p>До слова, <a href="https://glavcom.ua/world/observe/impichment-trampa-bilij-dim-znovu-zaboronjaje-pratsivnikam-svidchiti-u-kongresi-637379.html">Білий дім знову забороняє працівникам свідчити у Конгресі</a> у рамках процедури імпічменту.</p>
      <p>Декілька днів тому представники Білого дому заявили, що в адміністрації президента США <a href="https://glavcom.ua/news/biliy-dim-mi-gotovi-do-impichmentu-trampa-637135.html">готові до того, що Дональду Трампу можуть оголосити імпічмент.</a></p>
      <p>Нагадаємо, 31 жовтня Палата представників Конгресу <a href="https://glavcom.ua/news/nizhnya-palata-kongresu-progolosuvala-za-poryadok-impichmentu-trampa-636798.html">США більшістю голосів проголосувала за визначення процедури імпічменту</a> президента країни Дональда Трампа. Прийнятий документ передбачає проведення публічних слухань у ході розслідування проти Трампа і оприлюднення стенограм із закритих засідань, а також визначає, які права мають президент США і противники імпічменту в Конгресі.</p>
      <p>Президент США<a href="https://glavcom.ua/world/observe/tramp-vidreaguvav-na-zatverdzhennya-u-kongresi-rezolyuciji-pro-impichment-636833.html"> Дональд Трамп назвав ухвалення резолюції «найбільшим полюванням на відьом</a> за всю американську історію».</p>
      <related>
        <a href="https://glavcom.ua/topics/electionsusa/u-spravi-pro-rozmovu-trampa-iz-zelenskim-z-javivsja-novij-svidok-new-york-times-630373.html"/>
        <a href="https://glavcom.ua/news/ochilnik-rozvidki-ssha-vidreaguvav-na-skandalnu-skargu-shchodo-rozmovi-trampa-ta-zelenskogo-628125.html"/>
        <a href="https://glavcom.ua/news/zayava-zelenskogo-na-presmarafoni-maje-buti-kincem-rozmov-pro-impichment-tramp-631716.html"/>
      </related>
    </article>
  </body>
</html>