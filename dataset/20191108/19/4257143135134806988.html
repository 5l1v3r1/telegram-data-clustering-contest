<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/talas-peter-ezert-kellett-kihalt-utcakon-vegigmennie-az-erdogan-konvojnak"/>
    <meta property="og:site_name" content="infostart"/>
    <meta property="article:published_time" content="2019-11-08T19:48:55+00:00"/>
    <meta property="og:title" content="Erdogan-látogatás: Buda közlekedése sokkal bonyolultabb, mint Pesté"/>
    <meta property="og:description" content="A török elnök csütörtöki látogatása miatt a korábbiakhoz képest is szigorúbb biztonsági intézkedéseket vezettek be Budapesten - mondta a Nemzeti Közszolgálati Egyetem Stratégiai Védelmi Kutatóközpontjának vezetője. Tálas Péter szerint a biztonsági intézkedéseket meghatározták a Törökországot övező nemzetközi konfliktusok és az hogy török elnök elleni tiltakozásokat hermetikusan elzárták a konvoj közeléből."/>
  </head>
  <body>
    <article>
      <h1>Erdogan-látogatás: Buda közlekedése sokkal bonyolultabb, mint Pesté</h1>
      <address><time datetime="2019-11-08T19:48:55+00:00">08 Nov 2019, 19:48</time> by <a rel="author">InfoRádió</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/08/egeresi-zoltan-a-magyar-torok-viszonyrol-a-jovot-arazzuk"/>
        <a href="https://infostart.hu/belfold/2019/11/08/videot-posztolt-orban-viktor-a-torok-elnokkel-valo-targyalasrol"/>
        <a href="https://infostart.hu/belfold/2019/11/07/orban-viktor-es-recep-tayyip-erdogan-sajtotajekoztatoja"/>
        <a href="https://infostart.hu/belfold/2019/11/07/megerkezett-a-torok-elnok-a-budai-varba-galeria-es-foto-az-ures-belvarosrol"/>
      </related>
      <h3>A török elnök csütörtöki látogatása miatt a korábbiakhoz képest is szigorúbb biztonsági intézkedéseket vezettek be Budapesten - mondta a Nemzeti Közszolgálati Egyetem Stratégiai Védelmi Kutatóközpontjának vezetője. Tálas Péter szerint a biztonsági intézkedéseket meghatározták a Törökországot övező nemzetközi konfliktusok és az hogy török elnök elleni tiltakozásokat hermetikusan elzárták a konvoj közeléből.</h3>
      <p>Nemzetközi sztenderdjei vannak a világviszonylatban is fontos vezetők külföldi látogatásainak, a fogadó ország felelős azért, hogy biztosítsa a delegáció biztonságát - mondta el a török elnök budapesti látogatását övező területzárról az InfoRádióban Tálas Péter, a Nemzeti Közszolgálati Egyetem Stratégiai Védelmi Kutatóközpontjának vezetője.</p>
      <p>"Különböző protokollok szabályozzák ezt, de azt látni kell, hogy Erdogan elnök esetében a hagyományos protokollnál szigorúbb korlátozásokat vezettek be. A politikusok között is különbség van abból a szempontból, hogy ki milyen országból érkezik.</p>
      <blockquote>Törökország egy olyan ország, ahol a terrorfenyegetettség elég nagy, ráadásul a török elnök biztonságát döntően meghatározzák azok a politikai-katonai események is, amelyek jelenleg zajlanak Szíriában"</blockquote>
      <p>- mondta Tálas Péter, aki szerint mindig meg kell határozni, hogy az adott személy biztonsága hogyan szavatolható a legteljesebben.</p>
      <p>A látogatás alatti tiltakozásokról elmondta, minden fogadó országnak el kell döntenie, mennyire ad helyt ezeknek.</p>
      <p>"Az lehetett a cél, hogy</p>
      <p>
        <mark>a tiltakozásokkal a török elnök ne szembesüljön.</mark>
      </p>
      <p>Ha tetszik, hermetikusan el legyen zárva. Ennek a következménye az, hogy kihalt utcákon ment végig a konvoj" - fogalmazott.</p>
      <p>Szerinte a magyar helyzet annyiban is speciális, hogy Budapesten a budai Várban fogadják a nemzetközi méltóságokat, ami a korábbiaknál bonyolultabbá és hosszabbá tette a biztonság szavatolását, elsősorban azért, mert Budát is bevonták abba, ami korábban csak Pestet érintette, azt márpedig mindenki tudja, hogy Buda közlekedése sokkal bonyolultabb, mint Pesté.</p>
      <p>"Van egy harmadik dolog is, ami azzal függ össze, hogy a magyar politika azt is tudta, hogy tiltakozásra fog sor kerülni, és ezt is valahogyan rendezni kellett, helyt kellett neki adni, így</p>
      <blockquote>sokszor nem is a delegáció, hanem a tüntetés miatt kellett korlátozásokat bevezetnie a rendőrségnek"</blockquote>
      <p>- fűzte hozzá.</p>
      <p>Arról, hogy az Erdogan-látogatáskor miért voltak nagyobb lezárások, mint a napokkal korábbi Vlagyimir Putyin-vizit alkalmával látottak, azt mondta, az volt az ok, hogy Erdogan mostani nemzetközi szerepvállalása más, emiatt láthatták például járókelők is Putyin delegációját.</p>
      <aside>A rendőrség elmagyarázza, mi történt csütörtökön - tüntetések, meccs<br/>A diplomáciai esemény mellett jelentős ráhatással volt a főváros közlekedésére csütörtökön négy, a gyülekezési törvény hatálya alá tartozó rendezvény is, ezek egy részét a bejelentők nem az egyeztetéseknek megfelelően bonyolították le - mondta a BRFK szóvivője pénteken. Orbán Viktor miniszterelnök és Recep Tayyip Erdogan török elnök csütörtöki találkozójának idején a rendőrség korlátozó intézkedéseket vezetett be Budapest egyes területein, hogy a védett személy akadálytalanul és biztonságosan haladhasson a programhelyszínek között. A diplomáciai esemény mellett jelentős hatással volt a főváros közlekedésére csütörtökön négy gyűlés. "Ezek egy részét nem a bejelentésekben és az egyeztetéseknek megfelelően bonyolították le, a rendezők eltértek például a vonulásos rendezvény előre bejelentett útvonalától" - mondta a szóvivő. Hozzátette: ebből az is következik, hogy az ezekkel a gyűlésekkel érintett terület kiterjedt, a főváros közlekedésére gyakorolt hatásuk megnövekedett. Mint mondta, a török elnök Budapest közúthálózatának mintegy 94 ezred százalékán közlekedett, és 15 kerületet nem is érintett. Megjegyezte: a labdarúgó Európa-liga csoportküzdelmeinek negyedik fordulójában csütörtökön Budapesten játszott Ferencváros-CSZKA Moszkva mérkőzés közlekedésre gyakorolt hatásáról sem szabad elfeledkezni.</aside>
      <p>
        <i>Nyitókép: MTI/Illyés Tibor</i>
      </p>
      <p>
        <b>Kapcsolódó hang</b>
      </p>
      <p>Biztonsági előírások Erdogan látogatása alatt - Tálas Péter</p>
      <figure>
        <audio src="https://infostart.hu/audio/00005/0000500ab.mp3"/>
      </figure>
      <p> </p>
    </article>
  </body>
</html>