<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707581"/>
    <meta property="og:site_name" content="De Standaard"/>
    <meta property="article:published_time" content="2019-11-08T19:55:00+00:00"/>
    <meta property="og:title" content="Stafchef van Donald Trump weigert te getuigen in impeachment-onderzoek"/>
    <meta property="og:description" content="De kabinetschef van de Amerikaanse president Donald Trump, Mick Mulvaney, is vrijdag niet ingegaan op een dagvaarding van het Congres. Hij moest er getuige..."/>
  </head>
  <body>
    <article>
      <h1>Stafchef van Donald Trump weigert te getuigen in impeachment-onderzoek</h1>
      <address>
        <time datetime="2019-11-08T19:55:00+00:00">08 Nov 2019, 19:55</time>
      </address>
      <p>
        <b>De kabinetschef van de Amerikaanse president Donald Trump, Mick Mulvaney, is vrijdag niet ingegaan op een dagvaarding van het Congres. Hij moest er getuigen in het onderzoek dat de Democraten hebben ingesteld naar een mogelijke afzetting van het Republikeinse staatshoofd.</b>
      </p>
      <p>Mulvaney is de hoogste medewerker van het Witte Huis die een dagvaarding ontving. Trump heeft zijn stafleden en andere medewerkers op het Witte Huis echter verboden mee te werken aan het onderzoek, dat hij een ‘heksenjacht’ noemt.</p>
      <p>Tegenover de pers zei Trump vrijdag niettemin dat hij het ‘heerlijk zou hebben gevonden’ indien Mulvaney wél naar het Congres was getrokken. ‘Ik denk dat hij daar heel goed zou zijn geweest’, aldus de president.</p>
      <p>Volgens de dagvaarding denkt de onderzoekscommissie in het Huis van Afgevaardigden dat Mulvaney ‘rechtstreeks betrokken kan zijn geweest in de poging van president Trump, zijn persoonlijke advocaat Rudolph Giuliani en anderen om druk uit te oefenen op de Oekraïense president Volodimir Zelenski, zodat die een onderzoek zou openen dat de politieke belangen van Donald Trump ten goede zou komen’.</p>
      <p>
        <b>Onderzoek naar Biden</b>
      </p>
      <p>De onderzoekscommissie verdenkt het staatshoofd en zijn entourage er meer bepaald van een ontmoeting op het Witte Huis en voor zowat 400 miljoen dollar aan militaire hulp te hebben gebruikt om Zelenski zover te krijgen een onderzoek te openen naar voormalig vicepresident Joe Biden, een Democratische rivaal van Trump.</p>
      <p>Naast Mulvaney bleven nog andere getuigen, zoals de vroegere nationale veiligheidsadviseur John Bolton, weg van het Congres. Ondanks die onwil vanuit het Witte Huis werden achter gesloten deuren al een tiental mensen verhoord. Woensdag komt het onderzoek in een nieuwe fase terecht, want dan start het openbare verhoor van sommige getuigen.</p>
    </article>
  </body>
</html>