<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/var-bare-bein-hud-og-mage/71797414"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:30:17+00:00"/>
    <meta property="og:title" content="- Var bare bein, hud og mage"/>
    <meta property="og:description" content="«Farmen»-Ingebjørg led av ekstrem kvalme under svangerskapet, og raste ned i vekt. Nå etterlyser hun mer åpenhet rundt sykdommen."/>
  </head>
  <body>
    <article>
      <h1>- Var bare bein, hud og mage</h1>
      <h2>«Farmen»-Ingebjørg led av ekstrem kvalme under svangerskapet, og raste ned i vekt. Nå etterlyser hun mer åpenhet rundt sykdommen.</h2>
      <address><time datetime="2019-11-08T19:30:17+00:00">08 Nov 2019, 19:30</time> by <a rel="author">Anniken Aronsen</a></address>
      <p>Fem år er gått siden <a href="https://www.dagbladet.no/kjendis/refser-produksjonen-etter-farmen-exit/71773900">«Farmen»-deltakeren Ingebjørg Monique Haram (31)</a> ble mamma for første gang. Å gå gjennom et svangerskap er i seg selv ikke en enkel oppgave, men for Haram ble det et mareritt.</p>
      <p>Hun fikk påvist ekstrem svangerskapskvalme, såkalt hyperemesis gravidarum, og de første sju månedene med barn i magen bød på store utfordringer for den da 25 år gamle realitydeltakeren.</p>
      <h3>Veide 45 kilo</h3>
      <p>- Mange forveksler det med morgenkvalme. Det er det ikke. Det er veldig ekstremt, jeg fikk ikke i meg mat over mange uker av gangen. Til og med en slurk vann kastet jeg opp av, forteller Haram til Dagbladet, og fortsetter:</p>
      <p>- Jeg var inn og ut av sykehuset for å få intravenøs behandling.</p>
      <p>Vordende mødre opplever som oftest å gå opp i vekt under svangerskapet. For Haram ble det omvendt. Hun raste ned i vekt.</p>
      <p>
        <b>- Nå veier jeg 57 kilo. Da jeg var seks-sju måneder på vei, veide jeg 45 kilo. Jeg så ikke ut. Jeg var bare bein, hud og mage, forteller «Farmen»-deltakeren, som denne uka debuterte på «Torpet» etter <a href="https://www.dagbladet.no/kjendis/refser-produksjonen-etter-farmen-exit/71773900">å ha blitt slått ut av søndagens tvekamp</a> av Marte Flobergseter (22).</b>
      </p>
      <figure>
        <img src="https://dbstatic.no/71797926.jpg?imageId=71797926&amp;x=0&amp;y=0&amp;cropw=100&amp;croph=78.936605316973&amp;width=643&amp;height=387"/>
        <figcaption><b>SYK:</b> Sju måneder gikk av svangerskapet før Ingebjørg Monique Haram (31) klarte å spise ordentlig. Hun raste ned i vekt da hun knapt kunne drikke vann uten å kaste opp. Foto: Privat Vis mer</figcaption>
      </figure>
      <p>- Men han vokste som han skulle, heldigvis. Legene betrygget meg med at han fikk det han skulle, jeg fikk bare ingenting, sier 31-åringen om den ufødte sønnens helse.</p>
      <h3>Sengeliggende i sju måneder</h3>
      <p>Hun forklarer sykdommen som å ha konstant omgangssyke, og sier at hun kunne kaste opp opptil 40 ganger i døgnet. I sju måneder var hun sengeliggende mesteparten av tida - om hun ikke var innlagt på sykehus. En tur til butikken krevde ekstremt med krefter.</p>
      <p>- Jeg bodde rett ved siden av butikken, men måtte stoppe for å brekke meg ti ganger på veien. Det var ikke noe gøy. Jeg sleit med depresjon da jeg var gravid. Det er mange jenter som gleder seg til å få mage, å være forelsket, å ha det fine svangerskapet og å glede seg til en baby kommer. Jeg gledet meg hvert eneste minutt til svangerskapet var over. Det var bare et helvete.</p>
      <p>Sykdommen rammer omtrent én prosent av gravide i varierende grad, ifølge <a href="https://nhi.no/familie/graviditet/svangerskap-og-fodsel/sykdommer/komplikasjoner-i-svangerskapet/svangerskapskvalme-sykelig/">Norsk Helseinformatikk</a>. Det er større risiko å få sykdommen også i påfølgende svangerskap, dersom man allerede har hatt det.</p>
      <h3>Ønsker flere barn</h3>
      <p>Sønnen ble født frisk og i fin form, og har nå rukket å bli fem år. At han skal få seg et søsken, er ikke noe Haram utelukker, selv om hun mener det er ganske mye som skal klaffe dersom hun skal ta sjansen på å gjennomgå noe lignende igjen.</p>
      <p>- Selvfølgelig, det hadde vært fint å få et barn til en gang. Jeg er jo fremdeles ung. Hvis jeg møter drømmemannen og han orker å gjøre absolutt alt hjemme, så går det, sier hun.</p>
      <h3>Samme sykdom som Kate</h3>
      <p>Fordi sykdommen er nokså sjelden, er det ikke mange som har kjennskap til den. Én kvinne som imidlertid har skapt oppmerksomhet rundt den er <a href="https://www.dagbladet.no/kjendis/kate-og-william-venter-sitt-tredje-barn/68659766">hertuginne Kate, som har lidd av hyperemesis ved alle tre svangerskapene</a>.</p>
      <p>- Heldigvis at hun fikk det tre ganger, for etter det har det skjedd veldig mye. Jeg håper jo at det blir mer snakket om og at det blir forsket på, sier Haram.</p>
      <p>
        <b>- Hvis menn hadde vært gravide hadde det vært forsket på for lenge siden, de hadde brukt masse penger på det. Men vi tåler det, vi holder ut og vi gjør alt for barnet i magen vår.</b>
      </p>
      <p>Under Kjendisgallaen forrige helg dukket Haram for øvrig opp på den røde løperen sammen med med-deltaker Erik Rotihaug (24), og hintet tydelig til at det var mer enn bare vennskap dem imellom. Dagen etter <a href="https://www.seher.no/kjendis/farmen-duoen-skapte-full-forvirring/71782133">avviste de to imidlertid at det var noen flørt på gang</a>. Haram er altså fortsatt singel.</p>
    </article>
  </body>
</html>