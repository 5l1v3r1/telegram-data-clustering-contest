<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545694.html/%D9%86%D9%81%D8%AA%D8%A7%D9%84%DB%8C-%D8%A8%D9%86%D8%AA-%D9%88%D8%B2%DB%8C%D8%B1-%D8%AC%D9%86%DA%AF-%D8%A7%D8%B3%D8%B1%D8%A7%D8%A6%DB%8C%D9%84-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T19:51:00+00:00"/>
    <meta property="og:title" content="نفتالی بنت وزیر جنگ اسرائیل شد"/>
    <meta property="og:description" content="نخست‌وزیر رژیم صهیونیستی امروز جمعه وزیر پیشین آموزش و پرورش این رژیم را به عنوان وزیر جنگ منصوب کرد."/>
  </head>
  <body>
    <article>
      <h1>نفتالی بنت وزیر جنگ اسرائیل شد</h1>
      <address>
        <time datetime="2019-11-08T19:51:00+00:00">08 Nov 2019, 19:51</time>
      </address>
      <p>نخست‌وزیر رژیم صهیونیستی امروز جمعه وزیر پیشین آموزش و پرورش این رژیم را به عنوان وزیر جنگ منصوب کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در ادامه تحولات در ارتباط با تشکیل کابینه در فلسطین اشغالی رسانه‌ها گزارش داده‌اند، «بنیامین نتانیاهو»، نخست‌وزیر رژیم صهیونیستی «نفتالی بنت»، وزیر سابق آموزش و پرورش این رژیم را به عنوان وزیر جنگ در کابینه انتقالی منصوب کرده است. </p>
      <p>رسانه‌ها گزارش داده‌اند حزب نفتالی بنت هم به حزب «لیکود» به ریاست «بنیامین نتانیاهو»، نخست‌وزیر رژیم صهیونیستی ملحق خواهد شد.   کانال ۱۳ تلویزیون رژیم صهیونیستی گزارش داده نتانیاهو، نفتالی بنت را با هدف جلوگیری از پیوستن او به حزب رقیب یعنی حزب «آبی و سفید» به این سمت منصوب کرده است.    در تحولی دیگر، کانال ۱۲ تلویزیون رژیم صهیونیستی گزارش داده نتانیاهو به «عاری دری»، وزیر داخلی این رژیم اجازه برگزاری انتخابات مستقیم میان خودش و «بنی گانتز»، رئیس ائتلاف آبی و سفید را داده است.    روز سه‌شنبه «بنی گانتز» رئیس ائتلاف آبی و سفید و مامور تشکیل کابینه رژیم صهیونیستی گفت که «بنیامین نتانیاهو» به دنبال اعمال فشار جهت برگزاری انتخابات سوم در سرزمین‌های اشغالی است.   وی در پیامی در توئیتر نوشت: «نتانیاهو آماده تسلیم قدرت و مصونیتی که دارد، نیست. نتانیاهو این آمادگی را ندارد که درباره خطوط اساسی کابینه فراگیر بحث شود.»   گانتز اضافه کرد: «نتانیاهو خواستار کشاندن اسرائیل به انتخابات سوم است. من هر کاری می‌کنم تا این اطمینان حاصل شود که این موضوع اتفاق نمی‌افتد. من هر کاری می‌کنم تا کابینه تشکیل شود.»   حدود دو هفته از زمانی که گانتز از سوی «روین ریولین» مامور تشکیل کابینه شده می‌گذرد. گانتز تنها دو هفته زمان دارد تا کابینه ائتلافی را پیش از پایان مهلت قانونی تشکیل دهد.   احزاب لیکود و آبی و سفید در مذاکرات برای تشکیل کابینه فراگیر با بن‌بست مواجه شده‌اند. حزب آبی و سفید از لیکود خواسته تا بدون احزاب مذهبی و هریدی صهیونیست وارد کابینه شود، درخواستی که از سوی لیکود رد شده است.   «موشه کهلون» وزیر اقتصاد رژیم صهیونیستی که از حزب لیکود است پیشتر گفته بود در صورتی که انتخابات سومی نیز برگزار شود، نتایج تغییری نخواهد کرد و بهتر است که با شرایط کنونی کابینه تشکیل شود.   منبع: فارس</p>
    </article>
  </body>
</html>