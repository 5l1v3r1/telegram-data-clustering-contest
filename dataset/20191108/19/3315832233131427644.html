<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/513494d976bc69f7/primul-caz-de-febra-dengue-cu-transmitere-sexuala-din-europa-detectat-la-madrid.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T19:12:00+00:00"/>
    <meta property="og:title" content="Primul caz de febră dengue cu transmitere sexuală din Europa, detectat la Madrid"/>
    <meta property="og:description" content="Spitalul Ramon y Cajal din Madrid a identificat primul caz de febră dengue prin transmitere sexuală înregistrat în Europa, diagnosticat la un tânăr care nu călătorise în zonele cu risc, au confirmat joi surse medicale citate de EFE."/>
  </head>
  <body>
    <article>
      <h1>Primul caz de febră dengue cu transmitere sexuală din Europa, detectat la Madrid</h1>
      <address><time datetime="2019-11-08T19:12:00+00:00">08 Nov 2019, 19:12</time> by <a rel="author">Jurnal.md</a></address>
      <p>
        <b>Spitalul Ramon y Cajal din Madrid a identificat primul caz de febră dengue prin transmitere sexuală înregistrat în Europa, diagnosticat la un tânăr care nu călătorise în zonele cu risc, au confirmat joi surse medicale citate de EFE.</b>
      </p>
      <p>Este vorba de primul caz cu transmitere sexuală autohton din Spania şi din Europa, având în vedere că mai există un singur caz similar în Coreea de Sud diagnosticat la membrii unui cuplu de acelaşi sex.</p>
      <p>Cazul a fost consemnat la sfârşitul lunii septembrie la acest centru spitalicesc din Madrid, iar partenerul sexual al pacientului este un bărbat care a călătorit recent în Cuba şi Republica Dominicană.</p>
      <p>Cei doi bărbaţi au întreţinut relaţii sexuale neprotejate la începutul lunii septembrie, iar analizele probelor de lichid seminal au rezultat pozitive.</p>
      <p>Semnificaţia acestui caz rezidă în faptul că este vorba de o primă consemnare a virusului dengue cu probabilă transmitere sexuală într-o zonă unde nu există ţânţari vectori de transmitere a maladiei şi primul descris la un bărbat în urma unui raport sexual cu un alt bărbat.</p>
      <p>Febra dengue este o boală provocată de un virus care se transmite în mod obişnuit prin înţepătura unui ţânţar şi este endemică în ţările din America Latină, Asia de Sud-Est şi Africa.</p>
      <p>Cu 150 de morţi şi aproape 162.000 de persoane afectate, febra dengue a atins niveluri de epidemie în America Centrală şi Mexic, potrivit ultimelor date ale Organizaţiei Panamericane a Sănătăţii (OPS).</p>
      <p>Potrivit OPS, aproape 700 de persoane au murit de dengue anul acesta în America Latină, cea mai afectată ţară fiind Brazilia cu 485 de decese, urmată de Honduras cu 82, Columbia cu 35, Guatemala cu 34 şi Mexic cu 20 de decese.</p>
      <p>Simptomele acestei boli sunt o stare de indispoziţie generalizată, febră mare, dureri de cap şi erupţii cutanate mai ales în zona feţei care se întind pe gât, torace şi extremităţi.</p>
    </article>
  </body>
</html>