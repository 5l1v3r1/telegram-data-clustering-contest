<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545695.html/%D8%B9%D8%B0%D8%B1%D8%AE%D9%88%D8%A7%D9%87%DB%8C-%D9%85%D9%82%D8%A7%D9%85-%D8%B3%D8%A7%D8%A8%D9%82-%D9%84%D8%A8%D9%86%D8%A7%D9%86%DB%8C-%D8%A7%D8%B2-%D8%AA%D9%88%D9%87%DB%8C%D9%86-%D8%A8%D9%87-%D8%AD%D8%B2%D8%A8-%D8%A7%D9%84%D9%84%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T19:53:00+00:00"/>
    <meta property="og:title" content="عذرخواهی مقام سابق لبنانی از توهین به حزب‌الله"/>
    <meta property="og:description" content="وزیر سابق کار لبنان از اینکه در یک تجمع خیابانی تعبیرات زشتی علیه حزب الله به کار برده بود عذرخواهی کرد و گفت که مقاومت به گردن لبنان حق دارد."/>
  </head>
  <body>
    <article>
      <h1>عذرخواهی مقام سابق لبنانی از توهین به حزب‌الله</h1>
      <address>
        <time datetime="2019-11-08T19:53:00+00:00">08 Nov 2019, 19:53</time>
      </address>
      <p>وزیر سابق کار لبنان از اینکه در یک تجمع خیابانی تعبیرات زشتی علیه حزب الله به کار برده بود عذرخواهی کرد و گفت که مقاومت به گردن لبنان حق دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «شربل نحاس» وزیر سابق کار لبنان در یک کنفرانس خبری در بیروت از توهین به وزرای حزب‌الله و شیعیان لبنان عذرخواهی کرد.</p>
      <p>به نوشته روسیا الیوم، او گفت: «از تعابیری که در آن مسئولیت‌پذیری رعایت نشده بود عذرخواهی می‌کنم؛ مسئولیت‌پذیری اقتضای این روزها است.» شریل نحاس افزود: «اعضای مقاومت کسانی هستند که در سال ۲۰۰۰ خاک لبنان را آزاد کردند و در سال ۲۰۰۶ مقابل دشمن ایستادند. آنها لبنانی هستند و توانستند پیروزی را به دست آورند که ارتش‌های عربی از تحقق آن عاجز بودند.»   او تأکید کرد: «تاریخ و دغدغه‌ها و سرنوشت ما مشترک است.»   شریل نحاس پیش از این در جمع معترضان، با به کار بردن عبارات زشتی علیه وزرای وابسته به حزب الله لبنان در کابینه سعد الحریری، گفته بود که خانواده‌های اعضای حزب‌الله به هنگام حمله رژیم صهیونیستی از آنها استقبال کرده بودند.   توهین این مقام سابق لبنانی به مقاومت در حالی است که سید حسن نصرالله در سخنرانی دهم آبان خویش با انتقاد شدید از دشنام‌هایی که در خیابان‌ها علیه جریان‌های سیاسی مختلف داده می‌شود گفته بود که برخی مسئولان لبنانی برای تحریک مردم تلاش می‌کنند.   عذرخواهی «شریل نحاس» همچنین در شرایطی است که امروز نیز به مثابه هفته‌های گذشته چندین شهر لبنان از جمله بیروت شاهد اعتراضات علیه فساد و ناکارآمدی بود. معترضان همچنین در شهر «صیدا» و «النبطیه» از مردم خواستند در روزهای شنبه و یکشنبه به خیابان‌ها بیایند.   دولت سعد الحریری در هفتم آبان گذشته استعفا کرد و اکنون رایزنی‌ها میان طرف‌های سیاسی لبنان برای تشکیل دولتی کارآمد در جریان است.   منبع: فارس</p>
    </article>
  </body>
</html>