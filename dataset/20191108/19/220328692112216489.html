<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/sport/loko-plovdiv-udari-dva-pti-khaotichnite-vrachani-406224.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T19:17:27+00:00"/>
    <meta property="og:title" content="Локо Пловдив удари два пъти хаотичните врачани"/>
    <meta property="og:description" content="Алмейда и Георги Илиев вкараха за &quot;смърфовете&quot;"/>
  </head>
  <body>
    <article>
      <h1>Локо Пловдив удари два пъти хаотичните врачани</h1>
      <address><time datetime="2019-11-08T19:17:27+00:00">08 Nov 2019, 19:17</time> by <a rel="author">Димитър Душков</a></address>
      <p>Локо Пловдив откри 15-я кръг в efbet Лига с успех 2:0 над Ботев Враца на "Лаута". Головете за "смърфовете" вкараха Диниш Алмейда и Георги Илиев.</p>
      <p>В 33-тата минута Диниш Алмейда получи пас от Един Бахтич на дъгата на наказателното поле. Португалецът си чукна топката до аутлинията и опита сякаш да центрира, но топката направи любопитна траектория и прехвърли Костов, удряйки десния страничен стълб. Така "смърфовете" поведоха с 1:0 след фамозното изпълнение на Алмейда. Попадението е четвърто за бранителя в рамките на 9 мача за Локомотив Пловдив. Секунди по-късно Бахтич центрира опасно в наказателното поле, но Ожболт не успя да отправи шут от непосредствена близост до вратата на гостите.</p>
      <p>В 90-тата минута Димитър Илиев получи страхотен пас, влезе в наказателното поле, погледна и видя Георги Илиев, който бе абсолютно сам около дузпата, а рекордьорът по мачове в българския елит не сбърка на празна врата за 2:0.</p>
      <p>Успехът връща "смърфовете" на второ място в класирането с 36 точки. Левски е трети с 35 преди гостуването на Ботев Пловдив в неделя. Врачани остават на незавидното 12-о място с 13 пункта.</p>
    </article>
  </body>
</html>