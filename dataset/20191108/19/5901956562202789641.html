<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/britanski-dvor-izsiljeval-abc-246383"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T19:03:00+00:00"/>
    <meta property="og:title" content="Britanski dvor izsiljeval ABC?"/>
    <meta property="og:description" content="LONDON, NEW YORK CITY – Odgovorni urednik televizijske mreže ABC zatrjuje, da posnetek ni pristen in da vsebuje same laži, toda Amy Robach vztraja, da so ji preprečili poročanje o strahotni zlo..."/>
  </head>
  <body>
    <article>
      <h1>Britanski dvor izsiljeval ABC?</h1>
      <h2>Ameriško novinarko naj bi Buckinghamska palača ustavila pri poročanju o pedofilu. Amy Robach je že pred leti opravila intervju z domnevno žrtvijo, a ni bil objavljen.</h2>
      <address><time datetime="2019-11-08T19:03:00+00:00">08 Nov 2019, 19:03</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1582635.jpg"/>
          <figcaption>Princ Andrew in Epstein naj bi večkrat zlorabila Robertsovo in druge mladoletnice.</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582636.jpg"/>
          <figcaption>Amy Robach vztraja, da je Buckinghamska palača nedopustno posegla v njeno delo.</figcaption>
        </figure>
      </slideshow>
      <p>LONDON, NEW YORK CITY – Odgovorni urednik televizijske mreže ABC zatrjuje, da posnetek ni pristen in da vsebuje same laži, toda <b>Amy Robach</b> vztraja, da so ji preprečili poročanje o strahotni zlorabi zaradi pritiskov britanskega dvora. Spomnimo, <b>Virginia Roberts </b>naj bi bila v mladosti žrtev že pokojnega mogotca <b>Jeffreyja Epsteina</b> kakor tudi princa <b>Andrewa</b>, vplivneža naj bi se čez lužo redno znašala nad mladoletnicami.<br/><br/>Toda ljudje na pomembnih položajih so zadevo pometli pod preprogo, kajti, kot zatrjuje Robachova, predvajanja intervjuja z Robertsovo, ki ga je televizijka opravila že leta 2015, njeni nadrejeni niso objavili. To naj bi jim preprečeval britanski dvor, ki naj bi jih izsiljeval z različnimi grožnjami, kot je prepoved objav zgodb o drugih članih kraljeve družine, recimo takrat izjemno priljubljenih princu <b>Williamu </b>in <b>Kate</b>, na takšno krivico in cenzuro pa Robachova opozarja v spornem posnetku. Tega je objavil Projekt Veritas, ki si prizadeva razkrinkati pristranskost medijev, zgodba pa je zakrožila na twitterju in tam dvignila veliko prahu.<br/>Robertsova, ki jih danes šteje 35, je zatrdila, da jo je Epstein zlorabil in silil v spolne odnose z vplivnimi moškimi, tudi s princem Andrewom, vojvodo Yorškim, ko je bila stara le 14 let. Obtožbe zoper princa je sodnik označil kot nepomembne za Epsteinov primer in jih izločil iz sojenja. Epstein naj bi med letoma 2002 in 2005 spolno izkoriščal mladoletnice v svojem razkošnem domovanju v New Yorku in rezidenci na Floridi, za spolne storitve pa jim je plačeval več sto dolarjev.</p>
    </article>
  </body>
</html>