<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/finance/pagia-rythmisi-oi-allages-pou-sxediazontai-gia-ta-xrei-stin-eforia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T19:21:25+00:00"/>
    <meta property="og:title" content="Πάγια ρύθμιση : Οι αλλαγές που σχεδιάζονται για τα χρέη στην εφορία"/>
    <meta property="og:description" content="Τι θα συμβεί με τις δόσεις - Ποιο το μικρότερο ποσόν καταβολής"/>
  </head>
  <body>
    <article>
      <h1>Πάγια ρύθμιση : Οι αλλαγές που σχεδιάζονται για τα χρέη στην εφορία</h1>
      <h2>Τι θα συμβεί με τις δόσεις – Ποιο το μικρότερο ποσόν καταβολής</h2>
      <address><time datetime="2019-11-08T19:21:25+00:00">08 Nov 2019, 19:21</time> by <a rel="author">ΤοΒΗΜΑ Team</a></address>
      <p>Ανοίγει ο δρόμος και για νέα πάγια ρύθμιση χρεών με διπλάσιες δόσεις και από 30 ευρώ ελάχιστη μηνιαία δόση για την εφορία.</p>
      <p>Σύμφωνα με το σχέδιο νόμου, όσο μεγαλύτερος θα είναι ο αριθμός των δόσεων που θα επιλέγουν οι οφειλέτες για να ρυθμίσουν τα χρέη τους, τόσο υψηλότερο θα είναι το επιτόκιο με το οποίο θα επιβαρύνεται η ρυθμισμένη οφειλή.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <h3>Η νέα πάγια ρύθμιση</h3>
      <p>Η νέα ρύθμιση αυξάνει από 12 σε 24 τις μηνιαίες δόσεις, ενώ για τις έκτακτες οφειλές, όπως είναι ο φόρος κληρονομιάς και τα φορολογικά πρόστιμα, αυξάνεται από τις 24 στις 48 δόσεις.</p>
      <p>Για τη χρήση της δυνατότητας αποπληρωμής σε περισσότερες δόσεις οι οφειλέτες θα επιβαρύνονται με μεγαλύτερο επιτόκιο, το οποίο πάνω από τις 12 δόσεις θα είναι προσαυξημένο κατά 15%. Επί της ουσίας η ρύθμιση θα είναι ακριβότερη για όσους αποφασίσουν να τακτοποιήσουν τις τακτικές οφειλές τους με το ανώτατο όριο των δόσεων.</p>
      <p>Η νέα πάγια ρύθμιση για τις οφειλές προς την εφορία θα ενεργοποιηθεί από τις αρχές του 2020, για να εφαρμοστεί στις οφειλές που θα βεβαιωθούν το 2020.</p>
      <p>Αυτό σημαίνει ότι οι φόροι που έμειναν απλήρωτοι το 2019 ή οι ληξιπρόθεσμες οφειλές που δημιουργήθηκαν μέχρι το τέλος του 2018 και δεν εντάχθηκαν στις 120 δόσεις μπορούν να εξοφληθούν μόνο με τη σημερινή πάγια ρύθμιση των 12 ή 24 μηνιαίων δόσεων.</p>
      <p>Η ελάχιστη μηνιαία δόση διαμορφώνεται στα 30 ευρώ.</p>
      <h3>Ο φόρος κληρονομιάς και η πάγια ρύθμιση</h3>
      <p>Σύμφωνα με τη διάταξη, οι έκτακτες οφειλές (όπως ο φόρος κληρονομιάς) μπορούν να ρυθμιστούν από τους φορολογούμενους σε έως 48 μηνιαίες δόσεις αλλά με την εφαρμογή εισοδηματικών κριτηρίων.</p>
      <h4>Συγκεκριμένα, θα λαμβάνεται υπόψη:</h4>
      <ul>
        <li>Ο μέσος όρος του συνολικού εισοδήματός τους (ατομικό, φορολογούμενο ή απαλλασσόμενο, πραγματικό ή τεκμαρτό) κατά τα τελευταία τρία φορολογικά έτη πριν από την αίτηση υπαγωγής στη ρύθμιση ή</li>
        <li>Το συνολικό εισόδημα (ατομικό, φορολογούμενο ή απαλλασσόμενο, πραγματικό ή τεκμαρτό) του αμέσως προηγούμενου φορολογικού έτους από την ημερομηνία αίτησης υπαγωγής στη ρύθμιση εφόσον αυτό είναι μεγαλύτερο. Το συνολικό εισόδημα πολλαπλασιάζεται τμηματικά με προοδευτικά κλιμακωτό συντελεστή ως εξής.</li>
      </ul>
      <h4>Για εισόδημα:</h4>
      <ul>
        <li>Από 0,01 ευρώ έως 15.000 ευρώ με συντελεστή 4%.</li>
        <li>Από 15.000,01 ευρώ έως 20.000 ευρώ με συντελεστή 6%.</li>
        <li>Από 20.000,01 ευρώ έως 25.000 ευρώ με συντελεστή 8%.</li>
        <li>Από 25.000,01 ευρώ έως 30.000 ευρώ με συντελεστή 10%.</li>
        <li>Από 30.000,01 ευρώ έως 50.000 ευρώ με συντελεστή 12%.</li>
        <li>Από 50.000,01 ευρώ έως 75.000 ευρώ με συντελεστή 15%.</li>
        <li>Από 75.000,01 ευρώ έως 100.000 ευρώ με συντελεστή 20%.</li>
        <li>Άνω των 100.000 ευρώ με συντελεστή 25%.</li>
      </ul>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>