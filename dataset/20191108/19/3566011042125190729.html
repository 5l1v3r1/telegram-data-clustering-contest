<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545693.html/%DA%A9%D8%A7%D8%B1-%D8%A7%D9%85%D8%AF%D8%A7%D8%AF-%D9%88-%D9%86%D8%AC%D8%A7%D8%AA-%D8%B2%D9%84%D8%B2%D9%84%D9%87-%D8%AA%D9%85%D8%A7%D9%85-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T19:50:00+00:00"/>
    <meta property="og:title" content="کار امداد و نجات زلزله تمام شد"/>
    <meta property="og:description" content="رئیس سازمان امداد و نجات، گفت: کار امداد و نجات در مناطق زلزله زده تمام شده و آمار جان باختگان همان ۵ نفر است که اعلام شد."/>
  </head>
  <body>
    <article>
      <h1>کار امداد و نجات زلزله تمام شد</h1>
      <address>
        <time datetime="2019-11-08T19:50:00+00:00">08 Nov 2019, 19:50</time>
      </address>
      <p>رئیس سازمان امداد و نجات، گفت: کار امداد و نجات در مناطق زلزله زده تمام شده و آمار جان باختگان همان ۵ نفر است که اعلام شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مرتضی سلیمی، در گفتگو با یکی از شبکه های خبری سیما درباره آخرین وضعیت امدادرسانی به زلزله‌زدگان استان آذربایجان شرقی، اظهار داشت: کار امداد و نجات تمام شده و تاکنون ۳۴۸ نفر در این زلزله دچار مصدومیت شدند که ۶۵ نفر از آن‌ها در زیر آوار مصدوم شده و ۲۹۰ نفر نیز بر اثر ترس و ازدحام دچار مصدومیت شدند؛ ضمن اینکه ۵ نفر نیز از اهالی روستای ورنکش شهر میانه در این زلزله جان باختند.</p>
      <p>وی ادامه داد: ارزیابی روستاها تمام شده و ۳۴ تیم عملیاتی در منطقه فعال اند و با کمک ۲ فروند بالگرد از ۸ صبح کار ارزیابی را انجام دادند   سلیمی با بیان اینکه اولویت ما بحث نجات بود، اما همزمان کار اسکان اضطراری هم انجام گرفت افزود: ارزیابی‌ها نشان می‌دهد که حدود ۱۱۰۰ خانوار احتمالا نیاز به اسکان اضطراری داشته باشند که بیشتر در ۱۷ روستایی هستند که در این زلزله دچار آسیب شده اند.   رئیس سازمان امداد و نجات، اضافه کرد: ۷ روستای ورنکش، بالسین، گاوبنه رود، شورابیل سراب، مینعلی، بر اثر زلزله بین ۳۰ تا ۷۰ درصد تخریب شده اند که مظمئنا نیاز به اسکان بیشتری خواهند داشت.   سلیمی با اشاره به اقلام توزیعی سازمان امداد و نجات بین زلزله‌زدگان گفت: تا ساعت ۱۶، ۴۵۵ خانوار اسکان اضطراری شده اند و بین آنها ۱۲۴۲ بسته غذایی و ۲۳۷۰ تخته پتو و ۴۴۰ ست ظروف و ۴۲۰ چراغ والور توزیع شده که همکاران شرکت ملی پخش هم نفت مورد نیاز چراغ‌ها را تامین کرده اند.   وی گفت: مطمئنا امشب ما در کنار خانواده‌های آسیب دیده خواهیم بود و همکاران و عوامل امدادی بسته‌های غذایی ۷۲ ساعته را بین آسیب دیدگان توزیع خواهند کرد. انتهای پیام/</p>
    </article>
  </body>
</html>