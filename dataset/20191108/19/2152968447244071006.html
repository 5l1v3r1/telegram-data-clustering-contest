<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/avstriia-povdigna-obvinenie-sreshtu-ruski-shpionin.429042"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T19:55:00+00:00"/>
    <meta property="og:title" content="Австрия повдигна обвинение срещу руски шпионин"/>
    <meta property="og:description" content="Той е предавал информация в полза на Русия най-малко 25 години | Dnes.bg"/>
  </head>
  <body>
    <article>
      <h1>Австрия повдигна обвинение срещу руски шпионин</h1>
      <h2>Той е предавал информация в полза на Русия най-малко 25 години</h2>
      <address><time datetime="2019-11-08T19:55:00+00:00">08 Nov 2019, 19:55</time> by <a rel="author" href="https://www.dnes.bg/author/291" target="_blank">Нели Христова</a></address>
      <p>Прокуратурата в Залцбург официално повдигна обвинение на пенсиониран полковник от австрийската армия за шпионаж в полза на Русия, предава TACC, цитирана от агенция "Фокус".</p>
      <p>"Подсъдимият е обвинен за това, че най-малко от 25 години е шпионирал в полза на руската военна разузнавателна служба "Главно разузнавателно управление“(ГРУ) за извършване на престъпление предаване на държавна тайна и умишленото разкриване на военни тайни ", се казва в изявлението на Прокуратурата в Залцбург.</p>
      <p>Разследването на случая срещу пенсионирания австрийски военен се провежда съвместно с регионалния отдел за защита на конституцията и борба с тероризма (Австрийското контраразузнаване). Обвинението се основава на информация за откриване на банкови сметки на обвиняемия, проучване на конфискувани информационни носители и разпит на свидетели. Самият обвиняем отказва да даде показания.</p>
      <p>"Според обвинението полковникът шпионира за руското военно разузнаване от 1993 г. и предоставя на офицера за свръзка изчерпателна информация за Австрийските въоръжени сили, в частност за оръжейните системи и задачите на сухопътните и въздушните сили“, отбелязват разследващите.</p>
      <p>През 2018 г. австрийските власти съобщиха, че разследват пенсиониран полковник от австрийската армия, заподозрян, че предава информация за австрийската военна авиация, артилерийските системи, висшите служители и миграционната криза в продължение на 20 години на руското военно разузнаване. Според австрийските власти за дейността си той е получил 300 хил. евро. В случай на потвърждение обвиняемият може да бъде осъден на до 10 години затвор. Пенсионираният австрийски полковник е арестуван на 30 ноември 2018 г. поради страх на разследващите, че той може да извърши престъплението отново. Самият заподозрян, според адвоката, не се смята за шпионин и твърди, че не е разкривал държавни тайни в ущърб на Австрия.</p>
    </article>
  </body>
</html>