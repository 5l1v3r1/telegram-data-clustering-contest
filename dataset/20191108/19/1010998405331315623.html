<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/loko-plovdiv-izprevari-levski-sled-uspeh-nad-botev-vraca.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T19:37:00+00:00"/>
    <meta property="og:title" content="&quot;Локо&quot; Пловдив изпревари &quot;Левски&quot; след успех над &quot;Ботев&quot; Враца"/>
    <meta property="og:description" content="&quot;Смърфовете&quot; спечелиха с 2:0"/>
  </head>
  <body>
    <article>
      <h1>"Локо" Пловдив изпревари "Левски" след успех над "Ботев" Враца</h1>
      <h2>"Смърфовете" спечелиха с 2:0</h2>
      <address>
        <time datetime="2019-11-08T19:37:00+00:00">08 Nov 2019, 19:37</time>
      </address>
      <p>Отборът на "Локомотив" Пловдив излезе втори в класирането на Първа лига след победа с 2:0 над "Ботев" Враца в първия мач от 16-ия кръг на футболното ни първенство.</p>
      <p>"Смърфовете" вече имат 36 точки, а третият "Левски", който в неделя гостува на "Ботев" Пловдив, е с 35. Лидер е "Лудогорец" с 39.</p>
      <p>Гостите от Враца първи организираха опасна атака, като във 2-ата минута Валери Домовчийски подаде вляво към Петър Атанасов, но Дейвид Малембана се намеси успешно и предотврати опасността. В 14-ата минута Анте Аралица излезе на удобна позиция и стреля, но Красимир Костов изби.</p>
      <figure>
        <img src="https://img.bg.sof.cmestatic.com/media/images/640x/Nov2019/2112018352.jpg"/>
        <figcaption>Снимка: Lap.bg</figcaption>
      </figure>
      <p>Домакините поведоха с малко куриозен гол в 33-ата минута. Тогава Диниш Алмейда центрира, но топката се завъртя, удари се в града и влезе във вратата на гостите за 1:0.</p>
      <p>През втората част врачани опитаха обрат, но "черно-белите" внимаваха в защита. В 49-ата минути Алмейда изчисти топката след остро центриране в наказателното поле на домакините.</p>
      <p>Пет минути по-късно Димитър Илиев стреля с глава, но прати топката в аут. В 65-ата минута Дейвид Малбембана изчисти коженото кълбо след опасно центриране в наказателното поле на домакините.</p>
      <p>Валери Домовчийски излезе на удобна позиция в 70-ата минута, но пропусна да изравни.</p>
      <p>Във втората минута на даденото от съдията продължение Георги Илиев фиксира крайния резултат 2:0 след подаване на капитана Илиев.</p>
    </article>
  </body>
</html>