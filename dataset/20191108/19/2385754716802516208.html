<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596454/erntogan-kataggellei-genoktonia-kata-mousoulmanon-apo-stavroforous-neonazi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T19:01:00+00:00"/>
    <meta property="og:title" content="Ερντογάν: Καταγγέλλει γενοκτονία κατά μουσουλμάνων από σταυροφόρους Νέο-Ναζί"/>
    <meta property="og:description" content="Για γενοκτονία κατά των μουσουλμάνων έκανε λόγο ο Τούρκος πρόεδρος, Ρετζέπ Ταγίπ Ερντογάν, από σύγχρονους σταυροφόρους Νέο-Ναζί, οι οποίοι κάνουν τους..."/>
  </head>
  <body>
    <article>
      <h1>Ερντογάν: Καταγγέλλει γενοκτονία κατά μουσουλμάνων από σταυροφόρους Νέο-Ναζί</h1>
      <address><time datetime="2019-11-08T19:01:00+00:00">08 Nov 2019, 19:01</time> by <a rel="author">SigmaLive</a></address>
      <p>Για γενοκτονία κατά των μουσουλμάνων έκανε λόγο ο Τούρκος πρόεδρος, Ρετζέπ Ταγίπ Ερντογάν, από σύγχρονους σταυροφόρους Νέο-Ναζί, οι οποίοι κάνουν τους μουσουλμάνους, ακόμη και στις λεγόμενες ανεπτυγμένες χώρες του κόσμου, να υποφέρουν, σύμφωνα με την ανταποκρίτρια του Σίγμα, Μαρία Ζαχαράκη.</p>
      <p>Μιλώντας σε εκδήλωση με αφορμή μουσουλμανική γιορτή σήμερα, ο Τούρκος πρόεδρος βρήκε την ευκαιρία να καταφερθεί εναντίον της… χριστιανικής Δύσης αυτή τη φορά, καταγγέλλοντας ότι στη σημερινή εποχή οι μουσουλμάνοι ανά τον κόσμο διώκονται από σύγχρονους σταυροφόρους Νέο-Ναζί, όπως τους αποκάλεσε, ακόμη και στις «δήθεν ανεπτυγμένες χώρες» του κόσμου.</p>
      <p>«Πανάρχαιες ιερές μας πόλεις μετατρέπονται σε συντρίμμια στα χέρια δικτατόρων που διώκουν τους λαούς.</p>
      <p>Ο ισλαμικός πολιτισμός υποβάλλεται σε πολιτισμική γενοκτονία από δολοφονικές αγέλες, όπως ο ISIS, η Boko Haram, η Eşşebab, η FETÖ, το PKK λόγω της θρησκευτικής διαμάχης.</p>
      <p>Οι σημερινοί σταυροφόροι Νέο-Ναζί κάνουν τους Μουσουλμάνους να υποφέρουν.</p>
      <p>Οι φυσικοί μας πόροι, που είναι ένα δώρο από τον Κύριό μας προς εμάς, κάνουν πλούσιους τους Δυτικούς αποικιοκράτες», ανέφερε ο Ρετζέπ Ταγίπ Ερντογάν.</p>
      <p>Κι ο Τούρκος πρόεδρος συνέχισε λέγοντας ότι «οι αξίες που κάνουν έναν άνθρωπο να είναι άνθρωπος δέχονται αμείλικτη επίθεση. Ζούμε σε μια εποχή που η καταπίεση και η βία στέκονται σαν εφιάλτης πάνω στους ανθρώπους», προσθέτοντας με λυρικό τρόπο πως «από τις πόλεις του Ισλάμ ακούγονται μόνο οι κραυγές των ορφανών, των γυναικών και των μανάδων, που έχουν θυσιάσει τα παιδιά τους σε μια τυφλή σφαίρα».</p>
    </article>
  </body>
</html>