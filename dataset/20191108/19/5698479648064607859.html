<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/germany-us-defend-nato-after-macron-brands-transatlantic-alliance-brain-dead"/>
    <meta property="og:site_name" content="euronews"/>
    <meta property="article:published_time" content="2019-11-08T19:01:39+00:00"/>
    <meta property="og:title" content="واکنش‌ها به سخنان جنجالی ماکرون؛ از دفاع آمریکا از ناتو تا استقبال مسکو"/>
    <meta property="og:description" content="ماریا زاخارووا، سخنگوی وزارت خارجه روسیه ضمن استقبال از سخنان رئیس جمهوری فرانسه از آن به عنوان «سخنان طلایی» یاد کرد."/>
  </head>
  <body>
    <article>
      <h1>واکنش‌ها به سخنان جنجالی ماکرون؛ از دفاع آمریکا از ناتو تا استقبال مسکو</h1>
      <address><time datetime="2019-11-08T19:01:39+00:00">08 Nov 2019, 19:01</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/28/80/08/773x435_cmsv2_03f2554e-2576-552f-aca7-242c616aadc1-4288008.jpg"/>
      </figure>
      <p>سخنان جنجالی امانوئل ماکرون، رئیس جمهوری فرانسه که گفته بود ناتو دچار «مرگ مغزی» شده واکنش های متفاوتی را برانگیخته است.</p>
      <p>مایک پومپئو، وزیر خارجه آمریکا ضمن دفاع از سازمان پیمان آتلانتیک شمالی از این سازمان به عنوان مهمترین اتحادی نام برد که تاکنون در تاریخ به ثبت رسیده است. وزیر خارجه ایالات متحده برای گرامیداشت سی امین سالگرد فروپاشی دیوار برلین به پایتخت آلمان سفر کرده است.</p>
      <p>آنگلا مرکل، صدراعظم آلمان نیز روز پنجشنبه سخنان امانوئل ماکرون در مورد ناتو را «رادیکال» توصیف کرده بود.</p>
      <p>ینس استولتنبرگ، دبیر کل ناتو نیز ضمن دفاع از سازمان پیمان آتلانتیک شمالی گفت: «هر تلاشی که در راستای فاصله انداختن بین اروپا و آمریکای شمالی صورت گیرد نه تنها اتحاد بین دو سوی اقیانوس اطلس را تضعیف خواهد کرد بلکه ممکن است در اروپا نیز تفرقه بیاندازد. اتحاد اروپایی نمی تواند جایگزین اتحاد دو سوی اقیانوس اطلس شود.»</p>
      <blockquote>هیچ نوع هماهنگی در تصمیم های استراتژیک میان آمریکا و شرکای اروپایی ناتو وجود ندارد و ما در حال حاضر شاهد تجاوز بدون هماهنگی ترکیه، یکی از شرکای ناتو به منطقه ای هستیم که منافع ما را به خطر انداخته است.<cite>امانوئل ماکرون <br/>رئیس جمهوری فرانسه</cite></blockquote>
      <p>اورزولا فون درلاین، رئیس آینده کمیسیون اروپا نیز در واکنش به انتقادات مطرح شده، ناتو را یک نهاد «فوق العاده» دانست.</p>
      <p>در مقابل ماریا زاخارووا، سخنگوی وزارت خارجه روسیه ضمن استقبال از سخنان رئیس جمهوری فرانسه از آن به عنوان «سخنان طلایی» یاد کرد.</p>
      <p>امانوئل ماکرون روز پنجشنبه در مصاحبه با هفته نامه «اکونومیست» با اشاره به نابسامانی و ناهماهنگی موجود در ناتو از «مرگ مغزی» آن ابراز تاسف کرده بود.</p>
      <p>رئیس جمهوری فرانسه با اشاره به عملیات نظامی ترکیه در شمال سوریه گفته بود: «هیچ نوع هماهنگی در تصمیم‌های استراتژیک میان آمریکا و شرکای اروپایی ناتو وجود ندارد و ما در حال حاضر شاهد تجاوز بدون هماهنگی ترکیه، یکی از شرکای ناتو به منطقه‌ای هستیم که منافع ما را به خطر انداخته است.»</p>
      <p>سخنان امانوئل ماکرون در حالی بیان شد که بریتانیا قرار است روز چهارم دسامبر (۱۳ آذر) میزبان اجلاس ناتو در لندن باشد.</p>
    </article>
  </body>
</html>