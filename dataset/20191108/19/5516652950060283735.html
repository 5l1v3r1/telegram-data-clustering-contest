<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425382/h-allh-rodos-ths-pronoias-kai-twn-astegwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T19:45:01+00:00"/>
    <meta property="og:title" content="Η «άλλη» Ρόδος, της πρόνοιας και των άστεγων…"/>
    <meta property="og:description" content="Μία «άλλη» Ρόδο αποτυπώνουν, πράγματι, τα στοιχεία που έδωσε προχθές στη δημοσιότητα ο αντιδήμαρχος Κοινωνικής Πολιτικής, κ. Γιώργος Τριάντος, για τις πενήντα πρώτες ημέρες της θητείας του. Μία Ρόδο πολύ μακριά από την εικόνα της ευμάρειας και τη λαμπερή βιτρίνα που είχε καλλιεργηθεί τα προηγούμενα χρόνια."/>
  </head>
  <body>
    <article>
      <h1>Η «άλλη» Ρόδος, της πρόνοιας και των άστεγων…</h1>
      <address>
        <time datetime="2019-11-08T19:45:01+00:00">08 Nov 2019, 19:45</time>
      </address>
      <p>
        <b>Μία «άλλη» Ρόδο αποτυπώνουν, πράγματι, τα στοιχεία που έδωσε προχθές στη δημοσιότητα ο αντιδήμαρχος Κοινωνικής Πολιτικής, κ. Γιώργος Τριάντος, για τις πενήντα πρώτες ημέρες της θητείας του. Μία Ρόδο πολύ μακριά από την εικόνα της ευμάρειας και τη λαμπερή βιτρίνα που είχε καλλιεργηθεί τα προηγούμενα χρόνια.</b>
      </p>
      <p>Εκατοντάδες είναι οι συμπολίτες μας που είναι ή αναγκάστηκαν να γίνουν αποδέκτες των υπηρεσιών πρόνοιας του Δήμου για την κάλυψη κάθε είδους ανάγκης στην οποία είναι ευάλωτοι.</p>
      <p>Εκεί, όμως, που σταθήκαμε είναι στο πρόγραμμα “Στέγαση και Εργασία” για αστέγους το οποίο, όπως αναφέρεται στον απολογισμό, «έδωσε την ευκαιρία σε 20 άστεγα νοικοκυριά να επιλύσουν το στεγαστικό τους πρόβλημα, να ενδυναμωθούν και να ενταχθούν ομαλά ξανά στον κοινωνικό ιστό».</p>
      <p>Δηλαδή, στη σημερινή Ρόδο υπήρξαν 20 οικογένειες, μικρότερες ή μεγαλύτερες, που έμειναν άστεγες, έχοντας προφανώς και τα σχετικά προβλήματα που οδήγησαν εκεί, και χρειάστηκαν τις υπηρεσίες πρόνοιας για να μπορέσουν να σταθούν στα πόδια τους ξανά. Αυτό από μόνο του είναι ικανό να μας προβληματίσει και να «ταρακουνήσει» έστω και λίγο την κοινωνία της Ρόδου…</p>
      <p>
        <b>Κυρ. Π.</b>
      </p>
    </article>
  </body>
</html>