<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/sumari-CDR-terrorisme-Audiencia-Nacional-grup-latent-talp_0_2340366137.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T19:33:37+00:00"/>
    <meta property="og:title" content="El sumari del cas CDR apunta a l'existència d'un segon grup d'&quot;agents dorments&quot;"/>
    <meta property="og:description" content="La Guàrdia Civil sospita que hi podria haver un altre grup preparant explosius"/>
  </head>
  <body>
    <article>
      <h1>El sumari del cas CDR apunta a l'existència d'un segon grup d'"agents dorments"</h1>
      <h2>La Guàrdia Civil sospita que hi podria haver un altre grup preparant explosius  </h2>
      <address>
        <time datetime="2019-11-08T19:33:37+00:00">08 Nov 2019, 19:33</time>
      </address>
      <p>La Guàrdia Civil sospita de l'existència d'un segon grup d'"agents dorments" que podria tenir relació amb els nou CDR detinguts el 23 de setembre, set dels quals continuen en presó provisional investigats per terrorisme. Segons el sumari de la causa de l'Audiència Nacional, al qual ha tingut accés l'ARA, el cos armat, que dirigeix la investigació, ha arribat a aquesta conclusió a partir de tres indicis. L'últim és un paper intervingut durant l'escorcoll a casa de Germinal Tomas, una llista en la qual es relacionen diversos conceptes, com ara "agents dorments", "infiltrats des de fa molt" o "no se us pot identificar".</p>
      <p>En un informe, la Guàrdia Civil interpreta que es tracta "d'un decàleg per als integrants d'una cèl·lula operativa <i>dorment</i>, preparada per ser activada en qualsevol moment, amb capacitat per portar a terme qualsevol tipus d'acció de caràcter violent tan aviat com fossin requerits", tot i que fins aquell moment havien de portar "una vida normal" per passar desapercebuts. La llista també inclou conceptes com ara "crear el caos per enfonsar l'economia" o "com atacar amb materials casolans". Els agents consideren que aquest suposat segon grup havia de "buscar objectius i informació sobre aquests", a més d'estar "instruïts en la realització d'atacs amb materials casolans". El cos armat, però, no menciona el títol que porta la llista, <i>Rol en viu</i>. </p>
      <p>Els investigadors ja sospitaven d'abans de l'existència d'un segon grup a partir de les intervencions telefòniques a tres dels investigats, que es refereixen a un conjunt de persones no identificades com a "Serrallongues" i a un altre com a "Escamots", i en algun moment s'apunta la possibilitat que poguessin intentar fabricar termita. De fet, després d'interrogar Jordi Ros la Guàrdia Civil transcriu als seus informes que l'investigat els va revelar que un altre dels empresonats "també sap que hi ha un altre grup que té un projecte més avançat".</p>
      <p>El fiscal va tornar a preguntar a Ros per aquest extrem durant la seva declaració a l'Audiència Nacional, però només va respondre que hi podria haver més persones però que ell ho "desconeixia". Les defenses dels arrestats <a href="https://www.ara.cat/politica/CDR-ocupacio-Parlament-dret-protesta_0_2339766154.html">resten credibilitat a les declaracions de les set persones empresonades</a> i consideren que es van produir sota "coaccions" i en un context en el qual no havien pogut dormir ni, en dos dels casos, ser assistits per un advocat de confiança.</p>
      <p>Durant el seu interrogatori Ros va admetre haver adquirit diferents substàncies químiques i manipular-les, però va assegurar que era "un repte" per "experimentar" si podia crear termita i que no tenia cap intenció d'utilitzar-la per fer mal a ningú. Als escorcolls a casa dels arrestats es van intervenir algunes d'aquestes substàncies, però en cap cas els explosius fabricats.</p>
      <figure>
        <img src="https://www.ara.cat/2019/10/01/politica/CDR-acusacions-construir-republica-Serem_2317578371_66259888_117x66.jpg"/>
      </figure>
      <p>
        <a href="https://www.ara.cat/politica/CDR-Audiencia-Nacional-Parlament-Torra_0_2339166286.html">El sumari dels CDR apunta que els detinguts es van plantejar ocupar el Parlament en connivència amb Presidència</a>
      </p>
      <h3>Desmentiment per "informacions falses"</h3>
      <p>A partir dels seguiments i les trucades intervingudes, la Guàrdia Civil també conclou que Ros va intentar comprar les substàncies químiques precursores d'explosius en diversos establiments. Un d'ells, Drogueria Boter S. L., ha fet un comunicat en les últimes hores desmentint que vengués àcid nítric i nitrat de potassi a l'investigat.</p>
      <p>Al sumari consta que Ros va intentar comprar en aquest establiment els dos productes i que els seus responsables li van dir que necessitava una acreditació especial per poder fer-ho, ja que es tracta de substàncies precursores d'explosius. Tot i així, Drogueria Boter assegura en el comunicat que algunes informacions l'han relacionat amb la venta dels productes i que s'ha malmès la seva imatge i es reserva la possibilitat d'emprendre accions legals. </p>
      <h3>Preocupació per l'existència d'un "traïdor"</h3>
      <p>En les intervencions telefòniques que consten al sumari també evidencien el neguit d'un dels investigats empresonats, Ferran Jolis, per la possibilitat que tinguin un "talp", un "traïdor", a prop. En una conversa amb un altre dels investigats, Jolis li explica que farà servir un telèfon diferent només per comunicar-se amb ell. "Així aniré diferenciant, perquè això no sé com acabarà", diu Jolis, que conclou: "Al traïdor el tenim a dins. Estan passant coses molt estranyes últimament".</p>
      <p>La conversa es produeix l'octubre del 2018. De fet, la investigació per terrorisme que ha acabat amb l'empresonament de set dels nou CDR detinguts el 23 de setembre va començar fa més d'un any, segons revela el sumari. Es tracta d'una peça separada dins d'una altra de més gran, l'origen de la qual es desconeix. Inicialment la causa es va obrir pels delictes de rebel·lió i sedició, però finalment va acabar derivant en una investigació per terrorisme, segons denuncien les defenses dels empresonats.</p>
      <figure>
        <img src="https://www.ara.cat/2019/11/08/politica/Advocats-familiars-detinguts-declarar-coaccionats_2340376017_67216791_117x66.jpg"/>
      </figure>
      <p>
        <a href="https://www.ara.cat/politica/CDR-ocupacio-Parlament-dret-protesta_0_2339766154.html">Advocats i familiars diuen que els detinguts van declarar coaccionats</a>
      </p>
    </article>
  </body>
</html>