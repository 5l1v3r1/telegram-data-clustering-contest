<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Svetovni-specialisti-demonstrirat-novosti-v-Medicinskiya-universitet-v-Plovdiv-912335"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T19:55:00+00:00"/>
    <meta property="og:title" content="Световни специалисти демонстрират новости в Медицинския университет в Пловдив"/>
    <meta property="og:description" content="Световни специалисти демонстрират новости в Медицински университет – Пловдив, където днес беше откри..."/>
  </head>
  <body>
    <article>
      <h1>Световни специалисти демонстрират новости в Медицинския университет в Пловдив</h1>
      <address>
        <time datetime="2019-11-08T19:55:00+00:00">08 Nov 2019, 19:55</time>
      </address>
      <p>Световни специалисти демонстрират новости в Медицински университет – Пловдив, където днес беше открита Третата конференция по симулационно обучение в медицината. До неделя всички присъстващи ще се насладят на презентациите на изтъкнати лектори и ще научат най-доброто за симулационното образование в медицината.  </p>
      <p>Съвременната роля на симулацията в образованието и обучението на хирурзи, виртуалният пациент в клиничното образование, новите тенденции във виртуалната реалност за симулационно обучение по хирургия и предимствата да се превърнеш в Акредитиран образователен институт към Американския Колеж по хирургия бяха темите в първия ден от конференцията. Тази година има по-широк спектър от демонстрации и семинари, които позволяват на всеки участник да се учи в изключителни интерактивни сесии.</p>
      <p>"Конференцията по симулационно обучение в медицината е форум, който ние организираме за трета поредна година. Тя събира специалисти, които имат интерес в симулационното обучение от цялата страна и от чужбина. И четиримата ни основни лектори днес са чужденци. Те са представители както на академични институции, така и на фирми, които произвеждат тези силно интригуващи платформи за обучение", посочи проф. Благой Маринов, директор на Медицинския симулационен тренировъчен център (МСТЦ).</p>
      <p>Ректорът на МУ-Пловдив проф. д-р Мариана Мурджева подчерта, че центърът вече е сертифициран. Той е и единствената по рода си обучителна структура в областта на медицинското образование в България и се представи достойно в хода на всички проверки. МСТЦ получи най-високата степен – Комплексен Образователен Институт към Американския колеж по хирургия за период от 5 години, тъй като на територията му се обучават не само представители на хирургичните специалности, но и лекари от много други специалности – интернисти, пулмолози, кардиолози, гастро-ентеролози, ревматолози, анестезиолози, токсиколози, АГ-специалисти, педиатри.</p>
      <p>Разположен е на площ от над 1000 кв. метра. Има 12 учебни зали, две аудитории и 12 манекена с жизнени функции.  Те представляват истински кибернетични високотехнологични устройства, на които може да се моделира почти цялата спешна медицина.</p>
      <p>Перспективите, които стоят пред бъдещото развитие на центъра, са той да се превърне във водеща симулационна структура в България и региона и да заеме полагащото му се място в международната общност на центрове, занимаващи се авангардни техники на медицинско преподаване.</p>
    </article>
  </body>
</html>