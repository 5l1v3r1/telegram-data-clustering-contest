<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/scandal-la-cj-bihor-pasztor-si-mang-tin-tot-cu-politrucii-zburati-de-la-aeroport-iar-carmen-soltanel-secretarul-judetului-acuza-ca-e-intimidata-152661.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T19:26:00+00:00"/>
    <meta property="og:title" content="Scandal la CJ Bihor: Pasztor şi Mang ţin tot cu politrucii &quot;zburaţi&quot; de la Aeroport, iar Carmen Soltănel, secretarul judeţului, acuză că e &quot;intimidată&quot;"/>
    <meta property="og:description" content="Marginalizată de şefii Consiliului Judeţean, secretarul general al Judeţului, Carmen Soltănel, a izbucnit în ultima reuniune a „parlamentului” bihorean, denunţându-i că o „intimidează”. Motivul? Pasztor Sandor şi Ioan Mang vor s-o facă responsabilă de un proces a cărui pierdere ar fi dorită de PSD şi UDMR. Este vorba de un proces intentat de doi membri ai fostului Consiliu de Administraţie al Aeroportului Oradea, dintre care una este soţie de judecător."/>
  </head>
  <body>
    <article>
      <h1>Scandal la CJ Bihor: Pasztor şi Mang ţin tot cu politrucii "zburaţi" de la Aeroport, iar Carmen Soltănel, secretarul judeţului, acuză că e "intimidată"</h1>
      <address><time datetime="2019-11-08T19:26:00+00:00">08 Nov 2019, 19:26</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Soltanel_Bodea-Pasztor-Mang.jpg"/>
      </figure>
      <p>
        <b>Vineri, în ziua în care vicepreşedintele Traian Bodea (ALDE), recent ieşit din alianţa cu PSD şi UDMR, a semnat mandatarea noilor membri ai Consiliului de Administraţie al Aeroportului orădean, pe care Pasztor Sandor şi Ioan Mang n-au vrut s-o facă, la Consiliul Judeţean Bihor s-a desfăşurat un nou scandal având ca miză tocmai soarta aerogării. </b>
      </p>
      <p>
        <b>Principala protagonistă a fost Carmen Soltănel, secretarul general al Judeţului, care a acuzat "conducerea" instituţiei că o "intimidează", ei alăturându-i-se şi consilierii judeţeni ai PNL, care, la rându-le, au acuzat PSD şi UDMR că vor să pună beţe în roate noului CA.</b>
      </p>
      <p>
        <b>O abţinere cât o împotrivire</b>
      </p>
      <p>Discuţiile tensionate au fost prilejuite de două proiecte aflate pe ordinea de zi a şedinţei desfăşurate la sediul Instituţiei Arhitectului Şef (sala CJ fiind ocupată cu organizarea alegerilor de duminică). Conform primului proiect, CJ urma să respingă plângerea prealabilă înaintată la registratura instituţiei de doi dintre cei 5 membri ai fostului Consiliu de Administraţie al Aeroportului, revocat pe 28 septembrie, şi anume Cristina Antik (numită în mai 2017 la propunerea UDMR) şi Traian Turle (numit tot atunci la propunerea ALDE).</p>
      <p>După cum se ştie, după revocarea vechiului CA, a fost <a href="https://www.ebihoreanul.ro/stiri/ultima-or-31-1/aeroportul-din-oradea-are-un-nou-consiliu-de-administratie-condus-de-un-fost-manager-al-tarom-si-al-blue-air-152334.html">ales un altul</a>, format din 7 persoane, dintre care un reprezentant al Ministerului Finanţelor şi 6 manageri de profesie, trei cu vechi state de serviciu în management aeroportuar şi în conducerea unor companii aeriene.</p>
      <p>Atâta doar că la şedinţă propunerea de respingere a plângerilor prealabile înaintate de Turle şi de Antik a fost votată doar de cei doi reprezentanţi ai ALDE, Traian Bodea şi Julien Mateiaş, şi de cei 13 consilieri PNL prezenţi, exponenţii PSD şi UDMR (în total 16) abţinându-se.</p>
      <p>"Prin abţinerea dvs, vreţi să tulburaţi lucrurile, votaţi de fapt pentru fostul CA", a remarcat liberalul Călin Gal, căruia atât preşedintele Pasztor Sandor, cât şi vicele Ioan Mang i-au replicat că, de fapt, nu vor să fie făcuţi răspunzători în situaţia în care Antik şi Turle vor câştiga procesul deja intentat CJ, la Tribunalul Bihor, pentru a fi repuşi în funcţii.</p>
      <p>Nu este pentru prima oară când Pasztor, Mang, precum şi ceilalţi aleşi ai UDMR şi PSD ţin spatele foştilor membri ai Consiliului de Administraţie al Aeroportului, după ce în septembrie au votat <a href="https://www.ebihoreanul.ro/stiri/ultima-or-31-1-13-20/o-noua-majoritate-in-consiliul-judetean-la-propunerea-pnl-cei-doi-consilieri-alde-au-votat-revocarea-consiliului-de-administratie-al-aeroportului-foto-151793.html">împotriva revocării</a> acestora.</p>
      <p>Plângerea lui Turle şi Antik n-a putut fi respinsă, culmea, şi din cauza liberalilor, din tabăra cărora au lipsit 3 consilieri judeţeni. </p>
      <p>
        <b>I-a sărit muştarul</b>
      </p>
      <p>Imediat după acest vot, a urmat dezbaterea următorului proiect, pentru angajarea unui avocat care să reprezinte CJ în procesul cu foştii membri ai CA de la Aeroport.</p>
      <p>Înainte de orice discuţie, secretarul general Carmen Soltănel a luat cuvântul pentru a-i acuza pe Mang şi pe Pasztor, fără a le pronunţa numele, că o "intimidează" prin intermediul şefei Serviciului Juridic, Mihaela Roşan, executantă fidelă a directivelor celor doi şefi. "Se doreşte intimidarea mea de către conducere", a declarat Soltănel, explicând, cu abuz de termeni juridici, că Pasztor şi Mang vor s-o facă responsabilă de câştigarea procesului deşi le-ar conveni, dimpotrivă, pierderea lui.</p>
      <p>Concret, Soltănel a afirmat că în proiectul de Hotărâre a fost inserat un aliniat prin care este mandatată "cu apărarea intereselor legitime" ale CJ în proces, cu toate că, potrivit Codului Administrativ, reprezentarea CJ îi revine preşedintelui, în niciun caz secretarului Judeţului.</p>
      <p>De asemenea, Soltănel a dezvăluit că şefa Serviciului Juridic i-a făcut note interne, somând-o să-şi asume procesul cu Antik şi Turle, fapt ilegal de vreme ce tocmai Serviciul Juridic este primul responsabil cu reprezentarea juridică a instituţiei, pe când secretarul Judeţului are atribuţii diferite.</p>
      <p>La insistenţele consilierilor PNL, care au preluat argumentele lui Soltănel, Pasztor a supus la vot proiectul modificat prin eliminarea aliniatului incriminat de secretarul Judeţului, însă această formă au votat-o doar liberalii, aşa că în final a fost supusă votului şi adoptată forma iniţială, cu obligaţiile "suplimentare" stabilite în sarcina lui Soltănel.</p>
      <p>Amintim că aceasta a fost marginalizată de şefii CJ încă de anul trecut, întrucât a dat aviz de nelegalitate mai multor proiecte propuse de Pasztor şi de Mang, arătând că nu se încadrau în limitele legii.</p>
      <p>
        <b>Ţinta: sabotarea noului CA al Aeroportului</b>
      </p>
      <p>"Vreţi să sabotaţi noul Consiliu de Administraţie, aşa cum aţi făcut cu Aeroportul şi până acum", i-a acuzat PNL-istul Călin Gal pe reprezentanţii PSD şi UDMR, enervându-l pe Mang, care a mutat discuţia spre "preşedintele PNL Bihor, Ilie Bolojan", spunând că îi aşteaptă demisia peste 5 luni dacă nu aduce curse externe.</p>
      <p>Potrivit unei surse din cadrul CJ, Mang şi Pasztor ar urmări trei obiective, primul fiind hărţuirea noului CA, a cărui legitimitate poate fi pusă sub semnul întrebării dacă Tribunalul Bihor va suspenda, la cererea lui Traian Turle şi a Cristinei Antik (soţia influentului judecător Levente Antik, de la Curtea de Apel Oradea), aplicarea HCJ prin care acesta a fost numit.</p>
      <p>Pe de altă parte, dacă procesul va fi pierdut, Soltănel poate fi notată la evaluarea anuală cu acelaşi calificativ, "satisfăcător", acordat şi pentru activitatea de anul trecut, facilitând astfel şefilor CJ schimbarea sa din funcţie şi înlocuirea cu o persoană obedientă.</p>
      <p>În fine, în această ipoteză, reprezentanţii PSD şi UDMR îi pot plăti o poliţă şi vicepreşedintelui Traian Bodea, însărcinat prin Hotărârea adoptată vineri să semneze contractul de asistenţă juridică şi care vineri dimineaţă a semnat contractele de mandat ale noilor membri CA, fiindcă ceilalţi doi şefi ai CJ au refuzat să o facă, fără să explice de ce.</p>
      <p>"Dacă procesul va fi pierdut, Curtea de Conturi îi va putea imputa semnarea contractului şi îl va putea pune să plătească din propriul buzunar onorariul avocatului", susţine sursa <b>BIHOREANULUI</b>. Asta ca "răsplată" că Bodea, la fel ca celălalt coleg din ALDE, a ieşit din alianţa cu PSD şi UDMR şi, alături de PNL-işti, a votat schimbarea vechiului Consiliul de Administraţie al Aeroportului.</p>
    </article>
  </body>
</html>