<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/oscar-15-drept-av-faren-pa-toten/71800002"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T19:45:49+00:00"/>
    <meta property="og:title" content="Oscar (15) drept av faren på Toten"/>
    <meta property="og:description" content="Oscar André (15) døde av skadene han ble påført mandag denne uka."/>
  </head>
  <body>
    <article>
      <h1>Oscar (15) drept av faren på Toten</h1>
      <h2>Oscar André (15) døde av skadene han ble påført mandag denne uka.</h2>
      <address><time datetime="2019-11-08T19:45:49+00:00">08 Nov 2019, 19:45</time> by <a rel="author">Marthe Ihle</a></address>
      <p>Tidlig i oktober rykket politiet i Innlandet ut til en alvorlig voldshendelse på Toten i Oppland. Det viste seg at en 15 år gammel gutt var påført alvorlige skader av sin far.</p>
      <p>
        <b>Mandag døde 15-åringen, Oscar André, av skadene.</b>
      </p>
      <p>Begravelsesbyrået har opprettet en minneside på internett, der det strømmer på med kondolanser og gode ord om gutten.</p>
      <p>
        <b>- Hvil i fred, unge vakre menneske! Du gikk bort altfor tidlig, altfor urettferdig.</b>
      </p>
      <p>- Du var alltid så utrolig snill mot alle. Du fikk meg alltid i godt humør, uansett hvor dårlig jeg følte meg, skriver en annen.</p>
      <p>
        <i>Familien har i kveld frigitt navnet på den drepte. De ønsker ikke å kommentere saken ytterligere, sier deres bistandsadvokat Inger Marie Støen til Dagbladet.</i>
      </p>
      <p>15-åringen begraves fra Hoff kirke i Østre Toten 15. november.</p>
      <h3>Antatt kvalt</h3>
      <p>Den foreløpige rapporten viser at dødsårsaken antas å være kvelning. Dette meldte politiet torsdag.</p>
      <p>Ut over dette ønsker ikke politiet å kommentere dødsårsak ytterligere. Det samme gjelder motiv og andre forhold rundt hendelsen.</p>
      <p>9. oktober rykket politiet ut til det de omtalte som en «alvorlig voldshendelse» på Kapp. I en bolig fant de en livløs 15 år gammel gutt.</p>
      <p>Hans far ble pågrepet noen hundre meter fra familiens hus. Politiet har tidligere <a href="https://www.dagbladet.no/nyheter/drapsforsoket-pa-toten-far-pagrepet-i-bilen/71695134">bekreftet overfor Dagbladet at faren ble pågrepet i en bil. </a>Pågripelsen var udramatisk, ifølge politiet.</p>
      <h3>Erkjente forholdene</h3>
      <p>Gutten ble fraktet til Ullevål sykehus med kritiske skader. Etter å ha kjempet for livet i nesten en måned, <a href="https://www.dagbladet.no/nyheter/gutt-15-dode-etter-voldshendelse-pa-toten/71782893">ble 15-åringen erklært død mandag denne uka.</a></p>
      <p>
        <b>- Familien er i dyp sorg, sa bistandsadvokat Støen.</b>
      </p>
      <p>Faren til gutten <a href="https://www.dagbladet.no/nyheter/far-siktet-for-drapsforsok-pa-15-aring/71689661">var i første omgang siktet for drapsforsøk</a>. Tirsdag 5. november <a href="https://www.dagbladet.no/nyheter/mann-siktet-for-drap-pa-sin-15-ar-gamle-sonn/71784266">ble siktelsen mot guttens far endret til å gjelde drap.</a> Siktede ble forelagt den endrede siktelsen tirsdag ettermiddag og<a href="https://www.dagbladet.no/studio/nyhetsstudio/5?post=21459"> han erkjenner straffskyld for drap,</a> ifølge politiet.</p>
      <p>Han er også siktet seksuell omgang med barn under 14 år. 15-åringen er offeret i begge siktelsene</p>
      <p>Mannen er også siktet for frihetsberøvelse av mora til den 15 år gamle sønnen, og har erkjent dette.</p>
    </article>
  </body>
</html>