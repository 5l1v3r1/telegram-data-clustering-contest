<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-hronika-svet/119080-asanzov-otac-dzulijan-zivotno-ugrozen-u-zatvoru?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T19:45:03+00:00"/>
    <meta property="og:title" content="Asanžov otac: Džulijan životno ugrožen u zatvoru"/>
    <meta property="og:description" content="Otac osnivača Vikiliksa Džulijana Asanža kojeg Vašington optužuje za špijunažu uz moguće izručenje SAD-u, izjavio je danas da njegovom sinu preti smrt u zatvoru.Džon Šipton rekao je novinarima u Ženevi da je pre dva dana posetio sina i da je dva sata proveo s njim koliko mu je bilo dozvoljeno.&quot;Džulijanu preti smrt u zatvoru posle devet godina progonstva jer je otkrio istinu o ratnim zločinima&quot;, rekao je Šipton i dodao da je Asanž mnogo smršao i da je potpuno deprimiran.Šipton je dodao da je nepravedno nekom suditi jer je otkrio zločine.Izvestilac UN o torturi Nils Melzer ocenio je prošle nedelje da tretman prema Asanžu ugrožava njegov život.Izvestilac je izrazio zabrinutost zbog pogoršanja zdravstvenog stanja Asanža posle hapšenja i pritvora od početka godine, navodeći da je &quot;njegov život u opasnosti&quot;.Asanž je 11. aprila izbačen iz Ambasade Ekvadora u Londonu u koju se sklonio 2012. godine i britanska policija ga je odmah uhapsila.SAD su zatražile izručenje Asanža zbog 18 tačaka američke optužnice, a ukoliko…"/>
  </head>
  <body>
    <article>
      <h1>Asanžov otac: Džulijan životno ugrožen u zatvoru</h1>
      <address>
        <time datetime="2019-11-08T19:45:03+00:00">08 Nov 2019, 19:45</time>
      </address>
      <p><b>Otac osnivača Vikiliksa Džulijana Asanža kojeg Vašington optužuje za špijunažu uz moguće izručenje SAD-u, izjavio je danas da njegovom sinu preti smrt u zatvoru.</b><br/><br/>Džon Šipton rekao je novinarima u Ženevi da je pre dva dana posetio sina i da je dva sata proveo s njim koliko mu je bilo dozvoljeno.<br/><br/>"Džulijanu preti smrt u zatvoru posle devet godina progonstva jer je otkrio istinu o ratnim zločinima", rekao je Šipton i dodao da je Asanž mnogo smršao i da je potpuno deprimiran.<br/><br/>Šipton je dodao da je nepravedno nekom suditi jer je otkrio zločine.<br/><br/>Izvestilac UN o torturi Nils Melzer ocenio je prošle nedelje da tretman prema Asanžu ugrožava njegov život.<br/><br/>Izvestilac je izrazio zabrinutost zbog pogoršanja zdravstvenog stanja Asanža posle hapšenja i pritvora od početka godine, navodeći da je "njegov život u opasnosti".<br/><br/>Asanž je 11. aprila izbačen iz Ambasade Ekvadora u Londonu u koju se sklonio 2012. godine i britanska policija ga je odmah uhapsila.<br/><br/>SAD su zatražile izručenje Asanža zbog 18 tačaka američke optužnice, a ukoliko bude u SAD osudjen za špijunažu i izdaju objavljivanjem tajnih državnih dokumenata, preti mu višedecenijska kazna zatvora.</p>
    </article>
  </body>
</html>