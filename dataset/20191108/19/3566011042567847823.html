<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545691.html/%D8%B4%D8%B1%D8%B7-%D8%A7%DB%8C%D8%B1%D8%A7%D9%86-%D8%A8%D8%B1%D8%A7%DB%8C-%D8%A8%D8%A7%D8%B2%DA%AF%D8%B4%D8%AA-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%A8%D8%B1%D8%AC%D8%A7%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T19:10:00+00:00"/>
    <meta property="og:title" content="شرط ایران برای بازگشت آمریکا به برجام"/>
    <meta property="og:description" content="معاون وزیر امور خارجه ایران در مصاحبه با یک خبرگزاری روسی گفت شرط بازگشت آمریکا به برجام، رفع کامل تحریم‌هایی است که تا به امروز علیه ایران اعمال شده‌اند."/>
  </head>
  <body>
    <article>
      <h1>شرط ایران برای بازگشت آمریکا به برجام</h1>
      <address>
        <time datetime="2019-11-08T19:10:00+00:00">08 Nov 2019, 19:10</time>
      </address>
      <p>معاون وزیر امور خارجه ایران در مصاحبه با یک خبرگزاری روسی گفت شرط بازگشت آمریکا به برجام، رفع کامل تحریم‌هایی است که تا به امروز علیه ایران اعمال شده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ «عباس عراقچی» معاون وزیر امور خارجه ایران در مصاحبه با خبرگزاری «اسپوتنیک» گفت، شرط لازم برای قبول بازگشت آمریکا به برجام رفع تحریم‌ها است و انتخابات سال آینده این کشور تأثیری بر برنامه هسته‌ای ایران نخواهد داشت.</p>
      <p>اسپوتنیک: انتخابات ریاست جمهوری آمریکا سال آینده برگزار می‌شود. برخی سناتورها و کاندیدهای انتخابات نسبت به بازگشت آمریکا به برجام ابراز تمایل داشته‌اند. به اعتقاد شما انتخابات ریاست جمهوری آمریکا چه تأثیری بر توافق هسته‌ای ایران خواهد داشت؟   عراقچی: نتیجه انتخابات ریاست جمهوری سال ۲۰۲۰ آمریکا تأثیری بر برنامه هسته‌ای ایران نخواهد داشت.   اسپوتنیک: تحت چه شرایطی ممکن است آمریکا به برجام بازگردد و شرایط لازم برای بازگشت آمریکا به این توافق چیست؟   عراقچی: آن‌ها باید تحریم‌هایی را که تا به‌ امروز علیه ایران وضع کرده‌اند لغو کنند.   اسپوتنیک: ایران چه زمانی به سطح غنی‌سازی اورانیوم قبل از حصول توافق برجام باز خواهد گشت؟   عراقچی: اقدامات ما، بسته به اوضاع پیش رو اتخاذ خواهد شد. اکنون صحبت کردن درخصوص هرگونه تصمیمی، ممکن نیست.   اسپوتنیک: انتظار دارید اروپا چه گام محکمی در خصوص بازگشت به اجرای توافق برجام بردارد؟   عراقچی: اروپا باید منافع ایران را تضمین کند که مهم‌ترین آن‌ها توانایی صادر کردن نفت و دریافت مبلغ حاصل از فروش نفت از طریق پرداخت بانکی است.   کشورهای اروپایی بعد از خروج یک‌جانبه آمریکا از برجام در اردیبهشت سال گذشته وعده دادند که می‌توانند اثرات خروج واشنگتن را جبران کرده و ایران را از مزایای وعده‌داده‌شده در برجام برخوردار کنند. با این حال، این وعده‌ها با گذشت نزدیک به ۱۸ ماه عملی نشده‌اند.   جمهوری اسلامی ایران در واکنش به این اقدام یک سال «صبر راهبردی» را در دستور کار قرار داد و به طرف‌های توافق هسته‌ای به ویژه کشورهای اروپایی که وعده جبران خروج آمریکا را می‌دادند مهلت داد به تعهدات خود ذیل توافق هسته‌ای عمل کنند.   با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست. جمهوری اسلامی ایران تا کنون در چهار گام از تعهدات خود نسبت به برجام کاسته است.   منبع: فارس</p>
    </article>
  </body>
</html>