<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/grigor-dimitrov-pred-btv.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T19:04:00+00:00"/>
    <meta property="og:title" content="Григор Димитров пред bTV: Гордея се, че на всеки турнир има български знамена"/>
    <meta property="og:description" content="Гледайте цялото интервю в понеделник (11 ноември) в предаването &quot;Тази сутрин&quot; по bTV"/>
  </head>
  <body>
    <article>
      <h1>Григор Димитров пред bTV: Гордея се, че на всеки турнир има български знамена</h1>
      <h2>Гледайте цялото интервю в понеделник (11 ноември) в предаването "Тази сутрин" по bTV</h2>
      <address><time datetime="2019-11-08T19:04:00+00:00">08 Nov 2019, 19:04</time> by <a rel="author" href="https://btvnovinite.bg/author/?author=2002002" target="_blank">Антон Хекимян</a></address>
      <figure>
        <video src="https://vid.btv.bg/btvnews/2019/11/08/grisho18_1573232805-1.mp4"/>
      </figure>
      <p>Григор Димитров се завърна в България след края на състезателния сезон и обяви, че ще бъде играещ капитан на отбора ни в предстоящия турнир ATP Къп в Австралия.</p>
      <p>България получава правото да участва в новата надпревара именно заради доброто класиране на първата ни ракета в ранглистата през годината.</p>
      <p>Димитров даде ексклузивно интервю пред Антон Хекимян, в което направи равносметка на изминалия сезон: "Имам добри постижения до момента, но мисля, че мога много повече. Тази година се контузих в началото, което не беше добре за мен, но това е спортът. Когато си вътре е много трудно да погледнеш отвън, затова задавам въпроси на хората около мен, на близките ми, за да знам как ме виждат", каза бившия номер 3 в света.</p>
      <p>"Когато лежах в болница и бях 4-5 седмици настрани, имах моменти на негативизъм. Дори при най-позитивните хора има моменти на негативизъм. Тяхната сила е, че намират позитивизъм в този негативизъм. Събуждаш се и започваш наново", категоричен е тенисистът.</p>
      <p>Относно известния в България израз: "Мачкаш, Гришо!", той коментира с усмивка: "Понякога ми става много приятно да го чуя, особено когато съм на другата част на света. Интересно е и много го оценявам. На всеки турнир има български знамена, което ме прави адски горд", каза още Димитров.</p>
      <p>Гледайте цялото интервю в понеделник (11 ноември) в предаването "Тази сутрин" по bTV.</p>
    </article>
  </body>
</html>