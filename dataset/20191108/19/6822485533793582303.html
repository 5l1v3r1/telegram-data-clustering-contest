<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817087.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T19:32:00+00:00"/>
    <meta property="og:title" content="هوای تهران همچنان در شرایط ناسالم قرار دارد"/>
    <meta property="og:description" content="کیفیت هوای پایتخت، امروز (جمعه) با افزایش ۲ واحدی آلاینده ذرات معلق کمتر از ۲.۵ میکرون نسبت به روز گذشته روی شاخص ۱۲۵ قرار گرفت و همچنان و برای سومین روز پیاپی برای گروه‌های حساس (بیماران قلبی و ریوی، زنان باردار و کودکان) ناسالم است."/>
  </head>
  <body>
    <article>
      <h1>هوای تهران همچنان در شرایط ناسالم قرار دارد</h1>
      <address>
        <time datetime="2019-11-08T19:32:00+00:00">08 Nov 2019, 19:32</time>
      </address>
      <p>کیفیت هوای پایتخت، امروز (جمعه) با افزایش ۲ واحدی آلاینده ذرات معلق کمتر از ۲.۵ میکرون نسبت به روز گذشته روی شاخص ۱۲۵ قرار گرفت و همچنان و برای سومین روز پیاپی برای گروه‌های حساس (بیماران قلبی و ریوی، زنان باردار و کودکان) ناسالم است.</p>
      <p>«شاخص کیفیت هوا (Air Quality Index = AQI) معیاری برای تعیین روزانه کیفیت هوا و میزان ارتباط آن با سطوح سلامتی افراد است که به ترتیب از صفر تا ۵۰ در شرایط پاک (سبز)، ۵۱ تا ۱۰۰ در شرایط سالم (زرد و حدمجاز استاندارد یا حد سلامت)، ۱۰۱ تا ۱۵۰ در شرایط ناسالم برای گروه حساس (نارنجی)، ۱۵۱ تا ۲۰۰ در شرایط ناسالم (قرمز)، ۲۰۱ تا ۳۰۰ در شرایط بسیار ناسالم (بنفش) و ۳۰۱ تا ۵۰۰ در شرایط خطرناک (ارغوانی) تعیین شده است. »</p>
      <p>به گزارش روز جمعه شرکت کنترل کیفیت هوای تهران، میانگین غلظت آلاینده ذرات معلق با قطر کمتر از ۲.۵ میکرون هوای پایتخت در ۲۴ ساعت گذشته منتهی به ساعت ۱۱ امروز از ۱۲۳ به ۱۲۵ رسیده است.<br/>در همین مدت میزان آلاینده ذرات معلق با قطر کمتر از ۱۰ میکرون از ۷۲ به ۷۴  افزایش و منوکسیدکربن نیز از ۳۴ به ۳۳ کاهش داشته است.<br/>همچنین آلاینده ازن نسبت به روز گذشته از عدد ۲۵ به ۲۷ افزایش داشته است.</p>
      <p>بر این اساس، ایستگاه‌های دانشگاه علم و صنعت (منطقه ۴) با شاخص ۱۵۷، پیروزی (منطقه ۱۳) با شاخص ۱۵۶ و پارک شکوفه (منطقه ۱۴) و پاسداران (منطقه ۳) مشترکا با شاخص ۱۵۴ بیشترین آلایندگی را در سطح مناطق شهر تهران طی ۲۴ ساعت گذشته داشتند .<br/>همچنین ایستگاه‌های دانشگاه شهید بهشتی(منطقه ۱) و شهرداری منطقه ۲ مشترکا با شاخص۷۲، اقدسیه (منطقه یک)   با شاخص ۸۰ و پونک(منطقه ۵)با شاخص ۸۴ کم‌ترین آلایندگی را در سطح مناطق تهران طی این مدت داشتند.</p>
    </article>
  </body>
</html>