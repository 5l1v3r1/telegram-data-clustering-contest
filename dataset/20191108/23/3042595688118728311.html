<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/de-desperate-meldingene-etter-massakren/71799715"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T23:17:12+00:00"/>
    <meta property="og:title" content="De desperate meldingene etter massakren"/>
    <meta property="og:description" content="Ni personer ble drept i et angrep, angivelig utført av et narkotikakartell."/>
  </head>
  <body>
    <article>
      <h1>De desperate meldingene etter massakren</h1>
      <h2>Ni personer ble drept i et angrep, angivelig utført av et narkotikakartell.</h2>
      <address><time datetime="2019-11-08T23:17:12+00:00">08 Nov 2019, 23:17</time> by <a rel="author">Marthe Ihle</a></address>
      <p>- De er brent inne i bilen. De har talt fem lik. De er brent... Kroppene er utbrent. Kjære gud, be for oss.</p>
      <p>
        <b>Slik lyder en av flere lydmeldinger mellom familien til de drepte i massakren i Mexico tidligere denne uka. Det skriver <a href="https://edition.cnn.com/2019/11/07/americas/mexico-mormon-massacre-audio-messages/index.html">CNN</a>.</b>
      </p>
      <p>For bare noen dager siden ble <a href="https://www.dagbladet.no/nyheter/seks-barn-og-tre-kvinner-skutt-og-drept/71784705">seks barn og tre kvinner, tilhørende mormonerfamilien LeBarón, skutt og drept</a> i det som antas å være et angrep fra et narkotikakartell ved Sonora nær Mexicos grense til USA.</p>
      <p>Saken har skapt sjokkbølger verden over og <a href="https://www.dagbladet.no/nyheter/baby-overlevde-i-sonderskutt-bil/71786958">ikke minst i lokalsamfunnet</a>, i stor del bestående av mormonere.</p>
      <p>- Kjære gud. Alle må be! heter det videre i meldingsutvekslingen.</p>
      <h3>Ni drept</h3>
      <p>La Mora-bosetningen ligger nær grensa til USA, i grenseområdet mellom de meksikanske delstatene Sonora og Chihuahua. Samfunnet ble grunnlagt for flere tiår siden og er en avlegger av den mormonske Jesu Kristi kirke av siste dagers hellige, og mange av medlemmene har dobbelt statsborgerskap.</p>
      <p>Området er beryktet for voldskriminalitet utført av narkokartell og andre kriminelle. Ifølge myndighetene tyder det på at dette er en feilvurdering som har gått alvorlig galt.</p>
      <p>I skrekkscenene som oppsto da de ble angrepet av geværmenn, skal et barn ha blitt drept da det prøvde å flykte, mens andre ble fanget i en brennende bil.</p>
      <p>Et medlem av familien sier til <a href="https://www.nytimes.com/2019/11/07/world/americas/mexico-mormon-massacre.html?action=click&amp;module=News&amp;pgtype=Homepage">New York Times</a> at han observerte bråket og en røyksky og flammer fra langt hold. Han skal ha løpt til stedet, der han sier han så tre maskerte menn løpe vekk.</p>
      <h3>- Ikke trygg</h3>
      <p>- Jeg føler meg ikke trygg her, og jeg kommer ikke til å gjøre det, for sannheten er at vi ikke er trygge her, sier David Langford etter kona Dawnas begravelse torsdag. Det skriver nyhetsbyrået <a href="https://apnews.com/4c7de5030e164f4b9c317c584cbb9a30?utm_medium=AP&amp;utm_source=Twitter&amp;utm_campaign=SocialFlow">AP</a>.</p>
      <p>Bare ett barn skal ha overlevd angrepet. Det var en sju måneder gammel jente som ble funnet i den ene bilen, som var pepret av kuler.</p>
      <p>Christina Marie Langford Johnson, mora, ble drept.</p>
      <p>Mens det hele pågikk skal en av kvinnene i familien ha sendt følgende lydmelding:</p>
      <p>- Fortsett å be! Fem barn gjemmer seg fortsatt i buskene.</p>
      <p>Fem av de åtte barna som overlevde, ble innlagt på sykehus, og ifølge prognosen skal de bli helt friske. Tre av dem regnes imidlertid som alvorlig skadd.</p>
    </article>
  </body>
</html>