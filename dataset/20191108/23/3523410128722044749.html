<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638894/%D8%A8%D8%A7%D8%B2%D8%A7%D8%B1-%D8%AF%D8%A7%D8%BA-%D9%81%D8%B1%D8%A7%D9%88%D8%B1%D8%AF%D9%87%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%AF%D8%B1-%D8%A8%D9%88%D8%B1%D8%B3-%D8%A7%D9%86%D8%B1%DA%98%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:16:00+00:00"/>
    <meta property="og:title" content="بازار داغ فراورده‌های نفتی در بورس انرژی"/>
    <meta property="og:description" content="عرضه فراورده‌های نفتی در بورس انرژی با استقبال مناسب بخش خصوصی مواجه شده است."/>
  </head>
  <body>
    <article>
      <h1>
        <a href="https://www.bultannews.com/fa/news/638894/%D8%A8%D8%A7%D8%B2%D8%A7%D8%B1-%D8%AF%D8%A7%D8%BA-%D9%81%D8%B1%D8%A7%D9%88%D8%B1%D8%AF%D9%87%E2%80%8C%D9%87%D8%A7%DB%8C-%D9%86%D9%81%D8%AA%DB%8C-%D8%AF%D8%B1-%D8%A8%D9%88%D8%B1%D8%B3-%D8%A7%D9%86%D8%B1%DA%98%DB%8C">بازار داغ فراورده‌های نفتی در بورس انرژی</a>
      </h1>
      <h2>عرضه فراورده‌های نفتی در بورس انرژی با استقبال مناسب بخش خصوصی مواجه شده است.</h2>
      <address><time datetime="2019-11-08T23:16:00+00:00">08 Nov 2019, 23:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>خرید و فروش</b> فراورده‌های نفتی در <b>بورس انرژی</b>، رونق مناسبی گرفته است و بسیاری از تولید کنندگان بزرگ، مواد اولیه مورد نیاز خود را از بورس انرژی تامین می‌کنند.</p>
      <p>بیژن زنگنه وزیر نفت در رابطه با عرضه نفت و فراورده‌های نفتی در بورس انرژی اظهار کرد:نفت خام، میعانات و فرآورده‌های نفتی را در رینگ صادراتی بورس عرضه می‌شود که در بخش فرآورده‌های نفتی بسیار موفق بودیم و بیش از میزانی که فکر می‌کردیم، توانستیم موفقیت کسب کنیم. چرا که تقاضا و قیمت‌ها بسیار مطلوب بود.</p>
      <p>زنگنه فروش نفت خام در بورس را موفقیت آمیز ندانست و بیان کرد: با وجود عدم توفیق فروش نفت در بورس انرژی، ضمن عرضه مستمر نفت در تلاش هستیم با برطرف کردن مشکلات در این حوزه زمینه افزایش فروش نفت خام را فراهم کنیم.</p>
      <p>در این میان برخی با توجه به محدودیت‌های بین المللی درخواست خرید محصولات نفتی با تخفیف بیشتر از قیمت ارائه شده در بورس انرژی را دارند، اما برخی دیگر خرید ریالی و ارائه ضمانت نامه بانک‌های داخلی برای خرید از بورس را مشوق مناسبی برای افزایش معاملات در بورس می‌دانند.</p>
      <p>تخفیف‌های مناسبی برای مشتریان در بورس انرژی در نظر گرفته شده است</p>
      <p>اسداله قره خانی در گفتگو با خبرگزاری میزان با اشاره به فعالیت بورس انرژی در کشور اظهار کرد:بورس انرژی در بخش فراورده‌های نفتی به صورت نسبی موفق بوده است، اما در عرضه برق و فروش نفت خام توفیق چندانی نداشته است.</p>
      <p>نماینده مردم کتول در مجلس شورای اسلامی تصریح کرد:به دلیل نبود بخش خصوصی قوی و عدم ایجاد شرایط ورود این بخش به خرید و فروش نفت پیش از تحریم ها، بخش خصوصی توانایی حضور موثر در خرید و فروش نفت ایران به کشور‌های خارجی را ندارد.</p>
      <p>وی افزود: برای حضور بهتر بخش خصوصی نیاز بود در زمانی که تحریم‌های نفتی هنوز بر صنعت نفت تحمیل نشده بود، شرایط را برای بخش خصوصی فراهم کرد تا این بخش با پیدا کردن مشتری و بستن قراداد‌های بلند مدت جایگاهی در بازار‌های جهانی کسب کند.</p>
      <p>به گفته وی؛ عدم اطمینان شرکت‌های خارجی برای ادامه فعالیت در بورس و وضع تحریم‌های بین المللی باعث عدم استقبال شرکای خارجی برای حضور در بورس انرژی شده است.</p>
      <p>قره خانی با اشاره به نحوه قیمت گذاری در بورس انرژی بیان کرد:عدم حضور بخش خصوصی در بورس انرژی ارتباطی به نحوه قیمت گذاری در این بخش ندارد، زیرا خرید و فروش در این بورس به صورت توافقی است و تخفیف‌های خوبی برای مشتریان در نظر گرفته است و در صورتی که فرد اهلیت و توان مالی داشته باشد و بتواند قرارد‌های دراز مدت ببنند، می‌تواند قرارداد بلند مدت با تضامین ریالی حتی بانک‌های داخلی نیز جهت سهولت در سرمایه گذاری ارائه دهد.</p>
    </article>
  </body>
</html>