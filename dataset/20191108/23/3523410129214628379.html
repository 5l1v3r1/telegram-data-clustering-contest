<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638904/%D8%A7%D9%84%D8%A8%D9%86%D8%A7%D8%A1-%D8%AA%D8%AD%D9%84%DB%8C%D9%84-%DA%A9%D8%B1%D8%AF-%DA%86%D8%B1%D8%A7-%D9%BE%D8%A7%DB%8C%D8%A7%D9%86-%DA%A9%D8%A7%D8%B1-%D8%A7%D8%B3%D8%B1%D8%A7%D8%A6%DB%8C%D9%84-%D9%86%D8%B2%D8%AF%DB%8C%DA%A9-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:45:00+00:00"/>
    <meta property="og:title" content="البناء تحلیل کرد: چرا پایان کار اسرائیل نزدیک است؟"/>
    <meta property="og:description" content="نویسنده لبنانی نشانه‌های تازه انقراض قریب الوقوع رژیم صهیونیستی را برشمرد و گفت: جامعه اسرائیلی دیگر کاملا احساس کرده که این رژیم نه از طرف ارتش..."/>
  </head>
  <body>
    <article>
      <h1>
        <a href="https://www.bultannews.com/fa/news/638904/%D8%A7%D9%84%D8%A8%D9%86%D8%A7%D8%A1-%D8%AA%D8%AD%D9%84%DB%8C%D9%84-%DA%A9%D8%B1%D8%AF-%DA%86%D8%B1%D8%A7-%D9%BE%D8%A7%DB%8C%D8%A7%D9%86-%DA%A9%D8%A7%D8%B1-%D8%A7%D8%B3%D8%B1%D8%A7%D8%A6%DB%8C%D9%84-%D9%86%D8%B2%D8%AF%DB%8C%DA%A9-%D8%A7%D8%B3%D8%AA">البناء تحلیل کرد: چرا پایان کار اسرائیل نزدیک است؟</a>
      </h1>
      <h2>نویسنده لبنانی نشانه‌های تازه انقراض قریب الوقوع رژیم صهیونیستی را برشمرد و گفت: جامعه اسرائیلی دیگر کاملا احساس کرده که این رژیم نه از طرف ارتش...</h2>
      <address><time datetime="2019-11-08T23:45:00+00:00">08 Nov 2019, 23:45</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «محمد صادق الحسینی»، ستون نویس روزنامه لبنانی «البناء» در یادداشتی با عنوان «آیا پایان کار اسرائیل نزدیک است؟» نوشت: نشانه‌های متعدد از تحولات چشمگیر در عرصه تقابل با دشمن اصلی و دیرینه در منطقه وجود دارد که بروز آن، این رژیم اشغالگر را به خط پایان خود بسیار نزدیک‌تر می‌کند.</p>
      <p>نویسنده در ادامه برخی از علائم و نشانه‌های انقراض قریب الوقوع دشمن اسرائیلی اشاره می‌کند:</p>
      <p>
        <b>اذعان صهیونیست‌ها به ضعف قدرت اسرائیل</b>
      </p>
      <p>«روگل آلور» تحلیلگر روزنامه عبری زبان هاآرتص، سناریوی جنگ میان اسرائیل و ایران به روایت دو روز پیش «مایکل اورن» سفیر سابق اسرائیل در واشنگتن برای وب سایت اندیشکده آتلانتیک آمریکا را «سناریوی جنگ» توصیف کرد و گفت: اسرائیلی‌ها حق دارند که وحشت کنند، زیرا جنگ 1973 در برابر هر جنگ آتی با ایران و حزب الله و دیگر طرف‌های ائتلاف مقاومت مثل یک بازی کودکانه بوده است.</p>
      <p>اورن در این یادداشت سناریوی جنگ احتمالی رژیم صهیونیستی و ایران را مورد بررسی قرار داده و به سران اسرائیل هشدار داد تا بی‌محابا به اهداف ایران در منطقه حمله نکنند، زیرا جنگ احتمالی با ایران می‌تواند هزینه‌های جبران ناپذیری برای اسرائیل و کل منطقه در پی داشته باشد.</p>
      <p>اورن آورده است: «چنین جنگی می‌تواند، روزانه 4 هزار موشک را به سر اسرائیل بریزد و بدین ترتیب سیستم دفاع موشکی «گنبد آهنین» اسرائیل تحت فشار قرار می‌گیرد و نمی‌تواند با همه موشک‌ها مقابله کند.»</p>
      <p>نویسنده یادداشت البناء چنین توصیف‌هایی از سمت صهیونیست‌ها درباره سناریوی جنگ آتی را نشانگر شکل‌گیری یک احساس جمعی در درون رژیم صهیونیستی درباره این واقعیت دانست که این رژیم اشغاگربه پایان عمر خود نزدیک می شود و جامعه اسرائیلی دیگر احساس نمی‌کند که این رژیم از طرف ارتش خود و حتی از طرف ارتش ایالات متحده محافظت می‌شود.</p>
      <p>
        <b>امنیت اسرائیل دیگر اولویت آمریکا نیست</b>
      </p>
      <p>الحسینی افزود: ترامپ در پاسخ به در خواست نتانیاهو مبنی بر اینکه او باید بودجه اضافی برای تأمین اعتبار خدمات دستگاه امنیتی تشکیلات خودگردان فلسطین اختصاص دهد تا آنها بتوانند نقش خود را در هماهنگی امنیتی با اسرائیل در خدمت اشغالگری ادامه دهند، گفت: اگر این کار مهم باشد ، (هماهنگی امنیتی) پس خودش (نتانیاهو) باید پولش را بپردازد ... !</p>
      <p>نویسنده تاکید کرد: این بدان معناست که ایالات متحده دیگر امنیت اسرائیل را در اولویت قرار نداده است و در عمل اعلام کرده است که از رویکرد اسلو که باعث ایجاد هماهنگی امنیتی فلسطین و اسرائیل شد رویگردان شده است.</p>
      <p>به نوشته البناء ارزیابی فعلی آمریکا از نقشی که به تل آویو در منطقه سپرده بود منفی است، زیرا کمک‌های اسرائیل به گروهک‌های تروریستی داعش و جبهه النصره در سوریه، عراق یا دیگر کشورها به نتایج مثبتی برای آمریکا نرسید.</p>
      <p>
        <b>ضعف سرویس جاسوسی رژیم صهیونیستی</b>
      </p>
      <p>نویسنده، شکست بزرگ‌تر رژیم صهیونیستی را شوک اطلاعاتی اسرائیل در موضوع موشک‌های مقاومت لبنان دانست که چند روز قبل به سمت یک پهپاد اسرائیلی در جنوب لبنان شلیک شد و فاکتور جدیدی در قوی‌تر شدن دید منفی آمریکا نسبت به عملکرد اسرائیل و ارتش آن در منطقه بود.</p>
      <p>البناء در ادامه به دخالت رژیم صهیونیستی در طراحی و اجرای نقشه‌های کودتا در کشورهای لبنان و عراق اشاره کرد و گفت: این دخالت‌ها نشان داد که توانایی‌های اطلاعاتی اسرائیل به رغم همه قدرت نمایی آن بسیار ضعیف است، زیرا اوضاع در این دو کشور با وجود همه مداخلات بسیار قوی و فشارهای عظیم و پشتیبانی‌های رسانه‌ای قوی و کم نظیر هنوز تحت کنترل کامل قدرت‌های ائتلاف مقاومت است.</p>
      <p>
        <b>اقتدار جبهه مقاومت کم نمی‌شود</b>
      </p>
      <p>نویسنده ائتلاف مقاومت را در عرصه نظامی هم همچنان مقتدر توصیف کرد و گفت: مقاومت به رغم همه فشارها حتی در مسائل تامین مالی هم خودکفاست و شاهد امر، سخنان سید حسن نصرالله دبیر کل حزب الله است که تاکید کرد هر چقدر اوضاع اقتصادی لبنان به هم ریخته باشد مقاومت از این قضیه متاثر نمی‌شود و همچنان قادر به پرداخت حقوق رزمندگانش است.<br/>البناء نوشت: این یعنی هرچقدر واشنگتن در فشار بر کشورهای منطقه پیش برود، فروپاشی احتمالی اقتصادی این کشورها بر کار نیروهای مقاومت چه در لبنان و چه در عراق و غیره که به بودجه دولتی متکی نیستند، هیچ تاثیری ندارد.</p>
      <p>نویسنده در پایان تاکید کرد: این فقط رژیم مداخله‌گر و اشغالی اسرائیل است که به عنوان پایگاه آمریکا واقع در خاک فلسطین از این بازی متاثر می‌شود، زیرا یک رژیم طفیلی و نوکری است که با افول اربابش ترامپ افول می‌کند و زمان مهاجرت آن از غرب آسیا به تنگه مالاکا و دریای چین نزدیک است.</p>
    </article>
  </body>
</html>