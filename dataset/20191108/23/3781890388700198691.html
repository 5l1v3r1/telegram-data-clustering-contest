<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740733"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T23:15:00+00:00"/>
    <meta property="og:title" content="ทร.ตั้งศูนย์ช่วยเหลือผู้ประสบภัยทางน้ำ รับมือวันลอยกระทง"/>
    <meta property="og:description" content="กองทัพเรือ จัดตั้งศูนย์ช่วยเหลือผู้ประสบภัยทางน้ำ เนื่องในวันลอยกระทง ประจำปี 2562 ผบ.ทร. ส่ง 'เสธ.ทร.' เป็นประธานศูนย์ฯ มีกองเรือลำน้ำ รับผิดชอบช่วยเหลือประชาชนที่ประสบอุบัติเหตุทางน้ำ 3 จุดใหญ่"/>
  </head>
  <body>
    <article>
      <h1>ทร.ตั้งศูนย์ช่วยเหลือผู้ประสบภัยทางน้ำ รับมือวันลอยกระทง</h1>
      <address>
        <time datetime="2019-11-08T23:15:00+00:00">08 Nov 2019, 23:15</time>
      </address>
      <p>
        <b>กองทัพเรือ จัดตั้งศูนย์ช่วยเหลือผู้ประสบภัยทางน้ำ เนื่องในวันลอยกระทง ประจำปี 2562 ผบ.ทร. ส่ง "เสธ.ทร." เป็นประธานศูนย์ฯ มีกองเรือลำน้ำ รับผิดชอบช่วยเหลือประชาชนที่ประสบอุบัติเหตุทางน้ำ 3 จุดใหญ่</b>
      </p>
      <p>เมื่อวันที่ 9 พ.ย.ผู้สื่อข่าวรายงานว่าในวันที่ 11 พ.ย.เวลา 15.00 น.พล.ร.อ.ลือชัย  รุดดิษฐ์ ผู้บัญชาการทหารเรือ มอบหมายให้  พล.ร.อ.สิทธิพร มาศเกษม เสนาธิการทหารเรือ เป็นประธานเปิดศูนย์ช่วยเหลือผู้ประสบภัยทางน้ำ เนื่องในวันลอยกระทง ประจำปี 2562 ณ บริเวณลานอเนกประสงค์ หมวดเรือที่ 3 กองเรือลำน้ำ กองเรือยุทธการ ถนนอรุณอมรินทร์ เขตบางกอกน้อย กรุงเทพมหานคร กองทัพเรือ โดย กองเรือลำน้ำ กองเรือยุทธการ ดำเนินการจัดตั้งศูนย์ช่วยเหลือผู้ประสบภัยทางน้ำเนื่องในวันลอยกระทง ในส่วนของกองทัพเรือ โดยมี พลเรือตรี อาภากร อยู่คงแก้ว ผู้บัญชาการกองเรือลำน้ำ. กองเรือยุทธการ เป็นผู้อำนวยการศูนย์ ซึ่งการจัดตั้งศูนย์ช่วยเหลือผู้ประสบภัยทางน้ำ ฯ<br/><br/>สืบเนื่องมาจากในวันลอยกระทงของทุกปี จะมีประชาชนมาลอยกระทงตามลำแม่น้ำเจ้าพระยา และมีการสัญจรของเรือท่องเที่ยวเป็นจำนวนมาก. จึงมักเกิดอุบัติเหตุทางน้ำบ่อยครั้ง ดังนั้น กองทัพเรือ จึงได้จัดตั้งศูนย์ช่วยเหลือผู้ประสบภัยทางน้ำเนื่องในวันลอยกระทงขึ้นโดยมีภารกิจเพื่อให้ความช่วยเหลือประชาชนที่ประสบภัยทางน้ำในแม่น้ำเจ้าพระยา ด้วยการลาดตระเวนเฝ้าระวังในพื้นที่รับผิดชอบ โดยเฉพาะบริเวณที่มีการจัดงานเทศกาลลอยกระทง สวนสาธารณะ รวมถึงท่าเรือที่มีประชาชนมาใช้บริการสัญจรทางน้ำ โดยประสานกับหน่วยงานอื่น ๆ ของรัฐและเอกชน อาทิ กองบังคับการตำรวจน้ำ กองบังคับการตำรวจท่องเที่ยว กรมเจ้าท่า สำนักป้องกันและบรรเทาสาธารณภัยกรุงเทพมหานคร วชิรพยาบาล และมูลนิธิ/หน่วยงานกู้ภัย และโรงพยาบาลในพื้นที่รับผิดชอบ เพื่อให้การช่วยเหลือประชาชนที่ประสบภัยทางน้ำ เป็นไปอย่างทันต่อเหตุการณ์<br/><br/>พื้นที่รับผิดชอบโดยตรงจะรับผิดชอบตามลำแม่น้ำเจ้าพระยา รวม 3 พื้นที่ ประกอบด้วย พื้นที่ระหว่าง สะพานสมเด็จพระปิ่นเกล้าถึงสะพานสมเด็จพระเจ้าตากสิน , พื้นที่ระหว่างท่าเรือบางนาถึงอ.พระประแดง จ.สมุทรปราการ และพื้นที่ระหว่างโรงเรียนนายเรือถึงอู่ทหารเรือพระจุลจอมเกล้า โดยเริ่มปฏิบัติการตั้งแต่ วันที่ 11 พ.ย.เวลา 17.00 น. ถึงวันที่ 12 พ.ย. เวลา 08.00 น. ซึ่งกำลังพล และยุทโธปกรณ์ที่จัดเข้าร่วมในการปฏิบัติภารกิจครั้งนี้ ประกอบด้วย กำลังพลจำนวนประมาณ 140 นาย เรือเร็วตรวจการณ์ลำน้ำ เรือจู่โจมลำน้ำ เรือยางท้องแข็ง เรือยาง เรือพยาบาล และเจ็ทสกี รวมจำนวน 34 ลำ พร้อมอุปกรณ์ช่วยชีวิต อุปกรณ์ช่วยคนตกน้ำเช่น พวงชูชีพ เสื้อชูชีพ เชือกช่วยชีวิต เป็นต้น<br/><br/>ทั้งนี้ สามารถแจ้งเหตุทางโทรศัพท์ได้ที่ ศูนย์ช่วยเหลือผู้ประสบภัยทางน้ำ เนื่องในวันลอยกระทง กองทัพเรือ หมายเลขโทรศัพท์ 0 2412 6963 และ 0 2475 3093 ถึง 4 และสายด่วนศูนย์ปฏิบัติการกองทัพเรือ 1696 ได้ตลอด 24 ชั่วโมง สำหรับศูนย์ช่วยเหลือผู้ประสบภัยทางน้ำ เนื่องในวันลอยกระทง กองทัพเรือ ตั้งอยู่ที่ หมวดเรือที่ 3 กองเรือลำน้ำ กองเรือยุทธการ พระนิเวศน์ ถนนอรุณอมรินทร์ แขวงศิริราช เขตบางกอกน้อย กรุงเทพฯ<br/> </p>
    </article>
  </body>
</html>