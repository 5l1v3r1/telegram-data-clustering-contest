<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638892/%D9%88%D8%A7%DA%A9%D9%86%D8%B4-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B3%D8%B1%D9%86%DA%AF%D9%88%D9%86-%D8%B4%D8%AF%D9%86-%DB%8C%DA%A9-%D9%BE%D9%87%D9%BE%D8%A7%D8%AF-%D9%85%D9%87%D8%A7%D8%AC%D9%85-%D8%AF%D8%B1-%D8%A2%D8%B3%D9%85%D8%A7%D9%86-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:06:00+00:00"/>
    <meta property="og:title" content="واکنش آمریکا به سرنگون شدن یک پهپاد مهاجم در آسمان ایران"/>
    <meta property="og:description" content="وزارت دفاع آمریکا (پنتاگون) به سرنگونی یک پهپاد مهاجم از سوی پدافند هوایی ارتش جمهوری اسلامی ایران واکنش نشان داد."/>
  </head>
  <body>
    <article>
      <h1>
        <a href="https://www.bultannews.com/fa/news/638892/%D9%88%D8%A7%DA%A9%D9%86%D8%B4-%D8%A2%D9%85%D8%B1%DB%8C%DA%A9%D8%A7-%D8%A8%D9%87-%D8%B3%D8%B1%D9%86%DA%AF%D9%88%D9%86-%D8%B4%D8%AF%D9%86-%DB%8C%DA%A9-%D9%BE%D9%87%D9%BE%D8%A7%D8%AF-%D9%85%D9%87%D8%A7%D8%AC%D9%85-%D8%AF%D8%B1-%D8%A2%D8%B3%D9%85%D8%A7%D9%86-%D8%A7%DB%8C%D8%B1%D8%A7%D9%86">واکنش آمریکا به سرنگون شدن یک پهپاد مهاجم در آسمان ایران</a>
      </h1>
      <h2>وزارت دفاع آمریکا (پنتاگون) به سرنگونی یک پهپاد مهاجم از سوی پدافند هوایی ارتش جمهوری اسلامی ایران واکنش نشان داد.</h2>
      <address><time datetime="2019-11-08T23:06:00+00:00">08 Nov 2019, 23:06</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، وزارت دفاع آمریکا (پنتاگون) به سرنگونی یک پهپاد مهاجم از سوی پدافند هوایی ارتش جمهوری اسلامی ایران واکنش نشان داد.</p>
      <p>بر این اساس، در پی سرنگون شدن یک فروند پهپاد متجاوز توسط پدافند هوایی ارتش جمهوری اسلامی ایران، یک مقام ارشد پنتاگون مدعی شد هیچگونه گزارشی مبنی بر هدف قرار گرفتن یا ساقط شدن یکی از پهپاد‌های فعال ارتش آمریکا در منطقه دریافت نکرده است.</p>
      <p>هنوز مالک این پهپاد مهاجم معرفی نشده است، اما ایران در حال بررسی لاشه این پهپاد برای شناسایی و بازیابی اطلاعات آن است.</p>
      <p>بامداد امروز یک فروند پهپاد متجاوز توسط سامانه‌های بومی نیروی پدافند هوایی ارتش مستقر در منطقه عمومی ماهشهر تحت هدایت شبکه یکپارچه قرارگاه پدافند هوایی کشور منهدم شد.</p>
      <p>امیر سرتیپ صباحی‌فرد، فرمانده نیروی پدافند هوایی ارتش در این باره گفت: این اقدام قاطع و شلیک موشک در واکنش به تجاوز یک فروند پهپاد متجاوز خارجی به حریم هوایی کشورمان بوده است و پهپاد متجاوز قبل از رسیدن به اماکن حساس با هوشیاری کامل شبکه یکپارچه پدافند هوایی کشور منهدم شد.</p>
      <p>وی افزود: بار‌ها اخطار داده ایم که شبکه یکپارچه پدافند هوایی کشور با آمادگی کامل، قاطعانه با هرگونه تجاوز به حریم هوایی کشور پاسخ خواهد داد.</p>
    </article>
  </body>
</html>