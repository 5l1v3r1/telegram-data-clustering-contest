<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817107.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T23:46:00+00:00"/>
    <meta property="og:title" content="تأکید معاون اول رئیس جمهوری بر امدادرسانی به زلزله‌زدگان"/>
    <meta property="og:description" content="معاون اول رئیس جمهوری در تماس تلفنی با استاندار آذربایجان‌شرقی بر لزوم امدادرسانی فوری و بسیج تمامی امکانات برای کمک‌رسانی به مناطق زلزله‌زده استان تاکید کرد."/>
  </head>
  <body>
    <article>
      <h1>تأکید معاون اول رئیس جمهوری بر امدادرسانی به زلزله‌زدگان</h1>
      <address>
        <time datetime="2019-11-08T23:46:00+00:00">08 Nov 2019, 23:46</time>
      </address>
      <p>معاون اول رئیس جمهوری در تماس تلفنی با استاندار آذربایجان‌شرقی بر لزوم امدادرسانی فوری و بسیج تمامی امکانات برای کمک‌رسانی به مناطق زلزله‌زده استان تاکید کرد.</p>
      <p>دکتر اسحاق جهانگیری دقایقی پیش در تماس تلفنی با استاندار آذربایجان شرقی جویای آخرین وضعیت و اقدامات صورت گرفته برای کمک به زلزله زدگان شد.</p>
      <p>معاون اول رئیس جمهور از استاندار آذربایجان شرقی خواست تا با بسیج تمامی امکانات استان و اعزام گروه‌های امدادرسان و ارزیاب به مناطق زلزله‌زده، اقدامات لازم و کمک رسانی فوری به آسیب دیدگان را دستور کار خود قرار دهد.</p>
      <p>دکتر جهانگیری همچنین از همه نیروها و ارگان‌های امدادرسان استان خواست تمام امکانات و ظرفیت‌ها را برای کمک به زلزله‌زدگان به کار گیرند.</p>
      <p>استاندار آذربایجان شرقی نیز که که جلسه ستاد بحران در روستای ورنکش بخش ترکمنچای میانه حضور دارد، گزارشی از آخرین آمار جان‌باختگان و مجروحان حادثه ارائه کرد و از بسیج همگانی در استان برای کمک‌رسانی و نجات زلزله‌زدگان خبر داد.</p>
      <p>به گزارش ایرنا، زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند.</p>
      <p>مرکز لرزه‌نگاری دانشگاه تهران اعلام کرد: این زلزله در عمق ۸ کیلومتری زمین به وقوع پیوست.</p>
      <p>شدت این زمین لرزه به حدی بود که استان‌های آذربایجان غربی، گیلان، ‌ زنجان و اردبیل را نیز لرزاند.</p>
      <p>تاکنون ۶ نفر بر اثر این زمین لرزه جان خود را از دست داده اند و بیش از ۳۰۰ نفر مصدوم شده اند که ۲۲ نفر از مصدومان بستری و مابقی به صورت سرپایی مداوا شدند.</p>
      <p>از ۸۰ روستای زلزله زده در منطقه تاکنون ۷۸ روستا ارزیابی شده اند و کار اسکان اضطراری در منطقه نیز آغاز شده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>