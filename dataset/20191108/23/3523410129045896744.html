<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638899/%D8%AA%D8%B1%D8%B3-%D8%AF%D9%88%D9%84%D8%AA-%D9%BE%D8%A7%DA%A9%D8%B3%D8%AA%D8%A7%D9%86-%D8%A7%D8%B2-%D8%AE%D8%B4%D9%85-fatf-%D8%A8%D9%87-%D8%AF%D9%84%DB%8C%D9%84-%D9%88%D8%A7%D8%B1%D8%AF%D8%A7%D8%AA-lpg-%D8%A7%D8%B2-%D8%A7%DB%8C%D8%B1%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:19:00+00:00"/>
    <meta property="og:title" content="ترس دولت پاکستان از خشم FATF به دلیل واردات LPG از ایران"/>
    <meta property="og:description" content="حجم قابل توجهی LPG در حال قاچاق شدن از ایران به پاکستان است و دولت این کشور نگران واکنش FATF در این زمینه است."/>
  </head>
  <body>
    <article>
      <h1>
        <a href="https://www.bultannews.com/fa/news/638899/%D8%AA%D8%B1%D8%B3-%D8%AF%D9%88%D9%84%D8%AA-%D9%BE%D8%A7%DA%A9%D8%B3%D8%AA%D8%A7%D9%86-%D8%A7%D8%B2-%D8%AE%D8%B4%D9%85-fatf-%D8%A8%D9%87-%D8%AF%D9%84%DB%8C%D9%84-%D9%88%D8%A7%D8%B1%D8%AF%D8%A7%D8%AA-lpg-%D8%A7%D8%B2-%D8%A7%DB%8C%D8%B1%D8%A7%D9%86">ترس دولت پاکستان از خشم FATF به دلیل واردات LPG از ایران</a>
      </h1>
      <h2>حجم قابل توجهی LPG در حال قاچاق شدن از ایران به پاکستان است و دولت این کشور نگران واکنش FATF در این زمینه است.</h2>
      <address><time datetime="2019-11-08T23:19:00+00:00">08 Nov 2019, 23:19</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، مقامات پاکستانی می‌گویند که حجم قابل توجهی<b> گاز مایع</b> (LPG) پرسولفور ایران در حال قاچاق به پاکستان است.</p>
      <p>قاچاق LPG ایران نه‌تنها واردکنندگان قانونی این گاز در پاکستان را وحشت‌زده کرده، بلکه دولت پاکستان نیز نگران واکنش گروه ویژه اقدام مالی FATF در این زمینه است.</p>
      <p>پاکستان در شرایط کنونی تلاش می‌کند تا از لیست خاکستری FATF خارج شده و به لیست سفید آن اضافه شود و مدعی است برخی کشورها نظیر هند نمی‌خواهند پاکستان از لیست خاکستری FATF خارج شود.</p>
      <p>سازمان قانون‌گذاری نفت و گاز در این کشور نیز نسبت به این مسئله هشدار داده و اعلام کرده است که آمریکا بخش پتروشیمی ایران را تحریم کرده و ممکن است واردکنندگان LPG از ایران نسبت به این مسئله آگاه نبوده و یا نیاز است دقت بیشتری نسبت به مبدأ گاز LPG خریداری‌شده داشته باشند.</p>
      <p>به ادعای این سازمان LPG ایران از مرز تفتان به پاکستان قاچاق می‌شود و به همین دلیل واردکنندگان قانونی LPG در پاکستان تصمیم گرفتند که واردات این گاز را متوقف کنند که این مسئله می‌تواند به کمبود شدید LPG در پاکستان برای ماه دسامبر منجر شود.</p>
      <p>این موضوع در نشست اخیر فعالان صنعت پتروشیمی پاکستان با ندیم‌باور، مشاور نخست‌وزیر پاکستان در موضوع پتروشیمی هم مطرح شده است. برخی نمایندگان شرکت‌های واردکننده LPG در پاکستان مدعی هستند که سولفور بالای LPG ایران باعث می‌شود که سیلندرهای گاز در پاکستان منفجر شود.</p>
      <p>باور با تایید قاچاق LPG از ایران به پاکستان می‌گوید: دیگر نمی‌توان این مسئله را تحمل کرد؛ چراکه پاکستان زیر ذره‌بین FATF است.</p>
      <p>بخش قابل توجهی از LPG موردنیاز پاکستان به خصوص در فصل سرما از ایران تامین می‌شود، به گونه‌ای که ارزیابی‌ها نشان از نیاز ماهانه 155 هزار تن LPG پاکستان در زمستان 45 هزار تن از ایران تامین شده و 70 هزار تن دیگر نیز در پالایشگاه‌های داخلی این کشور تولید می‌شود.</p>
      <p>واردات گاز LPG از مرز تفتان با 91 دلار در هر تن کمترین هزینه را داشته و این در حالی است که واردات این گاز از دریا، 106 دلار در هر تن هزینه دارد. هزینه تولید گاز LPG در پالایشگاه‌های خود پاکستان نیز 93.9 دلار در هر تن هزینه می‌برد.</p>
    </article>
  </body>
</html>