<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://criatures.ara.cat/escola/tallers-escola-contra-malbaratament-alimentari-espigoladors_0_2340965891.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T23:00:00+00:00"/>
    <meta property="og:title" content="La ceba feminista que no volia llençar menjar"/>
    <meta property="og:description" content="La fundació Espigoladors premia els millors contes i idees per lluitar contra el malbaratament alimentari"/>
  </head>
  <body>
    <article>
      <h1>La ceba feminista que no volia llençar menjar</h1>
      <h2>La fundació Espigoladors premia els millors contes i idees per lluitar contra el malbaratament alimentari</h2>
      <address><time datetime="2019-11-08T23:00:00+00:00">08 Nov 2019, 23:00</time> by <a rel="author">SELENA SORO</a></address>
      <p>“¿Algú sap què és el malbaratament alimentari?” Sis mans entusiastes s’alcen a l’aula de 6è A de l’Escola Can Fabra, a Barcelona, on la <b>fundació Espigoladors fa un taller per explicar als nens tots els problemes que suposa llençar menjar, i també per trobar-hi solucions.</b> Des de fa cinc anys l’organització Espigoladors organitza el premi #elmenjarnoesllença, que va ser creat perquè els més joves s’involucrin en l’elaboració de respostes davant del problema del menjar que acaba a les escombraries.</p>
      <p>“Als més petits, de 6 a 12 anys, <b>els demanem que enviïn contes il·lustrats que reflexionin sobre el malbaratament d’aliments i que ajudin a sensibilitzar sobre el tema.</b> Els millors els recollirem en un llibre”, explica Anna Domènech, educadora d’Espigoladors, que ha vingut acompanyada de la il·lustradora Eli Serra per ajudar la classe de 6è a preparar el premi. <b>Ho fan en escoles de tot Catalunya, i també en instituts.</b> “En la categoria juvenil, d’11 a 17 anys, els participants han d’enviar un vídeo amb les idees i propostes per evitar el malbaratament”, diu Domènech, que celebra que en l’edició passada van rebre 145 contes -alguns d’escrits per tota una classe- i més de 90 idees.</p>
      <blockquote>L’edició passada del concurs van rebre 145 contes -alguns d’escrits per tota una classe- i més de 90 idees</blockquote>
      <p>Al taller a l’Escola Can Fabra, els nens han de decidir qui és el protagonista del seu conte, però abans Domènech els explica què és el malbaratament alimentari: “Fa referència als aliments que tenen valor nutritiu però que acaben a les escombraries”, diu. L’educadora també els dona algunes de les xifres del problema: “<b>Un de cada tres aliments són desaprofitats</b>. Això significa que, de mitjana, si comprem tres taronges, una acabarà a les escombraries. Si criem tres vaques, una acabarà desaprofitada… I així amb tot: el 30% de la producció d’aliments mundials es desaprofita. ¿Sabíeu que les xifres són tan altes?”, els pregunta. I un dels alumnes respon: “Sí! Va sortir a l’<i> InfoK</i>!”</p>
      <h3>CONSUM DE KM 0</h3>
      <p>La classe de 6è A està ben informada: “<b>Cada vegada que llencem aliments també estem contaminant</b> -diu un alumne-, perquè l’aliment s’ha hagut de transportar fins al supermercat o fins a casa. Per això és molt millor consumir aliments que siguin de prop”. “Jo crec que als pagesos se’ls hauria de pagar milions d’euros, i no als futbolistes. Els pagesos ens alimenten i reben molt poc a canvi”, diu un altre. També es debat sobre els <b>motius que porten les famílies, els supermercats o els restaurants a malbaratar aliments.</b> “Moltes fruites i verdures acaben a les escombraries per la forma, tot i que són perfectament comestibles”, els explica Domènech, que afegeix: “A alguns aliments els posen cera perquè brillin. ¿On estem arribant que hem de maquillar fruites i verdures?”</p>
      <p>Amb tota la informació necessària, els nois i noies de Can Fabra estan a punt per començar a preparar els contes. “Necessitem la vostra ajuda perquè sou molt creatius i sempre teniu moltes idees”, els anima l’educadora abans de repartir-los pintura i fulls en blanc, on començaran a crear els protagonistes del conte. L’encàrrec, a primer cop d’ull, sembla senzill: han d’abocar diferents pintures al paper, plegar-lo, desplegar-lo i… tatxan!, ja tenen la forma del personatge. “Ara necessiten mans, ulls, cames i un nom”, els explica la il·lustradora. Dr. Fresa, Enciamet Joanet, Bròquila, Sra. Llimoneta, Ravaneta, Hulka… l’aula s’omple de seguida de personatges que estan a punt perquè els nois i noies expliquin les seves històries. “La meva és una ceba feminista”, crida una de les noies mentre mostra el seu dibuix, convençuda que té opcions de sortir guanyadora. Serà així?</p>
      <h3>Les famílies catalanes llencen 81 kg d’aliments a l’any</h3>
      <p>A Catalunya es malbaraten més de 260.000 tones d’aliments a l’any, de les quals més de la meitat (el 58%) es produeixen a les llars catalanes. Segons l’Agència de Residus de Catalunya, en una família formada per dos adults i dos infants es malbaraten de mitjana uns 81 kg d’aliments a l’any. Mentre que el 22% de la població catalana viu sota el llindar de la pobresa, amb tot el menjar que acaba a les escombraries al nostre país (a les llars, als restaurants o als supermercats) es podrien alimentar 500.000 persones.</p>
    </article>
  </body>
</html>