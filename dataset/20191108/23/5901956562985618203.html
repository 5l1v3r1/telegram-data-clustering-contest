<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/roma-zenico-pretepla-za-185-evrov-246475"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T23:30:00+00:00"/>
    <meta property="og:title" content="Roma ženico pretepla za 185 evrov"/>
    <meta property="og:description" content="NOVO MESTO – Kar težko si je predstavljati, kako pokvarjen, predrzen in brezčuten mora biti človek, da dvigne roko nad 89-letno ženico! Jo udari v obraz s pestjo in brcne v trebuh ter mednožje,..."/>
  </head>
  <body>
    <article>
      <h1>Roma ženico pretepla za 185 evrov</h1>
      <h2>Roma sta 89-letno Justino Cvelbar oropala sredi noči. Miran Hudorovac in Robi Hudorovič krivde ne priznata.</h2>
      <address><time datetime="2019-11-08T23:30:00+00:00">08 Nov 2019, 23:30</time> by <a rel="author">Tanja Jakše Gazvoda</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1582046.jpg"/>
          <figcaption>Justina nekaj dni po napadu FOTOGRAFIJE: Tanja Jakše Gazvoda</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582047.jpg"/>
          <figcaption>Na sodišču jo je spremljal sin Ivan.</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582053.jpg"/>
          <figcaption>Robi Hudorovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582049.jpg"/>
          <figcaption>Miran Hudorovac</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582054.jpg"/>
          <figcaption>Tožilka Nada Črnugelj je za vsakega predlagala dobrih pet let zapora.</figcaption>
        </figure>
      </slideshow>
      <p>NOVO MESTO – Kar težko si je predstavljati, kako pokvarjen, predrzen in brezčuten mora biti človek, da dvigne roko nad 89-letno ženico! Jo udari v obraz s pestjo in brcne v trebuh ter mednožje, da pade vznak, in medtem ko vsa okrvavljena in nemočna leži na tleh, jo še okrade, ji vzame zadnje evre od že tako uboge penzije, saj ne dobi niti 400 evrov. In da ne bi slučajno poklicala pomoči, prereže celo kabel telefona! Ja, to se je zgodilo na Dolenjskem, v središču Novega mesta, 8. avgusta letos, ob pol polnoči na domu <b>Justine Cvelbar</b>, prijazne gospe, ki kljub letom še vedno sama skrbi zase. In si na vrtu ob hiši pridela precej zelenjave.</p>
      <figure>
        <img src="https://www.slovenskenovice.si/images/slike/2019/11/06/1582049.jpg"/>
        <figcaption>Miran Hudorovac</figcaption>
      </figure>
      <h3>Napadalca takoj spoznala</h3>
      <p>»Ali priznate krivdo za rop in povzročitev lahke telesne poškodbe?« se je najprej na 37-letnega <b>Mirana Hudorovca</b> z Ruperč Vrha, nato pa še na 24-letnega <b>Robija Hudoroviča</b> iz Žabjaka obrnila sodnica novomeškega okrožnega sodišča <b>Betka Šimc</b>. »Ne!« sta bila oba enotna. Da nista kriva, sta prepričana, čeprav Justina še kako dobro ve, da sta jo napadla prav onadva. Pozna ju dobro, sploh Mirana, saj je bil že večkrat pri njej, prav tako njegova mama <b>Marjana</b>. Verjetno je Roma od priznanja krivde odvrnila tudi kar visoka kazen, ki jo je predlagala višja državna tožilka <b>Nada Črnugelj</b>: vsakemu pet let zapora za rop in šest mesecev za povzročitev lahke telesne poškodbe, enotna kazen bi znesla le mesec manj od skupnega seštevka.</p>
      <figure>
        <img src="https://www.slovenskenovice.si/images/slike/2019/11/06/1582047.jpg"/>
        <figcaption>Na sodišču jo je spremljal sin Ivan.</figcaption>
      </figure>
      <p>Justina, ki bo okroglih 90 let dopolnila čez mesec in pol, na državni praznik, dan samostojnosti in enotnosti, torej 26. decembra, je nepovabljen obisk dobila v noči na petek, 9. avgusta. Okoli pol polnoči se je odpravljala spat, in ker ima stranišče še zunaj hiše, v kateri biva od daljnega 1958., kjer je dolga leta skupaj živela z žal že pokojnim možem <b>Janezom </b>in sinom <b>Ivanom</b>, ki je zdaj v Semiču, je morala torej ven. V tistem pa je zaslišala, da je nekdo odprl vrata, v hišo sta vstopila dva Roma. »Dobro ju poznam. Začela sem ju pregovarjati, naj gresta ven, iz hiše, pa nista hotela nič slišati. Kar vztrajala sta in eden me je spraševal, kje imam spravljen denar. Govorila sem jima, naj gresta, pa ne bom klicala policije. A se nista dala odgnati. In ko sem stala na verandi, me je eden s pestjo močno udaril v obraz, da sem se sesedla, v tistem pa sem očitno z glavo udarila v rob vrat, saj sem si jo presekala,« je grozo tiste noči opisala Justina. Poškodbe so bile kar hude, na glavi je naslednjega dne v novomeški bolnišnici dobila nekaj šivov, nosna kost ji je počila, po telesu je imela modrice.</p>
      <h3>Ukradla denar za popravilo štedilnika</h3>
      <p>In čeprav je nemočna obležala v krvi, ji nista pomagala. Sta pa začela iskati denar in ga našla pod blazino na postelji. Imela je 185 evrov, pripravljen denar za mojstra, da bi ji popravil štedilnik.</p>
      <blockquote>8.<br/>avgusta letos sta brutalno napadla Justino.</blockquote>
      <p>Justina po ropu ni mogla poklicati pomoči. Roparja sta prerezala kabel hišnega telefona, tako da je morala počakati do jutra. Ko se je zdanilo, je skozi okno poklicala sprehajalca, ki je že navsezgodaj peljal psa na sprehod. Justina namreč živi praktično v središču Novega mesta, ob Krki, na Loki, pod upravno enoto, le lokalna cesta jo loči od novomeške univerze, tako da je vedno precej prometa mimo njenega doma. Gospod je torej poklical policijo, ti pa so bili hitro pri Justini. Robija so policisti prijeli popoldne, Miran pa je, kot se je pohvalil na sodišču, sam poklical na policijo, ko je izvedel, da ga iščejo možje v modrem.<br/>Justina, ki je v torek prišla na sodišče v spremstvu sina Ivana, je prek odvetnika vložila premoženjskopravni zahtevek. Za vse telesne in duševne bolečine ter strah in zmanjšanje življenjskih aktivnosti od Romov zahteva 15.000 evrov, a sta odvetnici Hudorovca in Hudoroviča <b>Tatjana Medic</b> in <b>Darja Bobnar</b> povedali, da premoženjskopravnega zahtevka ne priznajo, niti tistih 185 evrov ne, kolikor naj bi odnesla Roma.</p>
      <h3>Modna revija</h3>
      <p>Sicer pa je sodišče, kot kaže, postalo tudi prostor za modne smernice zapornikov. Tako je Robi, oče triletne deklice, nosil majico z napisom Traži se Josip Broz - Tito (išče se Josip Broz - Tito), z navedbami, za kaj je vse poskrbel nekdanji diktator, Miran, oče dveh otrok, starih sedem in devet let, pa je bil odet v jopico z napisom Univerza v Ljubljani. Sicer je slednjemu uspelo končati vsega sedem razredov osnovne šole, a glede na obsežen kazenski list, tako kot pri Robiju, bi lahko rekli, da je že skoraj diplomiral iz kriminala. Med starimi zapisi iz črne kronike najdemo podatek, da je bil Miran že obsojen za rop, žrtev pa je bil mlad fant, še dijak. Sicer pa je bil Miran že obsojen zaradi različnih kaznivih dejanj, tudi z elementi nasilja, pri Robiju pa prevladujejo premoženjska kazniva dejanja.</p>
      <figure>
        <img src="https://www.slovenskenovice.si/images/slike/2019/11/06/1582053.jpg"/>
        <figcaption>Robi Hudorovič</figcaption>
      </figure>
      <p>Sojenje se bo začelo v začetku decembra. <br/>In ko sem tako stala na verandi, me je eden s pestjo močno udaril v obraz, da sem se sesedla, v tistem pa sem očitno z glavo udarila v rob vrat, saj sem si jo presekala.</p>
    </article>
  </body>
</html>