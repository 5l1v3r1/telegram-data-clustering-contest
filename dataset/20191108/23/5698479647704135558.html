<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/iran-downs-a-drone-over-southern-port-city-of-mahshahr"/>
    <meta property="og:site_name" content="euronews"/>
    <meta property="article:published_time" content="2019-11-08T23:04:13+00:00"/>
    <meta property="og:title" content="رسانه‌های ایران: پدافند ارتش یک پهپاد را در آسمان بندر ماهشهر ساقط کرد"/>
    <meta property="og:description" content="به گزارش خبرگزاری ایسنا پدافند ارتش این شی ناشناس را بامداد جمعه شناسایی و سپس به سمت آن شلیک کرد."/>
  </head>
  <body>
    <article>
      <h1>رسانه‌های ایران: پدافند ارتش یک پهپاد را در آسمان بندر ماهشهر ساقط کرد</h1>
      <address><time datetime="2019-11-08T23:04:13+00:00">08 Nov 2019, 23:04</time> by <a rel="author">یورونیوز فارسی </a></address>
      <p>رسانه‌های ایران خبر می‌دهند که پدافند ارتش یک پهپاد ناشناس را در آسمان بندر ماهشهر ساقط کرده است.</p>
      <p>به گزارش ایسنا و تسنیم، بامداد جمعه سامانه‌های پدافندی ارتش مستقر در بندر ماهشهر پس از شناسایی این پرنده فعال شده و آن را ساقط کرده‌اند.</p>
      <p>غلامرضا شریعتی، استاندار خوزستان در گفتگو با خبرگزاری ایرنا ضمن تائید ساقط شدن این پهپاد به وسیله پدافند ارتش اظهار داشت: «در نخستین ساعات اولیه بامداد جمعه یک فروند پهپاد ناشناس وارد حریم شهرستان ماهشهر شد که بلافاصله پدافند ارتش جمهوری اسلامی وارد عمل شد.»</p>
      <p>وی افزود: «هم‌اینک لاشه این پهپاد توسط نیروهای نظامی و امنیتی از لای نیزارها بیرون کشیده شده و کارشناسان تحقیقات از آن را آغاز کرده اند.»</p>
      <p>به گفته غلامرضا شریعتی این پهپاد «به طور قطع» متعلق به «کشورهای خارجی» است.</p>
      <p>این در حالیست که ستاد فرماندهی مرکزی ایالات متحده آمریکا در خاورمیانه، شرق آفریقا و آسیای مرکزی موسوم به سنتکام پس از رسانه ای شدن این خبر با انتشار توئیتی اعلام کرد که «گزارش های ادعایی در مورد سرنگونی یک فروند پهپاد آمریکا صحت ندارد.» سنتکام با این وجود مشخص نکرد که این خبرها از سوی چه منابعی منتشر شده است.</p>
      <figure>
        <iframe data-src="https://twitter.com/euronewses/status/1192866314353856513" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>در خبر رسانه‌های ایران همچنین مشخص نشده است که شئ ساقط شده پهپاد نظامی بوده یا نه. با این حال تسنیم می‌نویسد که این پهپاد احتمالا با سامانه مرصاد هدف گرفته شده است. مرصاد نام یک سامانه پدافند موشکی ایران است که گفته می‌شود نمونه ارتقا یافته سامانه موشکی آمریکایی هاک است.</p>
      <p>خبرگزاری رویترز به نقل از العالم، شبکه تلویزیونی عرب‌زبان ایران می‌نویسد که بامداد جمعه، ساکنان بندر امام در نزدیکی محل حادثه «صدای شلیک موشک» را شنیده‌اند.</p>
      <p>روز سی‌ام خرداد گذشته نیز یک فروند پهپاد جاسوسی آمریکا بر اثر شلیک پدافند سامانه دفاع ضد هوایی نیروی هوافضای سپاه پاسداران در نزدیکی تنگه هرمز در جنوب ایران سقوط کرد. ایران مدعی شده بود که این پهپاد در حال پرواز در حریم هوایی این کشور بوده است، اما آمریکا این ادعا را نپذیرفته و گفته بود که پهپادش پیش از سقوط در بالای آب‌های بین‌المللی پرواز می‌کرده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/06/20/us-official-said-a-us-rq-4-global-hawk-drone-was-shot-down-in-international-airspace">یک مقام آمریکایی: ایران پهپاد تجسسی ما را بر فراز آبهای بین المللی سرنگون کرده است</a>
        </li>
        <li>
          <a href="https://farsi.euronews.com/2019/06/21/tehran-s-protest-was-officially-announced-to-the-united-states">سرنگونی پهپاد آمریکایی؛ اعتراض شدید تهران رسما به آمریکا ابلاغ شد</a>
        </li>
        <li>
          <a href="https://farsi.euronews.com/2019/09/04/specifications-of-2-types-of-iran-kian-new-drones">پهپاد ایرانی کیان چگونه است ؟</a>
        </li>
      </ul>
    </article>
  </body>
</html>