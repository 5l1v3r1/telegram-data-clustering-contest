<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638906/%D8%A7%D8%B3%D8%AA%D8%AD%DA%A9%D8%A7%D9%85-%D8%A8%D8%B1%D8%AC%D8%A7%D9%85-%D8%B1%D8%A7-%D8%A7%D9%85%D8%AA%D8%AD%D8%A7%D9%86-%D9%86%DA%A9%D9%86%DB%8C%D8%AF-%D9%88%DA%AF%D8%B1%D9%86%D9%87-%D9%81%D8%B1%D9%88-%D9%85%DB%8C%E2%80%8C%D9%BE%D8%A7%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T23:54:00+00:00"/>
    <meta property="og:title" content="استحکام برجام را امتحان نکنید وگرنه فرو می‌پاشد"/>
    <meta property="og:description" content="معاون وزیر خارجه روسیه ضمن اشاره به نقش آمریکا در ایجاد تنش‌ها بر سر «برجام» از طرف‌های باقی‌مانده در این توافق خواسته خویشتن‌داری به خرج داده و..."/>
  </head>
  <body>
    <article>
      <h1>
        <a href="https://www.bultannews.com/fa/news/638906/%D8%A7%D8%B3%D8%AA%D8%AD%DA%A9%D8%A7%D9%85-%D8%A8%D8%B1%D8%AC%D8%A7%D9%85-%D8%B1%D8%A7-%D8%A7%D9%85%D8%AA%D8%AD%D8%A7%D9%86-%D9%86%DA%A9%D9%86%DB%8C%D8%AF-%D9%88%DA%AF%D8%B1%D9%86%D9%87-%D9%81%D8%B1%D9%88-%D9%85%DB%8C%E2%80%8C%D9%BE%D8%A7%D8%B4%D8%AF">استحکام برجام را امتحان نکنید وگرنه فرو می‌پاشد</a>
      </h1>
      <h2>معاون وزیر خارجه روسیه ضمن اشاره به نقش آمریکا در ایجاد تنش‌ها بر سر «برجام» از طرف‌های باقی‌مانده در این توافق خواسته خویشتن‌داری به خرج داده و...</h2>
      <address><time datetime="2019-11-08T23:54:00+00:00">08 Nov 2019, 23:54</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «سرگئی ریابکوف»، معاون وزیر خارجه روسیه از طرف‌‌های «برجام» خواسته استحکام این توافق هسته‌ای را امتحان نکنند زیرا ممکن است به فروپاشی آن منجر شود.</p>
      <p>آقای ریابکوف که در چهارمین کنفرانس منع اشاعه در مسکو صحبت می‌کرد با اشاره به چهارمین گام ایران برای کاستن از تعهدات خود ذیل برجام گفت: «ما انگیزه‌های جمهوری اسلامی ایران را برای برداشتن گام‌هایی در هر ۶۰ روز در جهت کاستن از تعهدات داوطلبانه‌اش در برجام درک می‌کنیم.»</p>
      <p>دیپلمات ارشد روسیه اضافه کرد: «همزمان، ما از همه طرف‌ها و اعضای باقی‌مانده در برجام می‌خواهیم خویشتن‌داری به خرج دهند. نمی‌توانیم استحکام این توافق را امتحان کنیم چون ممکن است فروبپاشد و ما در وضعیتی قرار بگیریم که خطر درگیری‌های علنی و مشکلات دیگر در منطقه ناپایدار خلیج فارس بیش از این تشدید شود.»</p>
      <p>معاون وزیر خارجه روسیه در ادامه یادآوری کرد مسائل ایجاد شده در خصوص برجام مستقیماً به تحریک آمریکا ایجاد شده‌اند.</p>
      <p>دولت آمریکا بعد از خروج از برجام در اردیبهشت‌ماه سال گذشته، علاوه بر بازگرداندن تحریم‌های رفع‌شده ذیل این توافق تحریم‌هایی جدید علیه ایران وضع کرده است.</p>
      <p>واشنگتن می‌گوید سیاست «کارزار فشار حداکثری» را با هدف «بازگرداندن» ایران به میز مذاکره و حصول توافقی جدید که در آن علاوه بر مسائل هسته‌ای به سایر حوزه‌های محل اختلاف با ایران هم پرداخته می‌شود در پیش گرفته است.</p>
      <p>جمهوری اسلامی ایران با یادآوری اینکه این آمریکا بوده که میز مذاکره را ترک کرده بازگشت واشنگتن به توافق هسته‌ای را شرط هر گونه گفت‌وگو عنوان کرده است.</p>
      <p>جمهوری اسلامی ایران بعد از خروج آمریکا از برجام یک سال سیاست «صبر راهبردی» را در دستور کار قرار داد تا به کشورهای اروپایی اجازه دهد وعده‌های خودشان را در جهت جبران اثرات خروج واشنگتن و برخوردار کردن ایران از عواید برجام عملی کنند.</p>
      <p>با گذشت یک سال و محقق نشدن وعده‌های اروپا، شورای عالی امنیت ملی ایران در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در چهار گام از تعهدات خود کاسته است. تهران گام چهارم را از چند روز پیش و همزمان با پایان فرصت ۶۰ روزه سوم برداشته است.</p>
      <p>«حسن روحانی»، رئیس‌جمهور ایران روز سه‌شنبه ۱۴ آبان جمهوری اسلامی ایران گام چهارم را گازدهی به سانتریفیوژها در فردو اعلام کرد و گفت: «امروز ابلاغ خواهم کرد که حتماً از فردا (چهارشنبه ۱۵ آبان ماه) سازمان انرژی اتمی یک گام چهارم و جدید بر‌می‌دارد، البته پیشاپیش به همه ۱+۴ و کشورهای دوستانمان در دنیا اعلام می‌کنیم فعالیت جدید ما هم با نظارت آژانس خواهد بود آژانس هم چنان نظارت خواهد کرد حتی فعالیتی را که از فردا آغاز خواهیم کرد.»</p>
      <p>در راستای اجرای دستور رئیس جمهوری، عملیات انتقال گاز هگزافلوراید اورانیوم UF6 از سایت غنی سازی نطنز به سایت غنی سازی فردو آن هم به خاطر نزدیکی مسافت در ساعات اولیه بامداد چهارشنبه ۱۵ آبان ماه آغاز و حوالی ظهر چهارشنبه مخزن ۲۸۰۰ کیلویی حاوی حدود ۲ هزار کیلوگرم گاز هگزافلوراید اورانیوم UF6، از مجتمع غنی سازی شهید احمدی‌ روشن نطنز به سایت شهید علیمحمدی فردو آن هم با نظارت بازرسان آژانس بین‌المللی انرژی اتمی منتقل و در سالن خوراک دهی مجتمع شهید علیمحمدی فردو قرار گرفت.</p>
    </article>
  </body>
</html>