<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545713.html/%D9%81%D8%B1%D8%A7%D9%86%D8%B3%D9%87-%D8%A8%DB%8C%D8%B4-%D8%A7%D8%B2----%D9%87%D8%B2%D8%A7%D8%B1-%D9%85%D8%B9%D8%AA%D8%B1%D8%B6--%D8%AC%D9%84%DB%8C%D9%82%D9%87-%D8%B2%D8%B1%D8%AF--%D8%B1%D8%A7-%D8%AF%D8%B3%D8%AA%DA%AF%DB%8C%D8%B1-%DA%A9%D8%B1%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T23:46:00+00:00"/>
    <meta property="og:title" content="فرانسه بیش از ۱۰ هزار معترض «جلیقه زرد» را دستگیر کرده است"/>
    <meta property="og:description" content="یک روزنامه فرانسوی با استناد به آمارهای رسمی گزارش داده پلیس این کشور بیش از ۱۰ هزار نفر از طرفداران معترضان موسوم به «جلیقه‌زردها» را دستگیر کرده است."/>
  </head>
  <body>
    <article>
      <h1>فرانسه بیش از ۱۰ هزار معترض «جلیقه زرد» را دستگیر کرده است</h1>
      <address>
        <time datetime="2019-11-08T23:46:00+00:00">08 Nov 2019, 23:46</time>
      </address>
      <p>یک روزنامه فرانسوی با استناد به آمارهای رسمی گزارش داده پلیس این کشور بیش از ۱۰ هزار نفر از طرفداران معترضان موسوم به «جلیقه‌زردها» را دستگیر کرده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ آمارهای وزارت دادگستری فرانسه نشان می‌دهد پلیس این کشور از بعد از آغاز اعتراضات این کشور در نوامبر سال گذشته بیش از ۱۰ هزار نفر از طرفداران جنبش موسوم به «جلیقه‌زردها» را دستگیر کرده است. </p>
      <p>  روزنامه لوموند با استناد به این آمارها گزارش داد دادگاه های فرانسه بیش از ۳۰۰۰ حکم قضائی علیه اعضای این جنبش صادر کرده و آنها را به شرکت در «شورش‌های جمعی» و حمله به نیروهای انتظامی متهم کرده‌اند.    طبق این گزارش، ۴۰۰ نفر از اعضای این جنبش محکوم شده که منجر به صدور قرار حبس برای آنها شده است. شمار زیادی از دستگیرشدگان هم به ارائه خدمات اجتماعی اجباری محکوم شده‌اند.    تظاهرات معترضان موسوم به جلیقه زردها از ۱۷ نوامبر سال ۲۰۱۸ (۲۶ آبان‌ماه ۱۳۹۷) در اعتراض به مسائل اقتصادی در فرانسه آغاز شد. تظاهرات‌ها در ابتدا برای اعتراض به افزایش مالیات بر سوخت آغاز شد، اما دامنه آن به مرور گسترش یافت و به جنبشی تمام‌عیار علیه سیاست‌های دولت فرانسه تبدیل شد.     معترضان «امانوئل ماکرون»، رئیس‌جمهور فرانسه را که پیش از این یک بانکدار بوده، به حمایت از طبقه ثروتمند متهم کرده و می‌گویند او سیاست‌هایی را دنبال می‌کند که بانک‌های بزرگ فرانسه از آن نفع می‌برند.   خشونت پلیس فرانسه، در ادامه تظاهرات‌ها که چندین ماه به طول انجامید، آتش خشم معترضان را شعله‌ور کرد.    انتهای پیام/ </p>
    </article>
  </body>
</html>