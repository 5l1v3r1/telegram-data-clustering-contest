<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/nyaktol-lefele-lebenult-a-ferfi-akinek-rosszul-keszitettek-el-az-etelet-egy-etteremben/186164"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T12:00:00+00:00"/>
    <meta property="og:title" content="Nyaktól lefelé lebénult a férfi, akinek rosszul készítették el az ételét egy étteremben"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Nyaktól lefelé lebénult a férfi, akinek rosszul készítették el az ételét egy étteremben</mark>
      </h1>
      <address><time datetime="2019-11-08T12:00:00+00:00">08 Nov 2019, 12:00</time> by <a rel="author">Bors</a></address>
      <p>Alulkészült csirkehús okozott ételmérgezést annál a Richard Jacksonnál, akinek szervezetét borzalmas betegség támadta meg. A 31 éves férfi eleinte rosszul érezte magát, majd miután kórházba szállították, rövid időn belül képtelen volt nyelni, és a karjait mozgatni.</p>
      <p>Jackson immunrendszerét az ételmérgezés miatt egy olyan vírus támadta meg, amely gerincvelő-gyulladást okozott – ez okozta a bénulást.</p>
      <p>– Miután problémák merültek fel a mozgással, kórházba kerültem. 24 órán belül már egyáltalán nem tudtam mozgatni a karjaimat, de már nyelni sem voltam képes. Ekkor már tudták az orvosok, hogy valami nagy probléma lehet, ezért sürgősen cselekedniük kell – részletezte Jackson.</p>
      <p>A férfit ezután az intenzív osztályra szállították, lélegeztetőgépre kapcsolták, majd tíz napra mesterséges kómába helyezték. Jacksonnak így volt a legnagyobb esélye a túlélésre. Ekkor derült ki, hogy a férfi gerincoszlopát támadta meg egy vírus, ami miatt nyaktól lefelé teljesen lebénult.</p>
      <figure>
        <img src="http://media.borsonline.hu/cikk/20/191730/big-lead/650x360/2017447_43034780-1572382624698077-r.jpg"/>
        <figcaption>A férfi lassan újra képes lesz gond nélkül járni © gofundme.com</figcaption>
      </figure>
      <p>A tíznapos kezelést követően Jackson már képes volt némi mozgásra, később pedig a gépekről is lekapcsolták, mivel már tudott magától táplálkozni és lélegezni is. A felépülés felé vezető út azonban csak ezután kezdődött igazán: a hosszú ideig tartó ágyhoz kötött életmódja miatt a férfi izmai és ereje lényeges részét elveszítette.</p>
      <p>– 24 órás megfigyelés alatt tartottak, napi fizioterápiát és beszédterápiát kaptam. Kevesebb mint két hónap alatt eljutottam oda, hogy tudjak magamtól ülni, enni, tisztán beszélni, állva mosni a fogam, vagy magamtól átülni a kerekesszékből az autóba. A legnagyszerűbb az volt, hogy újra képes voltam felállni és járni – tette hozzá Jackson.</p>
      <p>Habár a férfi még messze van a teljes felépüléstől, nagy valószínűséggel maradéktalanul sikerül majd neki. Jackson elhatározta, hogy amint képes lesz rá, 5 km-es jótékonysági futással támogatná a központot, ahol újra megtanították járni.</p>
      <p>(<a href="https://www.ladbible.com/news/uk-man-left-paralysed-after-eating-under-cooked-chicken-20191107?c=1573159438317&amp;fbclid=IwAR0CDiaXKBFNfcVs8X7F4P5YSGS1ZsRwGVn68mGNkTOA0RUqjWM4NZaen0k">via</a>)</p>
    </article>
  </body>
</html>