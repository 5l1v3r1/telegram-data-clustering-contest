<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/sport/2019/11/08/i-tifosi-scaricano-balotelli-arrogante-top10_20191108_132949/"/>
    <meta property="og:site_name" content="Askanews"/>
    <meta property="article:published_time" content="2019-11-08T12:29:49+00:00"/>
    <meta property="og:title" content="I tifosi scaricano Balotelli: “Arrogante”"/>
    <meta property="og:description" content="Roma, 8 nov. (askanews) – Non si placano le polemiche su Mario Balotelli. A quasi una settimana dai fatti di Verona-Brescia a prendere le distanze dall’attaccante sono proprio i suoi tifosi, quelli del Brescia. Attraverso un comunicato ufficiale, il gruppo Brescia 1911 ha preso le difese della Curva del Verona, rimarcando i comportamenti non sempre […]"/>
  </head>
  <body>
    <article>
      <h1>I tifosi scaricano Balotelli: “Arrogante”</h1>
      <h2>Mario "è italiano" ma è "indisponente", "cambi atteggiamento"</h2>
      <address>
        <time datetime="2019-11-08T12:29:49+00:00">08 Nov 2019, 12:29</time>
      </address>
      <figure>
        <img src="http://www.askanews.it/wp-content/uploads/2019/11/20191108_132940_1CAE497B.jpg"/>
      </figure>
      <p>Roma, 8 nov. (askanews) – Non si placano le polemiche su Mario Balotelli. A quasi una settimana dai fatti di Verona-Brescia a prendere le distanze dall’attaccante sono proprio i suoi tifosi, quelli del Brescia. Attraverso un comunicato ufficiale, il gruppo Brescia 1911 ha preso le difese della Curva del Verona, rimarcando i comportamenti non sempre edificanti di ‘Balo’: “Sebbene nessuno di noi conosca personalmente Mario Balotelli, dobbiamo ammettere di avere avuto delle opinioni discordanti (rispetto a chi lo definisce una vittima sacrificale) e poco lusinghiere sul suo conto fin da prima che indossasse la nostra Maglia”. I suoi tifosi in divere piazze “prima l’hanno accolto a braccia aperte, e poi l’hanno sconfessato per il suo atteggiamento (e non certo per il colore della pelle), a volte infantile, spesso indisponente”.</p>
      <p>I tifosi del Brescia parlano di “arroganza” che “sembra trasparire di continuo dalla sua persona” e “non è giustificabile, in particolar modo quando la porta in campo e diventa motivo di destabilizzazione per la squadra”. “Detto questo, siamo estremamente convinti che Balotelli a tutti gli effetti sia italiano, e – per quanto ci riguarda – perfino bresciano (sebbene abbia sempre ostentato la sua passione per il Milan), ma lui deve convincersi di una cosa: proprio perché gioca nel Brescia da bresciano, la sua dedizione alla causa e il suo impegno devono essere pari – o addirittura superiori – a quelli dei suoi compagni”. Infine, sui cori del ‘Bentegodi’: “Certi cori siano legittimi e accettabili, ma nemmeno che i tifosi gialloblù siano tutti razzisti, e che la Curva del Verona sia una sorta di covo del KKK, come qualcuno vorrebbe far credere (questo lo dimostra anche il fatto che a provocare “seriamente” Balotelli siano stati pochissimi tifosi, fra l’altro “slegati” dai cori del resto della Curva)”.</p>
      <p>Adx/int5</p>
    </article>
  </body>
</html>