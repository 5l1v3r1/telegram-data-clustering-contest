<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://torino.repubblica.it/cronaca/2019/11/08/news/lo_chef_cannavacciuolo_diventa_attore_interpretera_se_stesso_in_una_commedia-240589790/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T12:07:00+00:00"/>
    <meta property="og:title" content="Lo chef Cannavacciuolo diventa attore: interpreterà se stesso in una commedia"/>
    <meta property="og:description" content="La pièce rappresentata a Novara nel teatro nello storico teatro accanto al suo bistrot"/>
  </head>
  <body>
    <article>
      <h1>Lo chef Cannavacciuolo diventa attore: interpreterà se stesso in una commedia</h1>
      <h2>La pièce rappresentata a Novara nel teatro nello storico teatro accanto al suo bistrot</h2>
      <address>
        <time datetime="2019-11-08T12:07:00+00:00">08 Nov 2019, 12:07</time>
      </address>
      <p>Per la prima volta, lo chef pluristellato Antonino Cannavacciuolo sarà su un palcoscenico a interpretare se stesso. Sarà il protagonista di 'Mettici il cuore' (dal titolo di uno dei suoi libri), novità assoluta del format Opera Live Cooking in scena al Teatro Coccia di Novara, domenica prossima alle ore 20.30.<br/><br/>Il soggetto, scritto dal giornalista Luca Baccolini che ha lavorato a quattro mani con il librettista Vincenzo De Vivo, ambienta questa nuova opera nella cucina dello chef che ospita eccezionalmente un ciclo di lezioni a numero chiuso. La struttura drammaturgica dell'opera prevede il 'tradizionale' susseguirsi di arie, recitativi, concertati e duetti alternati a momenti parlati dello chef, impegnato in scena nella creazione di un vero e proprio piatto di alta cucina, le sue celebri linguine con calamaretti spillo e salsa di pane di segale.<br/><br/>"E' un'emozione poter salire sul palcoscenico - ha detto Cannavacciuolo - Quando sono entrato per la prima volta al bistrot che ho in gestione a fianco del teatro ho pensato: 'chissà se un giorno riuscirò a salire sul palcoscenico'. E' un sogno che si realizza. Ma sono anche molto soddisfatto del clima che ho trovato, con giovani cantanti pieni d'entusiasmo e che davvero... ci mettono il cuore".<br/><br/>Cannavacciuolo ha due stelle Michelin nel suo locale principale, Villa Crespi a Orta San Giulio mentre una stella a testa hanno i suoi bistrot a Novara e a Torino. </p>
    </article>
  </body>
</html>