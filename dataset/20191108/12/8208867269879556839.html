<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/esteri/2019/11/08/news/michel_platini_porta_la_uefa_in_tribunale_mi_dovete_un_risarcimento_-240590807/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T12:17:00+00:00"/>
    <meta property="og:title" content="Michel Platini porta la Uefa in tribunale: chiesti 7 milioni di euro"/>
    <meta property="og:description" content="L'ex presidente, la cui sospensione di 4 anni è terminata a inizio ottobre, chiede un bonus di 1,8 milioni di euro &quot;per il contributo al"/>
  </head>
  <body>
    <article>
      <h1>Michel Platini porta la Uefa in tribunale: chiesti 7 milioni di euro</h1>
      <h2>L'ex presidente, la cui sospensione di 4 anni è terminata a inizio ottobre, chiede un bonus di 1,8 milioni di euro "per il contributo al successo dell'Europeo 2016 in Francia", il pagamento di 636.000 euro di spese legali più gli arretrati salariali per "il periodo dal 2016 al 2019". L'avvocato: "Sono elementi previsti dal contratto"</h2>
      <address>
        <time datetime="2019-11-08T12:17:00+00:00">08 Nov 2019, 12:17</time>
      </address>
      <p><b>PARIGI (Francia)</b> -  Sospeso da tutte le attività legate al calcio per quattro anni per un controverso  pagamento senza contratto scritto di 1,8 milioni di euro incassato nel 2011 dall'allora presidente della Fifa, Joseph Blatter, per consulenze relative al periodo 1998-2002, Michel Platini va ora a 'caccia' di un risarcimento. <a href="https://www.repubblica.it/sport/calcio/esteri/2019/11/06/news/platini_durissimo_sfogo_mi_hanno_fatto_passare_per_al_capone_-240393799/">L'ex presidente Uefa,</a> la cui sospensione per 4 anni decisa dagli organi di giustizia interni della Fifa è terminata all'inizio di ottobre, chiede ora tramite i suoi legali di ricevere gli arretrati salariali e un bonus "previsto dal suo contratto" - come dichiarato all'agenzia France Presse - nonché il pagamento di onorari degli avvocati a seguito dei numerosi procedimenti avviati negli ultimi anni.</p>
      <h3>Le richieste di risarcimento di Platini alla Uefa</h3>
      <p>Secondo alcune fonti, l'importo complessivo previsto dall'ex campione francese, 64 anni, ammonterebbe a circa 7,2 milioni di euro: nel dettaglio, un bonus di 1,8 milioni di euro "per il suo contributo al successo di Euro 2016 in Francia", il pagamento di 636.000 euro di spese legali, più gli arretrati salariali per "il periodo dal 2016 al 2019", che ammonterebbero a 5,5 milioni di euro. Le cifre, tuttavia, non sono state confermate dall'interessato. "Il bonus era qualcosa che il capo delle finanze doveva al presidente Uefa per l'organizzazione dell'Europeo. E per quanto riguarda le spese degli avvocati, sono del periodo di quando ero presidente e la Uefa aveva promesso di pagarli", ha aggiunto Platini, che finito il periodo di interdizione non ha nascosto l'intenzione di ritrovare un ruolo nel calcio.</p>
      <h3>Avvocato Solari: "Chiediamo l'applicazione di elementi contrattuali"</h3>
      <p>La notizia della domanda di risarcimento è stata confermata da Vincent Solari, l'avvocato di Ginevra dell'ex Pallone d'Oro, che si era candidato alla presidenza della Fifa. "Abbiamo chiesto un saldo salariale, che riteniamo fosse contrattualmente dovuto - le parole del legale in una nota inviata alla France Presse - Non abbiamo richiesto il bonus indicato, né nello stato un importo salariale come quello riportato dai media, ma molto inferiore". Solari ha aggiunto di "dover avviare un procedimento presso il tribunale del lavoro perché la Uefa, dopo un lungo ritardo, ci ha appena detto che ha contestato questa richiesta, senza alcuna motivazione".</p>
    </article>
  </body>
</html>