<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/paze-nalezena-ve-zralokovi-na-reunionu-patri-skotskemu-turistovi/1818748?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T12:31:00+00:00"/>
    <meta property="og:title" content="Paže nalezená ve žralokovi na Réunionu patří skotskému turistovi"/>
    <meta property="og:description" content="Londýn/Paříž - Část těla nalezená v žaludku žraloka na Réunionu patří turistovi ze Skotska, oznámily dnes tamní úřady. Muž byl pohřešován od soboty po šnorchlování u tohoto francouzského ostrova v Indickém oceánu. V těle jednoho ze žraloků, které pobřežní hlídka ulovila, protože se příliš přiblížili k pobřeží, byla později nalezena paže."/>
  </head>
  <body>
    <article>
      <h1>Paže nalezená ve žralokovi na Réunionu patří skotskému turistovi</h1>
      <address><time datetime="2019-11-08T12:31:00+00:00">08 Nov 2019, 12:31</time> by <a rel="author" href="http://www.ctk.cz/" target="_blank">ČTK</a></address>
      <p>Londýn/Paříž - Část těla nalezená v žaludku žraloka na Réunionu patří turistovi ze Skotska, oznámily dnes tamní úřady. Muž byl pohřešován od soboty po šnorchlování u tohoto francouzského ostrova v Indickém oceánu. V těle jednoho ze žraloků, které pobřežní hlídka ulovila, protože se příliš přiblížili k pobřeží, byla později nalezena paže.</p>
      <p>Podle britského tisku zatím není jasné, zda se muž utopil a žralok ho pozřel, nebo se stal obětí útoku tohoto predátora. Nařízena byla pitva.</p>
      <p>Útoky žraloků nejsou u Réunionu neobvyklé, ostrov totiž leží v oblasti takzvané "žraločí dálnice" mezi jižní Afrikou a Austrálií. Za posledních 19 let tam žraloci smrtelně napadli deset lidí, napsal britský deník The Times.</p>
    </article>
  </body>
</html>