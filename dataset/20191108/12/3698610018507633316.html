<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rozvedennya-sil-i-zasobiv-u-petrivskomu-rozpochnetsya-u-subotu-saydik-328917_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T12:11:00+00:00"/>
    <meta property="og:title" content="Розведення сил і засобів у Петрівському розпочнеться у суботу – Сайдік"/>
    <meta property="og:description" content="Українська сторона готова була почати розведення сьогодні, однак підконтрольні РФ бойовики вимагали перенести на 9 листопада."/>
  </head>
  <body>
    <article>
      <h1>Розведення сил і засобів у Петрівському розпочнеться у суботу – Сайдік</h1>
      <h2>Українська сторона готова була почати розведення сьогодні, однак підконтрольні РФ бойовики вимагали перенести на 9 листопада.</h2>
      <address>
        <time datetime="2019-11-08T12:11:00+00:00">08 Nov 2019, 12:11</time>
      </address>
      <p>Тристороння контактна група (ТКГ) за участю представників ОРДЛО вирішили перенести розведення сил і засобів у Петрівському Донецької області на суботу, 9 листопада. Про це заявив спецпредставник Організації з безпеки і співробітництва в Європі (ОБСЄ) у ТКГ Мартін Сайдік, повідомляється на сайті організації.</p>
      <p>"Тристороння контактна група, за участю представників окремих районів Донецької та Луганської областей України, погодила дату і час початку поновленого відведення сил і засобів на ділянці розведення в районі Петрівського. Відвід сил і засобів розпочнеться в суботу, 9 листопада, о 12:00 за Київським часом", - заявив Сайдік.</p>
      <p>Сьогодні командувач Операцією об'єднаних сил Володимир Кравченко заявив про те, що <a href="https://dt.ua/UKRAINE/ukrayinska-storona-gotova-pochati-rozvedennya-sil-v-petrovskomu-za-umovi-dzerkalnih-diy-shtab-oos-328904_.html"><b>українська сторона готова почати 8 листопада розведення</b></a> на ділянці Богданівка-Петрівське за умови дзеркальних дій з боку бойовиків. За його словами, останнє порушення режиму тиші на цій ділянці зафіксували 30 жовтня.</p>
      <p>Однак підконтрольні РФ бойовики "ДНР" заявили ОБСЄ про те, що вони готові до початку відведення з суботи, 9 листопада.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Розведення почалося опівдні 29 жовтня. Перед цим, наприкінці червня <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">підрозділи ЗСУ під контролем ОБСЄ було відведено від Станиці Луганської</a></b>.</p>
      <p>Відведення почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>Детальніше про наслідки цього кроку читайте в матеріалі Юрія Бутусова "<a href="https://dt.ua/internal/male-zolote-a-cina-velika-328202_.html"><b>Мале Золоте, а ціна велика</b></a>" у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>