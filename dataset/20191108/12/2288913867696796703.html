<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04707096"/>
    <meta property="og:site_name" content="De Standaard"/>
    <meta property="article:published_time" content="2019-11-08T12:44:00+00:00"/>
    <meta property="og:title" content="‘Voorganger’ van Elke Pattyn: ‘Elk woord dat je zegt, kan gevolgen hebben’"/>
    <meta property="og:description" content="Van VTM naar het woordvoerderschap van de premier. Elke Pattyn doet het, Barend Leyts ging haar voor bij Charles Michel. ‘Je job overschrijft je eigenbelan..."/>
  </head>
  <body>
    <article>
      <h1>‘Voorganger’ van Elke Pattyn: ‘Elk woord dat je zegt, kan gevolgen hebben’</h1>
      <address>
        <time datetime="2019-11-08T12:44:00+00:00">08 Nov 2019, 12:44</time>
      </address>
      <p>
        <b>Van VTM naar het woordvoerderschap van de premier. Elke Pattyn doet het, Barend Leyts ging haar voor bij Charles Michel. ‘Je job overschrijft je eigenbelang.’</b>
      </p>
      <p>Barend Leyts, die mee met Charles Michel naar Europa verhuisde, heeft geen tips voor Pattyn, zijn ex-collega bij VTM die woordvoerster van premier Sophie Wilmès wordt. ‘Ze beschikt over meer dan voldoende kwaliteiten om dat heel goed te doen. Ik heb niet de pretentie dat ik haar iets kan leren.’ Dan leggen we hem maar vier vragen voor over dat woordvoerderschap van de eerste minister.</p>
      <p>Hebt u bij uw carrièreswitch een soort van onverwachte schok ervaren?</p>
      <p>Barend Leyts: ‘Het meest onverwachte was het gevoel van verantwoordelijkheid. Elk woord dat je zegt, kan gevolgen hebben. Als journalist ben je in de eerste plaats verantwoordelijk voor je eigen verslaggeving. De voorbije vijf jaar hebben we op het vlak van veiligheid veel meegemaakt (<i>onder meer de aanslagen van 22 maart 2016, red.</i>). De impact daarvan is groot, dat weegt. ’</p>
      <p>Wat is het grootste verschil tussen de redactie van VTM en de Wetstraat?</p>
      <p>‘Je moet voortdurend beschikbaar en alert zijn. Als je een goede balans vindt, is het leefbaar. Maar het vergt wel wat van je. Je bent constant een vraagbaken, en moet continu het onderscheid maken tussen wat dringend en heel dringend is.’</p>
      <p>U vernam elke dag vertrouwelijke informatie. Is het woordvoerderschap vooral goed kunnen zwijgen?</p>
      <p>‘De relatie met de pers is geven en nemen. Zo ervaarde ik het dus niet. Je probeert een sfeer van vertrouwen te creëren. Maar het klopt wel dat je in momenten van crisis goed moet opletten wat je kan en mag lossen. Ik vond dat niet echt moeilijk. Je job overschrijft je eigenbelang, zeker op zulke momenten.’</p>
      <p>Heb je de journalistiek ooit gemist?</p>
      <p>‘Bizar genoeg nog niet. Ik dacht dat ik er veel moeite mee zou hebben, maar ik ben niet nostalgisch. Ik had er meteen heel veel zin in, en dat is nog altijd zo.’</p>
      <figure>
        <img src="https://static.standaard.be/Assets/Images_Upload/2019/11/08/d7aa5d6a-0227-11ea-87b7-619c9402b005_web_scale_0.1331115_0.1331115__.jpg?maxheight=513&amp;maxwidth=767&amp;scale=both"/>
        <figcaption>Barend Leyts (rechts) Foto: BELGA</figcaption>
      </figure>
    </article>
  </body>
</html>