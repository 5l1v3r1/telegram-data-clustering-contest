<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638810/%D8%A8%D8%A7%D9%84%D9%88%D9%86-%D8%A8%DA%86%D9%87-%D8%AA%D8%B1%D8%A7%D9%85%D9%BE-%D8%AF%D8%B1-%D8%A2%D9%84%D8%A7%D8%A8%D8%A7%D9%85%D8%A7-%D8%A8%D9%87-%D9%BE%D8%B1%D9%88%D8%A7%D8%B2-%D8%AF%D8%B1%D9%85%DB%8C%E2%80%8C%D8%A2%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T12:58:00+00:00"/>
    <meta property="og:title" content="بالون بچه ترامپ در آلاباما به پرواز درمی‌آید"/>
    <meta property="og:description" content="بالون بچه ترامپ قرار است این بار به نشانه اعتراض به سیاست‌های رئیس‌جمهور آمریکا در آلاباما به پرواز درآید."/>
  </head>
  <body>
    <article>
      <h1>
        <a href="https://www.bultannews.com/fa/news/638810/%D8%A8%D8%A7%D9%84%D9%88%D9%86-%D8%A8%DA%86%D9%87-%D8%AA%D8%B1%D8%A7%D9%85%D9%BE-%D8%AF%D8%B1-%D8%A2%D9%84%D8%A7%D8%A8%D8%A7%D9%85%D8%A7-%D8%A8%D9%87-%D9%BE%D8%B1%D9%88%D8%A7%D8%B2-%D8%AF%D8%B1%D9%85%DB%8C%E2%80%8C%D8%A2%DB%8C%D8%AF">بالون بچه ترامپ در آلاباما به پرواز درمی‌آید</a>
      </h1>
      <h2>بالون بچه ترامپ قرار است این بار به نشانه اعتراض به سیاست‌های رئیس‌جمهور آمریکا در آلاباما به پرواز درآید.</h2>
      <address><time datetime="2019-11-08T12:58:00+00:00">08 Nov 2019, 12:58</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از نشریه هیل، بالون بچه ترامپ که تاکنون در بیشتر گردهمایی‌ها و سخنرانی‌های دونالد ترامپ، رئیس جمهور آمریکا دیده شده، این بار قرار است در آسمان آلاباما به پرواز درآید.</p>
      <p>در حال حاضر بیش از ۷۰۰۰ دلار کمک مالی برای تهیه این بالون، جمع آوری شده است. در کمتر از ۱۲ ساعت ۴۰۰۰ دلار بودجه برای به پرواز در آوردن این بالون در محل حضور دونالد ترامپ در آلاباما جمع آوری شد. قرار است رئیس جمهور آمریکا روز شنبه (فردا) برای تماشای مسابقات فوتبال به «توسکالوسا» در آلاباما برود.</p>
      <p>نیل گولاس، هماهنگ کننده امور مربوط به بالون بچه ترامپ گفت: در حال حاضر بیش از آن مبلغی که برای به پرواز درآوردن بالون بچه ترامپ نیاز است، پول جمع آوری شده است. وی در حساب توییتر خود نوشت: ما توانستیم. بالون بچه ترامپ به توسکالوسا می‌آید. ممنون برای کمکتان.</p>
      <p>بالون نارنجی رنگ و غول پیکر بچه ترامپ قرار است در نزدیکی محل برگزاری مسابقات فوتبالی در آلاباما به نشانه اعتراض به سیاست‌های رئیس جمهور آمریکا به پرواز درآید.</p>
      <p>پیش از این به دانشجویان دانشگاه آلاباما که قرار است برای تماشای این مسابقات حضور داشته باشند، هشدار داده شده که از «هو کردن» دونالد ترامپ در این مسابقات بپرهیزند. دونالد ترامپ پیش از این در دو مسابقه دیگر در تاریخ‌های ۲۷ اکتبر در واشنگتن و ۲ نوامبر در نیویورک، از سوی تماشاگران «هو» شد.</p>
      <p>بالون بچه ترامپ، نمایی کودکانه از ترامپ با تلفن همراه در دست است که برای نخستین بار در جریان اعتراضات مردم انگلیس به سفر رئیس جمهور آمریکا به لندن به پرواز درآمد و پس از آن در سایر نقاط جهان به عنوان نماد اعتراض به سیاست‌های ترامپ به پرواز درآمده است.</p>
    </article>
  </body>
</html>