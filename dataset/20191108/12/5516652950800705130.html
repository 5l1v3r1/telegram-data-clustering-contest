<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425369/stefanos-dhmhtras-ena-podosfairiko-ergaleio-ths-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T12:45:01+00:00"/>
    <meta property="og:title" content="Στέφανος Δημητράς, ένα …ποδοσφαιρικό εργαλείο της Ρόδου"/>
    <meta property="og:description" content="Η είδηση του θανάτου του Στέφανου Δημητρά, μας λύπησε σφόδρα, όπως βέβαια και όλη τη ροδιακή κοινωνία."/>
  </head>
  <body>
    <article>
      <h1>Στέφανος Δημητράς, ένα …ποδοσφαιρικό εργαλείο της Ρόδου</h1>
      <address>
        <time datetime="2019-11-08T12:45:01+00:00">08 Nov 2019, 12:45</time>
      </address>
      <p>
        <b>Η είδηση του θανάτου του Στέφανου Δημητρά, μας λύπησε σφόδρα, όπως βέβαια και όλη τη ροδιακή κοινωνία.</b>
      </p>
      <p>Και αυτό διότι ήταν ένας ιδιαίτερα αγαπητός άνθρωπος που είχε πολύ καλές σχέσεις με όλο τον κόσμο. Και ήταν και ένας ακούραστος εργάτης στα κοινά του τόπου μας, προσπαθώντας να κάνει πάντοτε ό,τι περνούσε από το χέρι του για να εξυπηρετήσει το κοινό καλό της περιοχής μας.</p>
      <p>Οι παλιότεροι θυμούνται πολύ καλά ότι υπήρξε και ποδοσφαιριστής, συνδέοντας μάλιστα το όνομά του με τις μεγάλες επιτυχίες της «μεγάλης Ρόδου» από τα τέλη της δεκαετίας του 1960 έως και τα τέλη του 1970, λίγο πριν από την άνοδο στην Α’ Εθνική Κατηγορία.</p>
      <p>Δεν είναι μάλιστα λίγοι αυτοί που πιστεύουν ότι αδικείται από το γεγονός ότι δεν έμεινε και στην ομάδα που έπαιξε στα …σαλόνια του Ελληνικού ποδοσφαίρου, καθώς είχε αποχωρήσει ένα χρόνο νωρίτερα, όταν ακόμη συμμετείχε στο πρωτάθλημα της Β’ Εθνικής Κατηγορίας..</p>
      <p>Ο Στέφανος Δημητράς όμως ήταν ένα συνειδητοποιημένο άτομο και ποτέ δεν έκανε κάτι τυχαία. Ήταν καθαρά δική του απόφαση να αποχωρήσει (αν και 26 ετών) και να επιστρέψει στην ομάδα του χωριού του, τον Ευκλή Σορωνής που τότε ήταν ουσιαστικά …υπό διάλυση και έσπευσε να βοηθήσει για να πάρει τα πάνω του, όπως και έγινε.</p>
      <p>Το κύριο χαρακτηριστικό γνώρισμα του ποδοσφαιριστή Στέφανου Δημητρά, ήταν …τα πνευμόνια του. Η φυσική του κατάσταση. Ήταν αυτό που τον έκανε στο γήπεδο να ξεχωρίζει. Ήταν ένα σημαντικό …εργαλείο στα χέρια κάθε προπονητή που πέρασε από την ομάδα και οπωσδήποτε άφησε το στίγμα του πλάι σε μεγάλους παίκτες της εποχής εκείνης, όπως ο Αχιολάς, ο Πίττας, ο Μπαριανός, ο Ρούγκλιος, ο Χατζηγεωργίου και ένα σωρό άλλοι.</p>
      <p>Ξεκίνησε να αγωνίζεται στον Ευκλή Σορωνής, στη συνέχεια πήρε μετεγγραφή για τον Ροδιακό, τη φανέλα του οποίου επίσης τίμησε και το 1967 κατέληξε στη Ρόδο η οποία προέκυψε από τη γνωστή συγχώνευση. Περισσότερα για την ποδοσφαιρική πορεία του Στέφανου Δημητρά θα δούμε στο αφιέρωμα που θα κάνουμε στο κυριακάτικο φύλλο της «Αθλητικής Ροδιακής». Θερμά συλλυπητήρια στην οικογένεια…<br/><b>Δημήτρης Δραγάτης</b></p>
    </article>
  </body>
</html>