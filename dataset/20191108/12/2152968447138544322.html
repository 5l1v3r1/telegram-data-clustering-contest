<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/temida/2019/11/08/cacarov-prezidentyt-prosto-izpylni-zadyljeniiata-si.428978"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T12:50:00+00:00"/>
    <meta property="og:title" content="Цацаров: Президентът просто изпълни задълженията си"/>
    <meta property="og:description" content="&quot;Дали споделям мотивите на Радев е съвсем отделен въпрос&quot; | Dnes.bg"/>
  </head>
  <body>
    <article>
      <h1>Цацаров: Президентът просто изпълни задълженията си</h1>
      <h2>"Дали споделям мотивите на Радев е съвсем отделен въпрос"</h2>
      <address><time datetime="2019-11-08T12:50:00+00:00">08 Nov 2019, 12:50</time> by <a rel="author" href="https://www.dnes.bg/author/289" target="_blank">Павел Гълъбов</a></address>
      <p>Главният прокурор Сотир Цацаров заяви, че президентът Румен Радев е изпълнил възможността, дадена му от Конституцията, да не подпише указа за избора на Иван Гешев за нов главен прокурор, съобщава БНР.</p>
      <p>
        <a href="https://www.dnes.bg/temida/2019/11/07/radev-vyrna-na-vss-izbora-za-naznachavane-na-ivan-geshev.428914">
          <b>Радев върна на ВСС избора за назначаване на Иван Гешев</b>
        </a>
      </p>
      <p>"Президентът просто изпълни Конституцията. Конституцията дава правото както да подпише указ, така и да върне кандидатурата. В случая той се възползва от едно от конституционните си правомощия. Аз мога да коментирам мотивите като юрист, като гражданин, но не е редно да ги коментирам, с оглед на това, че към момента съм действащ главен прокурор. Коментирам ги така: Президентът има право да върне, дори без мотиви, в конкретния случай ние чухме изложени мотиви, дали ги споделям, или не - е съвсем отделен въпрос", коментира Цацаров.</p>
      <p>Избраният от ВСС за главен прокурор Иван Гешев от своя страна заяви:</p>
      <p>"Благодаря на президента, защото спази Конституцията и се произнесе в обозрим срок, както казва. Благодаря и на професионалната общност на прокурорите и следователите, която явно седи зад мене при този избор, защото този избор е чисто професионален, а не политически. И на последно място мога да кажа, че благодаря на целия ВСС - тези, които гласуваха за мен на изслушването, и тези, които бяха против мен, защото се проведе една открита, прозрачна, публична процедура при спазване на законовите изисквания. Процедурата продължава. Надявам се, че ВСС ще продължи по този начин - със спазване на закона и провеждане на открита и публична процедура".</p>
      <p>Според Цацаров ВСС може да се произнесе за избора на нов главен прокурор веднага след публикуването на отказа на президента в Държавен вестник. Заедно с Гешев двамата участваха в парламента в редовна среща с представители на Венецианската комисия.</p>
      <p>Председателят на Върховния административен съд Георги Чолаков коментира във Варна ситуацията с избора на нов главен прокурор след връщането за прегласуване от президента.</p>
      <p>"По същия начин президентът използва своето конституционно правомощие и върна моя избор преди две години. Чест прави на президента, че го направи в разумен срок. Оттук нататък предстои ново прегласуване. Ако не събере 17 гласа, тогава се прекратява процедурата и започва нова".</p>
      <p>Чолаков каза още, че в понеделникът изтича срокът за оспорване на решенията от местните избори, но в някои съдилища има вече по 10-11 дела. Все още обаче не е образувано дело за касиране на избора на Йорданка Фандъкова за кмет на София.</p>
      <related>
        <h4>Още по темата</h4>
        <a href="https://www.dnes.bg/politika/2019/11/08/ninova-ne-vidia-politika-v-reshenieto-na-radev-za-geshev.428957"/>
        <a href="https://www.dnes.bg/politika/2019/11/07/geshev-blagodaria-na-radev-che-spazi-konstituciiata.428916"/>
      </related>
    </article>
  </body>
</html>