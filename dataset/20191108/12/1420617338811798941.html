<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news/autoriciclaggio-ed-evasione-fiscale-milionaria-ecco-la-truffa-delle-auto-no-cost.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-08T12:15:04+00:00"/>
    <meta property="og:title" content="Autoriciclaggio ed evasione fiscale milionaria: ecco la truffa delle auto ‘No Cost’"/>
    <meta property="og:description" content="Militari del Comando Provinciale della Guardia di Finanza di Roma hanno eseguito un decreto di sequestro preventivo avente ad oggetto disponibilità finanziarie e immobili per un valore di quasi 3 milioni di euro, emesso nei confronti di Massimiliano CASAZZA, amministratore della VANTAGE GROUP S.r.l. e ideatore dell’offerta commerciale “My Car – No Cost”. CASAZZA, indagato per evasione fiscale, truffa e […]"/>
  </head>
  <body>
    <article>
      <h1>Autoriciclaggio ed evasione fiscale milionaria: ecco la truffa delle auto ‘No Cost’</h1>
      <address><time datetime="2019-11-08T12:15:04+00:00">08 Nov 2019, 12:15</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/11/truffa-my-car-no-cost.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>Militari del <b>Comando Provinciale della Guardia di Finanza di Roma </b>hanno eseguito un <b>decreto di sequestro </b><b>preventivo </b>avente ad oggetto <b>disponibilità finanziarie e immobili </b>per un valore di quasi <b>3 milioni di euro</b>, emesso nei confronti di <b>Massimiliano CASAZZA</b>, amministratore della <b>VANTAGE GROUP S.r.l. </b>e ideatore dell’offerta commerciale <b>“My Car – No Cost”</b>.</p>
      <p>CASAZZA, indagato per <b>evasione fiscale</b>, <b>truffa </b>e <b>autoriciclaggio</b>, proponeva la sottoscrizione di contratti con cui privati o imprese si impegnavano ad acquistare autovetture di colore bianco sulle cui fiancate sarebbero stati applicati messaggi pubblicitari – nonostante il Codice della Strada vieti espressamente l’utilizzo dei mezzi per pubblicità a titolo oneroso – e a pagare circa € 7.000 per servizi aggiuntivi mai corrisposti.</p>
      <p>A fronte di ciò, la VANTAGE avrebbe provveduto a corrispondere al contraente 60 rate mensili di importo variabile tra i 340 e i 440 euro, quale rimborso del prezzo di acquisto del veicolo, nonché una quota delle spese per carburante e assicurazione.</p>
      <p>Le indagini, coordinate dalla <b>Procura della Repubblica di Roma</b>, hanno tratto origine da segnalazioni operate dagli acquirenti allorquando, dalla fine del 2018, all’aumentare dei sottoscrittori dei contratti, la società <b>non ha più proceduto ai rimborsi</b>.</p>
      <p>Nel corso degli approfondimenti investigativi, i Finanzieri del II Gruppo Tutela Entrate del <b>Nucleo di Polizia Economico-Finanziaria </b>hanno ricostruito un giro d’affari di circa <b>15 milioni di euro </b>nel triennio 2016-2018, periodo in cui l’impresa ha evaso, attraverso la presentazione di dichiarazioni riportati dati non veritieri, circa <b>3 milioni di IVA</b>, importo sottoposto a sequestro.</p>
      <p>Inoltre, nello stesso periodo, utilizzando parte del denaro così illegittimamente ottenuto, CASAZZA ha acquistato, tramite altra società, immobili per circa <b>1,3 milioni di euro.</b></p>
      <p>L’operazione testimonia il costante impegno profuso dalla Guardia di Finanza nella lotta all’evasione fiscale e alle frodi ai danni dei cittadini e delle imprese.</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news/autoriciclaggio-ed-evasione-fiscale-milionaria-ecco-la-truffa-delle-auto-no-cost.html"/>
        <a href="https://www.ilcorrieredellacitta.com/news-aprilia/aprilia-sommersa-danni-a-strade-case-e-auto-interviene-la-protezione-civile.html"/>
        <a href="https://www.ilcorrieredellacitta.com/news/cronaca/lutto-nel-mondo-della-musica-addio-a-fred-bongusto-il-crooner-che-cantava-lamore-e-faceva-sognare.html"/>
        <a href="https://www.ilcorrieredellacitta.com/news/alluvione-a-campo-ascolano-strade-allagate-da-mezzo-metro-dacqua-traffico-in-tilt.html"/>
        <a href="https://www.ilcorrieredellacitta.com/news-nettuno/spaventoso-incendio-a-nettuno-villetta-distrutta-dalle-fiamme.html"/>
        <a href="https://www.ilcorrieredellacitta.com/ultime-notizie/menu-completo-di-questo-natale-2019-dallantipasto-al-dolce.html"/>
      </related>
    </article>
  </body>
</html>