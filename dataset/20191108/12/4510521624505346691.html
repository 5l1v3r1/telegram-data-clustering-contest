<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://adevarul.ro/locale/timisoara/video-reusit-doi-romani-viziteze-coreea-nord-nu-stiu-spun-despre-sarmana-tara-zgarie-nori-nu-romania-1_5dc53f9d5163ec4271cdd448/index.html"/>
    <meta property="og:site_name" content="adevarul.ro"/>
    <meta property="article:published_time" content="2019-11-08T12:34:02+00:00"/>
    <meta property="og:title" content="VIDEO Cum au reuşit doi români să viziteze Coreea de Nord: „Nu ştiu ce să spun despre sărmana ţară, dar zgârie-nori ca aceia nu avem în România“"/>
    <meta property="og:description" content="Adrian şi Alecsandra Moldovan, doi turişti din Arad, au călătorit până în Coreea de Nord şi au realizat ulterior un reportaj ieşit din tipare."/>
  </head>
  <body>
    <article>
      <h1>VIDEO Cum au reuşit doi români să viziteze Coreea de Nord: „Nu ştiu ce să spun despre sărmana ţară, dar zgârie-nori ca aceia nu avem în România“</h1>
      <address><time datetime="2019-11-08T12:34:02+00:00">08 Nov 2019, 12:34</time> by <a rel="author">Stefan Both</a></address>
      <h4>Adrian şi Alecsandra Moldovan, doi turişti din Arad, au călătorit până în Coreea de Nord şi au realizat ulterior un reportaj ieşit din tipare.</h4>
      <related>
        <h4>Ştiri pe aceeaşi temă</h4>
        <a href="https://adevarul.ro/international/asia/coreea-nord-catalogheaza-premierul-japonez-shinzo-abe-idiot-scelerat-avertismentul-lansat-1_5dc43dda5163ec4271c829c0/index.html"/>
        <a href="https://adevarul.ro/international/asia/kim-jong-un-transmite-felicitari-echipei-urma-testarii-unui-lansator-rachete-multiple-1_5dbbf2f95163ec427196ff59/index.html"/>
        <a href="https://adevarul.ro/news/eveniment/coreea-nord-anunta-discutiile-sua-tema-programului-nuclear-nord-coreean-esuat--departamentul-stat-transmite-comentarii-nu-reflecta-continutul-spiritul-celor-8-ore-jumatate-discutii-1_5d990e30892c0bb0c64b36e8/index.html"/>
      </related>
      <p><a href="https://adevarul.ro/locale/timisoara/reportaj-cuminte-coreea-nord-7_5dc541345163ec4271cde0b8/index.html"><b>GALERIE FOTO COREEA DE NORD</b></a><br/><br/>Soţii Adrian (44 de ani) şi Alecsandra (30 de ani) Moldovan au lansat pev Youtube un vlog de călătorii şi aventuri intitulat „EveryDay HoliDay”. Acolo postează reportaje din călătoriile făcute în locuri exotice şi puţin vizitate, cum ar fi Coreea de Nord, Papua Noua Guinee, Irak sau Cernobâl.</p>
      <p>Reportajul făcut de cei doi români în Coreea de Nord este surprinzător. </p>
      <p>„În Republica Democrată Coreea se poate ajunge doar din China, cu avionul sau cu trenul, şi doar ca parte dintr-un grup organizat. Politica ultimului regim comunist autentic interzice contactul populaţiei cu lumea exterioră, accesul la internet este limitat şi cenzurat, iar ţara are o economie cu circuit închis. Lipsa de respect faţă de familia Kim este cel mai grav lucru pe care-l puteţi face ca turist în această ţară”, a spus Adrian Moldovan.  </p>
      <p>„La vamă am trecut suspect de uşor. S-a notat doar câte telefoane şi câte aparate foto avem. Să călătoreşti în Republica Democrată Coreeană este foarte sigur, atâta timp cât respecţi regulile“, a adăugat Moldovan. </p>
      <p>Românii au fost cazaţi la Hotelul „Tineretului” din Phenian, capitala Coreei de Nord. „Nu îmi vine să cred că asta e Coreea de Nord. Atâta de modernă... Nu ne-au legat la ochi, m-am uitat şi pe hartă, după China urmează Coreea de Nord... Sincer, e prea luxosă. Suntem în Coreea de Nord sau Singapore?!”, a exclamat Alecsandra, la vederea hotelului, care are 105 etaje şi 330 de metri înălţime, fiind cea mai înaltă clădire din Coreea de Nord.</p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc549ed5163ec4271ce1b67/627x0.jpg"/>
      </figure>
      <p>Unul dintre miturile din Coreea de Nord este că turiştii nu au voie să părăsească singuri hotelul, fără un ghid. Românii au reuşit, fără probleme. </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc549e15163ec4271ce1b1c/627x0.jpg"/>
      </figure>
      <p>
        <i>Hotelul Tineretului, Ryugyong, în fundal (clădirea în formă de piramidă). Are o înălţime de 330 de metri şi 105 etaje. Este cea mai înaltă clădire din Coreea de Nord</i>
      </p>
      <p>
        <b>Coreea de Nord în sărbătoare</b>
      </p>
      <p>Arădenii au prins Coreea de Nord chiar în Ziua Partidului Comunist, o sărbătoare importantă impusă de regimul dictatorial. </p>
      <p>„Cei 70 de ani de comunism au dus la o îndoctrinare severă a populaţiei. Tot ce e occidental e decadent şi periculos... Se mai zice că întreaga ţară este înconjurată de sârmă ghimpată, ca lumea să nu fugă. Mentalitatea, frica, lipsa de cunoaştere a universului de dincolo de graniţă, sărăcia sunt argumente mult mai puternice. Aici nu există hoţi, pentru că închisorile au fost înlocuite cu lagăre de muncă silnică, iar pentru prostiile comise de o persoană va avea toată familia de suferit”, a mai povestit Adrian Moldovan. </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc548fd5163ec4271ce14d9/627x0.jpg"/>
      </figure>
      <p>Cel mai vizitat obiectiv din capitală sunt statuile gigantice ale lui Kim Ir Sen şi Kim Jong Il, înconjurate de alte 227 de figuri mai mici.</p>
      <p>„Trebuie să fiţi îmbrăcaţi decent şi să fiţi dispuşi să faceţi o plecăciune în faţa statuilor. Este recomandat să depuneţi un buchet de flori care costă cinci euro. Fotografierea statuilor este permisă doar încadrând statuile în întregime... Principala distracţie a coreenilor este socializarea în parcuri... Eu nu ştiu ce să spun de sărmana ţară în care suntem, dar zgârie-nori ca aceia nu avem în România...”, a continuat Adrian.  </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc549665163ec4271ce1705/627x0.jpg"/>
      </figure>
      <p>
        <b>Au participat la Mass Game</b>
      </p>
      <p>Adrian şi Alecsandra Moldovan au participat la una dintre giganticele spectacolele Mass Game – varianta modernă a paradelor comuniste, cu peste 100.000 de participanţi care demonstrează şi dansează. </p>
      <p>„Este cel mai mare stadion din lume, are 150.000 de locuri. Tehnic, Mass Game este un spectacol de manifestări sincron la care participă peste 100.000 de protagonişti. Show-ul de 90 de minute cuprinde gimnastică, dans, acrobaţii şi artă dramatică, totul punctat cu muzică şi efecte vizuale, dintre care cele mai spectaculoase sunt cele realizate cu ajutorul cartoanelor colorate. Lăsând la o parte tenta politică, este cu adevărat ceva ce îşi taie răsuflarea”, a mai povestit Adrian Moldovan.   </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc54ac35163ec4271ce212a/627x0.jpg"/>
      </figure>
      <p>Vlogul din Coreea de Nord, postat în decembrie 2018, are aproape 1 milion de vizualizări, atât cel în română, cât şi cel în engleză. Postarea are şi peste 3.800 de comenturi. </p>
      <figure>
        <iframe src="https://www.youtube.com/embed/i6oADzm8RxU" width="630" height="315" data-service="Youtube" scrolling="no"/>
      </figure>
      <p>La unul dintre aceste comentarii, Adrian Moldovan a explicat de ce a ieşit un reportaj „atât de cuminte” în Coreea de Nord.</p>
      <p>„Jurnaliştii nu au acces în RPDC decat strict sub controlul dictaturii. Noi am fost ca turişti. Şi ca turist, în momentul în care mergi cu agenţia de turism din China trebuie să semnezi o groază de hârtii şi clauze. Cea mai nasoală, referitoare la filmat şi la ce poţi reda, este că nu ai voie să apari ulterior la TV să spui ce ai văzut sau auzit şi nu ai voie să faci un film la nivel de jurnalist profesionist sau de investigaţie. Dacă firma chineză pierde contracte de turism în Coreea de Nord este din cauză că guvernul RPDC se supără că te-au dus pe tine ca jurnalist incognito eşti pasibil la plata de despăgubiri imense. Aşadar tot ce mi s-a permis a fost să fac un reportaj strict turistic, în care am avut voie să arăt doar ce se vede şi nu am avut voie să menţionez chestiile pe care le bănuiesc, le-am citit pe net sau le-am auzit acolo. Aşadar este evident că nu pot reda în film ce mi-au povestit ghizii coreeni între patru ochi, la o bere. Asta e realitatea. E bine că am putut şi atât... Vă mulţumesc pentru vizionări şi comentarii!”.</p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc549275163ec4271ce15d6/627x0.jpg"/>
      </figure>
      <p>
        <b>Adrian şi Alecsandra trăiesc în Austria</b>
      </p>
      <p>Adrian Moldovan a fost farmacist în Arad şi apoi realizator de emisiuni de divertisment şi de turism la TV Arad. În 2013 a plecat să lucreze ca farmacist în Elveţia. Toţi banii câştigaţi i-a investit în expediţii şi filmări. Mai târziu a cunoscut-o pe Alecsandra, care era medic stomatolog în Arad. După nici un an cei doi erau deja căsătoriţi. </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc549535163ec4271ce169f/627x0.jpg"/>
      </figure>
      <p>În Austria, Adrian şi Alecsandra fac parte şi din două trupe de teatru de amatori, având mai multe spectacole de comedie anual, în limba germană.</p>
      <p>Împreună au lansat la începutul anului 2018 pe Youtube canalul de călătorii şi aventuri “EveryDay HoliDay”. Toate vlogurile au versiuni separate în limbile română şi engleză. </p>
      <figure>
        <img src="https://adevarul.ro/assets/adevarul.ro/MRImage/2019/11/08/5dc5494a5163ec4271ce167b/627x0.jpg"/>
      </figure>
      <p>Au actualmente 55.000 de subscriberi.</p>
      <slideshow>
        <figure>
          <img src="https://adevarul.ro/assets/adevarul.ro/MRImage/2019/11/08/5dc548e75163ec4271ce1468/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc548f25163ec4271ce1499/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc548fd5163ec4271ce14d9/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549065163ec4271ce1500/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc5490f5163ec4271ce1566/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc5491d5163ec4271ce15b1/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549275163ec4271ce15d6/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549305163ec4271ce15f2/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549385163ec4271ce161e/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549415163ec4271ce1643/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc5494a5163ec4271ce167b/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549535163ec4271ce169f/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc5495d5163ec4271ce16ce/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549665163ec4271ce1705/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc5496e5163ec4271ce1733/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549d85163ec4271ce1ade/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549e15163ec4271ce1b1c/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc549ed5163ec4271ce1b67/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54a345163ec4271ce1dbc/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54a3e5163ec4271ce1dfe/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54a565163ec4271ce1e77/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54a635163ec4271ce1eb8/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54aac5163ec4271ce203b/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54ab65163ec4271ce20e9/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54ac35163ec4271ce212a/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54acf5163ec4271ce215a/627x0.jpg"/>
        </figure>
        <figure>
          <img src="https://adevarul.ro/assets/adevarul.ro/MRImage/2019/11/08/5dc54af95163ec4271ce22cf/627x0.jpg"/>
        </figure>
        <figcaption>
          <a href="https://adevarul.ro/locale/timisoara/reportaj-cuminte-coreea-nord-7_5dc541345163ec4271cde0b8/index.html">Reportaj "cuminte" în Coreea de Nord</a>
        </figcaption>
      </slideshow>
      <hr/>
    </article>
  </body>
</html>