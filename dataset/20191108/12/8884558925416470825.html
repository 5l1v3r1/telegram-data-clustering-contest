<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/srednja-primorska/na-bistriskem-banke-ne-zapirajo-vrat"/>
    <meta property="og:site_name" content="Primorske novice"/>
    <meta property="article:published_time" content="2019-11-08T12:28:28+00:00"/>
    <meta property="og:title" content="Na Bistriškem banke ne zapirajo vrat"/>
    <meta property="og:description" content="Na Bistriškem se za razliko od številnih drugih krajev po Primorski razen ukinitve treh manjših poštnih izpostav doslej niso soočali z zapiranjem ali krčenjem urnikov bančnih poslovalnic. Ena izmed njih, Primorska hranilnica Vipava, je ta teden celo odprla nove prostore."/>
  </head>
  <body>
    <article>
      <h1>Na Bistriškem banke ne zapirajo vrat</h1>
      <address><time datetime="2019-11-08T12:28:28+00:00">08 Nov 2019, 12:28</time> by <a rel="author">Katja Kirn Vodopivec</a></address>
      <p>
        <b>Na Bistriškem se za razliko od številnih drugih krajev po Primorski razen ukinitve treh manjših poštnih izpostav doslej niso soočali z zapiranjem ali krčenjem urnikov bančnih poslovalnic. Ena izmed njih, Primorska hranilnica Vipava, je ta teden celo odprla nove prostore.</b>
      </p>
      <figure>
        <img src="https://static.primorske.si/foto/highres/srednja/718902_256-banka-ib-trak.jpg"/>
        <figcaption>Medtem ko ponekod banke zapirajo poslovalnice, jo je Primorska hranilnica v Ilirski Bistrici odprla na lokaciji, bliže ljudem.  Foto: Katja Kirn Vodopivec</figcaption>
      </figure>
      <p><b>ILIRSKA BISTRICA</b> &gt; Primorska hranilnica Vipava, ki je v Ilirski Bistrici prisotna že 14 let, se je odločila za selitev v nove poslovne prostore v trgovski center Mikoza, kjer bodo, kot pravijo, še bližje občanom. Čeprav gre za javnosti manj znano in najmanjšo bančno institucijo v Sloveniji, ima ta kar 120-letno tradicijo. Kot je povedal predsednik uprave <b>Klemen Bajt</b>, so si zadali cilj, da postanejo nova primorska banka. V zadnjih letih namreč beležijo rast poslovanja predvsem pri podjetjih, možnost za širitev pa vidijo tudi na Bistriškem, kjer deluje ena od sedmih poslovalnic na Primorskem.</p>
      <p>“Če hočemo iz okolja nekaj dobiti, moramo v to okolje tudi nekaj dati. Verjamemo, da imamo na Bistriškem velik potencial tako pri pravnih kot fizičnih osebah in da smo lahko kot hranilnica uspešni. Želimo biti drugačni ter ponuditi neposreden stik s strankami in individualno pomoč pri reševanju finančnih težav tako podjetjem kot fizičnim osebam,” je povedal Bajt ob odprtju poslovalnice na novi lokaciji v trgovskem centru Mikoza.</p>
      <p>Poleg Primorske hranilnice Vipava, ki ima na Bistriškem nekaj manj kot desetodstotni tržni delež, v Ilirski Bistrici delujejo še tri banke. Najdaljšo tradicijo ima Intesa Sanpaolo, nekdanja Banka Koper, ki ima v mestu dve poslovalnici. Več kot 20 let na Bistriškem poslujeta tudi SKB in Deželna banka Slovenije. Edina banka, ki je že pred leti zaprla vrata, je Abanka, ki pa je v mestu ohranila bankomat.</p>
      <p>Nasprotno pa se ukinjanju poštnih poslovalnic po vaseh niso izognili niti na Bistriškem. V Knežaku in na Premu tako delujeta le še pogodbeni pošti, v Jelšanah pa so tudi to pred dobrim letom ukinili. Poslovalnica v Trnovem že več let deluje s skrčenim urnikom, pošta v Podgradu pa je od poletja dalje zaprta ob sobotah.</p>
    </article>
  </body>
</html>