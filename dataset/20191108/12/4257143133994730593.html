<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/08/a-termeszet-ritka-es-kulonos-arcat-mutatta-meg-egy-fotos"/>
    <meta property="og:site_name" content="infostart"/>
    <meta property="article:published_time" content="2019-11-08T12:06:00+00:00"/>
    <meta property="og:title" content="A természet ritka és különös arcát mutatta meg egy fotós"/>
    <meta property="og:description" content="Az amatőr fényképész talán maga sem tudta elsőre, mit sikerült lencsevégre kapnia."/>
  </head>
  <body>
    <article>
      <h1>A természet ritka és különös arcát mutatta meg egy fotós</h1>
      <address><time datetime="2019-11-08T12:06:00+00:00">08 Nov 2019, 12:06</time> by <a rel="author">Infostart</a></address>
      <h3>Az amatőr fényképész talán maga sem tudta elsőre, mit sikerült lencsevégre kapnia.</h3>
      <p>Ritka természeti jelenségnek lehetett szemtanúja nemrégiben egy amatőr fotós, aki a finn Botteni-öbölben található Hailuoto-sziget tengerpartján időzött. Risto Mattila több ezer, tojás és gömb formájú jéglabdával találta szemben magát, amit meg is örökített – írja a <a href="https://hvg.hu/tudomany/20191108_finnorszag_tengerpart_termeszeti_jelenseg_jeg?">Hvg.hu</a> a <a href="https://www.bbc.com/news/world-europe-50338447">BBC</a>-re hivatkozva.</p>
      <p>A férfi beszámolója szerint egy nagyjából 30 méteres területet borítottak be a különös képződmények, amelyek közül a legkisebbek tojás méretűek, míg a legnagyobbak focilabda nagyságúak voltak.</p>
      <p>A BBC Weather meteorológusa szerint létező, viszont nem mindennapi jelenséget sikerült lencsevégre kapni. Az úgynevezett golyóbisok általában töredezett jégtáblákból képződnek, amelyeket a szél és a hullámok formálják, a méretüket pedig az befolyásolja, hogy mennyi tengervíz fagy fel a felületükre. A legnagyobbak akár 1 méter átmérőjűek is lehetnek.</p>
      <p>
        <i>Nyitókép: Risto Mattila</i>
      </p>
    </article>
  </body>
</html>