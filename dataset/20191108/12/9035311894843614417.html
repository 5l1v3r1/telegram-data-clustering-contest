<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/agit-ukraynanin-dogusunda-birlikler-cumartesi-gunu-geri-cekilmeye-basliyor"/>
    <meta property="og:site_name" content="euronews"/>
    <meta property="article:published_time" content="2019-11-08T12:45:57+00:00"/>
    <meta property="og:title" content="Ukrayna’nın doğusunda birlikler geri çekiliyor"/>
    <meta property="og:description" content="Avrupa Güvenlik ve İşbirliği Teşkilatı (AGİT) Ukrayna’nın doğusundaki Donbass bölgesindeki Petrivske ve Bogdanivka köyleri arısındaki birliklerin cumartesi gününden itibaren bölgeden çekileceğini açıkladı."/>
  </head>
  <body>
    <article>
      <h1>Ukrayna’nın doğusunda birlikler geri çekiliyor</h1>
      <address><time datetime="2019-11-08T12:45:57+00:00">08 Nov 2019, 12:45</time> by <a rel="author">Euronews </a></address>
      <p>Avrupa Güvenlik ve İşbirliği Teşkilatı (AGİT) Ukrayna’nın doğusundaki Donbas bölgesindeki Petrivske ve Bogdanivka köyleri arasındaki birliklerin cumartesi gününden itibaren bölgeden çekileceğini açıkladı.</p>
      <p>AGİT’in Ukrayna’daki barış süreciyle ilgili özel temsilcisi Martin Sajdik, basına yaptığı açıklamada birliklerin ve ellerindeki askeri mühimmatın 9 Kasım Cumartesi günü yerel saat ile 12’den itibaren çekilmeye başlayacağını duyurdu.</p>
      <p>Daha önce birliklerin geri çekilmesinin pazartesi günü başlayacağı ilan edilmiş ancak Ukrayna ve Rus yanlısı milisler bunu ertelemişti.</p>
      <h3>Dörtlü zirvenin yolu açılıyor</h3>
      <p>Ukrayna ve Rusya destekli ayrılık yanlısı milisler, güven artırıcı önlemler çerçevesinde birliklerini kademeli olarak çekme konusunda uzlaşmıştı. Bu uzlaşının yerine getirilmesinin ardından, Donbas sorununun çözülmesi için Rusya, Ukrayna, Almanya ve Fransa arasında dörtlü bir zirve düzenlenmesi öngörülüyor.</p>
      <p>Petrivske ve Bogdanivka köyleri arasındaki birliklerin karşılıklı olarak bölgeyi terk etmesi, zirve öncesi şart koşulan geri çekilmenin üçüncü ve son aşaması olarak görülüyor.</p>
      <p>Kiev ve Moskova, AGİT gözetiminde Ukrayna'nın Rus kontrolü altındaki doğu bölgesi Donbas'ın yerel seçimler gerçekleştirildikten sonra özerk bir statüye geçmesi konusunda uzlaşmıştı.</p>
      <p>Varılan uzlaşma uyarınca, Donbas bölgesi yerel seçimleri Ukrayna kanunları çerçevesinde gerçekleştirilecek ve sonuçları AGİT tarafından onaylanacak. Ukrayna, seçimlerin gerçekleşebilmesi için Rus askerleri ve Rusya destekli militanların bölgeden çıkmalarını şart koşmuştu.</p>
      <p>AGİT seçimlerin adil ve şeffaf olarak tamamlandığına onay verirse, bölge otomatik olarak kendi kendini yöneten özerk bir statüye kavuşacak.</p>
      <ul>
        <li>
          <a href="https://tr.euronews.com/2019/10/02/ukrayna-ve-rusya-steinmeier-formulas-uzerinde-uzlast-donbas-bolgesi-secime-gidip-ozerk-ola">Ukrayna ve Rusya 'Steinmeier Formülü' üzerinde uzlaştı: Donbas bölgesi seçime gidip özerk olacak</a>
        </li>
        <li>
          <a href="https://tr.euronews.com/2019/07/08/ukrayna-devlet-baskani-zelenskiyden-rusya-lideri-putine-gorusme-teklifi">Ukrayna Devlet Başkanı Zelenskiy'den Rusya lideri Putin'e görüşme teklifi</a>
        </li>
        <li>
          <a href="https://tr.euronews.com/2019/09/07/rusya-ve-ukrayna-arasinda-esir-degisimi-basladi">Rusya ve Ukrayna arasında esir takası yapıldı</a>
        </li>
      </ul>
    </article>
  </body>
</html>