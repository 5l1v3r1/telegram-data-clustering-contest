<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425425/m-konsolas-sthn-telikh-eytheia-to-neo-nomosxedio-gia-ton-katadytiko-toyrismo"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T12:30:02+00:00"/>
    <meta property="og:title" content="Μ. Κόνσολας: «Στην τελική ευθεία το νέο νομοσχέδιο για τον καταδυτικό τουρισμό»"/>
    <meta property="og:description" content="Στην τελική ευθεία βρίσκεται η κατάθεση του νομοσχεδίου για την ανάπτυξη του καταδυτικού τουρισμού, όπως τονίστηκε στη συνάντηση που είχε ο Υφυπουργός Τουρισμού, κ. Μάνος Κόνσολας και ο Γενικός Γραμματέας του Υπουργείου, κ. Κωνσταντίνος Λούλης, το προηγούμενο διάστημα, με την Πρόεδρο του Συνδέσμου καταδυτικών Κέντρων Ελλάδας (ΣΥ.ΚΑ.Κ.ΕΛ), κα. Ελένη Σιάτρα και μέλη του διοικητικού συμβουλίου."/>
  </head>
  <body>
    <article>
      <h1>Μ. Κόνσολας: «Στην τελική ευθεία το νέο νομοσχέδιο για τον καταδυτικό τουρισμό»</h1>
      <address>
        <time datetime="2019-11-08T12:30:02+00:00">08 Nov 2019, 12:30</time>
      </address>
      <p>
        <b>Στην τελική ευθεία βρίσκεται η κατάθεση του νομοσχεδίου για την ανάπτυξη του καταδυτικού τουρισμού, όπως τονίστηκε στη συνάντηση που είχε ο Υφυπουργός Τουρισμού, κ. Μάνος Κόνσολας και ο Γενικός Γραμματέας του Υπουργείου, κ. Κωνσταντίνος Λούλης, το προηγούμενο διάστημα, με την Πρόεδρο του Συνδέσμου καταδυτικών Κέντρων Ελλάδας (ΣΥ.ΚΑ.Κ.ΕΛ), κα. Ελένη Σιάτρα και μέλη του διοικητικού συμβουλίου.</b>
      </p>
      <p>Στο πλαίσιο της συνάντησης, ο κ. Κόνσολας, επεσήμανε ότι στόχος της ηγεσίας του Υπουργείου Τουρισμού, είναι να βελτιωθεί το νομοθετικό πλαίσιο, αλλά και να αρθούν τα γραφειοκρατικά εμπόδια και οι στρεβλώσεις που εμποδίζουν τη δημιουργία και ανάπτυξη του καταδυτικού τουρισμού και ιδίως των καταδυτικών αξιοθέατων (καταδυτικά πάρκα, αρχαιολογικά καταδυτικά πάρκα, σύγχρονα ναυάγια κ.λπ.).</p>
      <p>Συγκεκριμένα, ο Υφυπουργός, αναφέρθηκε στην ανάγκη νομοθετικής ρύθμισης για να αντιμετωπιστεί το υπάρχον πρόβλημα απαγόρευσης ίδρυσης περιορισμού του καταδυτικού πάρκου σε μια απόσταση μικρότερη των 3 ναυτικών μιλίων από ενάλιες αρχαιότητες.</p>
      <p>Ο κ. Κόνσολας, επεσήμανε την ανάγκη απλοποίησης της διαδικασίας αδειοδότησης, αφού με το σημερινό θεσμικό πλαίσιο, για την αδειοδότηση υπογράφουν έξι (6) Υπουργοί, τη δυνατότητα δημιουργίας και άλλων εγκαταστάσεων στα καταδυτικά πάρκα, αλλά και την αξιοποίηση ενάλιων αρχαιοτήτων με την ίδρυση επισκέψιμων ενάλιων αρχαιολογικών και με τη συνεργασία δημόσιου και ιδιωτικού τομέα, καθώς και την αξιοποίηση των σύγχρονων ναυαγίων, ιδίως του Β΄ Παγκοσμίου πολέμου.</p>
      <p>Ο Μάνος Κόνσολας τόνισε:</p>
      <p>«Ο καταδυτικός τουρισμός μπορεί να αποτελέσει μια νέα, προνομιακή αγορά για τη χώρα μας, αφού υπάρχουν 25 εκατομμύρια πιστοποιημένοι αυτοδύτες στον κόσμο, τα 4 εκατομμύρια από αυτούς είναι ευρωπαίοι, ενώ τα 3 εκατομμύρια από αυτούς επιλέγουν προορισμούς στη Μεσόγειο για τις καταδύσεις τους.</p>
      <p>Το παράδειγμα του ναυάγιου της Ζηνοβίας στην Κύπρο, έξω από τη Λάρνακα, μας αποδεικνύει ότι ένα καλό καταδυτικό αξιοθέατο μπορεί να προσελκύει πάνω από 50.000 επισκέπτες σε ετήσια βάση».</p>
    </article>
  </body>
</html>