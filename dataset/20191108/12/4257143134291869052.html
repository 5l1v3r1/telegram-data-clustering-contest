<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/08/macron-iszonyu-vihart-kavart-berlinben"/>
    <meta property="og:site_name" content="infostart"/>
    <meta property="article:published_time" content="2019-11-08T12:55:00+00:00"/>
    <meta property="og:title" content="Macron iszonyú vihart kavart Berlinben"/>
    <meta property="og:description" content="Donald Trump amerikai elnök őket bírálja, ők pedig egymással civakodnak; éles bírálatok zúdultak Emmanuel Macron francia elnökre a NATO-ról szóló megjegyzései miatt. Különösen élesen reagált Angela Merkel német kancellár, de az amerikaiak is beszálltak."/>
  </head>
  <body>
    <article>
      <h1>Macron iszonyú vihart kavart Berlinben</h1>
      <address><time datetime="2019-11-08T12:55:00+00:00">08 Nov 2019, 12:55</time> by <a rel="author">Infostart / InfoRádió - Szvetnik Endre (London)</a></address>
      <h3>Donald Trump amerikai elnök őket bírálja, ők pedig egymással civakodnak; éles bírálatok zúdultak Emmanuel Macron francia elnökre a NATO-ról szóló megjegyzései miatt. Különösen élesen reagált Angela Merkel német kancellár, de az amerikaiak is beszálltak.</h3>
      <p>„A NATO agyhalott”, Európa eltűnhet geopolitikai értelemben – erről beszélt egy interjúban az egyre markánsabb külpolitikai szerepre törő francia államfő.</p>
      <p>Emmanuel Macron szerint az a baj az észak-atlanti szövetséggel, hogy</p>
      <blockquote>teljességgel hiányzik a koordináció a stratégiai döntéshozatalban az Egyesült Államok és szövetségesei között.</blockquote>
      <p>Ezzel beállt azoknak a francia elnököknek a sorába, akik Charles de Gaulle-tól kezdve belülről bírálták a szövetséget.</p>
      <p>Macron a brit Economist magazinnak adott interjút, és szavai, hogy „egy másik NATO-szövetséges, Törökország ellenőrizetlen, agresszív fellépésre képes”, csak fokozták a nemtetszést. Az pedig, hogy „nem tudom” volt a válasza arra kérdésre, hogy hisz-e a NATO alapító chartájában említett kollektív védelemben, és hogy újra kell-e gondolni, mi is a szövetség, kiverte a biztosítékot.</p>
      <p>Angela Merkel német kancellár „drasztikus szavaknak” nevezte Macron megjegyzéseit és azt mondta:</p>
      <p>
        <mark>a NATO a német biztonság sarokköve.</mark>
      </p>
      <p>A rosszmájúak – Amerikában és másutt is – megjegyezhetik: sietett demonstrálni hűségét, miközben az amerikaik, lengyelek, skandinávok és mások masszív rosszallása közepette részt vesz az Északi Áramlat 2 projektben, amelyen orosz gáz érkezik majd Németországba a Balti-tengeren keresztül.</p>
      <p>A Macron-interjút úgy időzítették, hogy az Jens Stoltenberg NATO-főtitkár berlini látogatása idejére essen. Így Merkel a NATO-főnökkel együtt állt ki a nyilvánosság elé. „Németország a NATO szívében van” – mondta a vendég, míg Merkel azt mondta, nem ért egyet Macronnal és nincs szükség ilyen átfogó támadásra.</p>
      <blockquote>Törökország szíriai offenzívája kapcsán Merkel arról beszélt, hogy a NATO-nak „beszélőviszonyban kell maradnia” a szövetséges tagállammal,</blockquote>
      <p>annak kizárása nem sok eredményt hozna.</p>
      <p>Stoltenberg közben üdvözölte, hogy Németország növeli katonai kiadásait – ezek elmaradása miatt korábban Donald Trump amerikai elnök is élesen bírálta Berlint. A főtitkár ugyanakkor üzent a tengeren túlra is: ha Amerika eltávolodik Európától, akkor az nemcsak a szövetséget gyengíti, de Európát is megoszthatja.</p>
      <p>Visszatérve Macronra, a francia elnök a decemberi NATO-csúcstalálkozó előtt kérdőjelezte meg a szövetség hatékonyságát. Macron azt is megjegyezte: „úgy tűnik, Amerika kezd hátat fordítani nekünk – például azzal, hogy a szövetségesekkel való konzultáció nélkül vonta ki Trump Szíriából az ottani amerikai kontingenst. A lépés meglepte az európai szövetségeseket. Itt az ideje, hogy Európa ne úgy viselkedjen, mint egy kisebb partner, sőt</p>
      <p>
        <mark>az Európai Uniónak saját védelmi erőt kéne felállítania"</mark>
      </p>
      <p>– ismételte meg már ismert véleményét a francia elnök.</p>
      <h4>NATO-reakció, orosz öröm</h4>
      <p>Stoltenberg szintén elutasította Macron bírálatát, s csatlakozott a német kancellár szemléletéhez. "A NATO erős" - hangsúlyozta a főtitkár.</p>
      <p>Moszkva üdvözölte csütörtökön Emmanuel Macron francia elnök "őszinte" szavait a NATO állapotáról. "Ezek a szavak aranyból vannak. Őszinték és a lényeget tartalmazzák. Ez a NATO jelenlegi állapotának pontos meghatározása" - írta a Facebook oldalán Marija Zaharova külügyminisztériumi szóvivő.</p>
      <p>
        <i>Nyitókép: MTI/AP/Reuters/Benoit Tessier</i>
      </p>
      <p>
        <b>Kapcsolódó hang</b>
      </p>
      <p>Felhergelte szövetségeseit a NATO-t bíráló Macron</p>
      <figure>
        <audio src="https://infostart.hu/audio/00004/00004fe5b.mp3"/>
      </figure>
      <p> </p>
    </article>
  </body>
</html>