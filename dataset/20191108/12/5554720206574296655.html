<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/devendra-fadnavis-resigns-as-maharashtra-chief-minister/271805/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-08T12:29:13+00:00"/>
    <meta property="og:title" content="महाराष्ट्र: इस्‍तीफे के बाद बोले देवेंद्र फडणवीस, चुनाव से पहले ढाई-ढाई साल सीएम पर नहीं हुई थी बात"/>
    <meta property="og:description" content="महाराष्ट्र में जारी राजनीतिक उठा-पटक के बीच मुख्यमंत्री देवेंद्र फडणवीस ने आज भाजपा नेताओं के साथ राजभवन पहुंचे और राज्यपाल को अपना इस्तीफा सौंप दिया।"/>
  </head>
  <body>
    <article>
      <h1>महाराष्ट्र: इस्‍तीफे के बाद बोले देवेंद्र फडणवीस, चुनाव से पहले ढाई-ढाई साल सीएम पर नहीं हुई थी बात</h1>
      <address><time datetime="2019-11-08T12:29:13+00:00">08 Nov 2019, 12:29</time> by <a rel="author">JKR Staff</a></address>
      <p>महाराष्ट्र में जारी राजनीतिक उठा-पटक के बीच मुख्यमंत्री देवेंद्र फडणवीस ने आज इस्तीफा दे दिया। फडणवीस आज भाजपा नेताओं के साथ दक्षिण मुंबई स्थित राजभवन पहुंचे और राज्यपाल भगत सिंह कोश्यारी को अपना इस्तीफा सौंप दिया।</p>
      <figure>
        <img src="http://www.jantakareporter.com/wp-content/uploads/2016/08/devendra-fadnavis_story_647_121015032501.jpg"/>
        <figcaption>फाइल फोटो</figcaption>
      </figure>
      <p>मुख्यमंत्री पद से इस्तीफा देने के बाद फडणवीस ने प्रेस कॉन्फ्रेंस में कहा, “मैंने अपना इस्तीफा राज्यपाल को सौंपा है और मेरा इस्तीफा स्वीकार कर लिया गया है।” उन्होंन कहा कि मुझे महाराष्ट्र की सेवा करने का मौका मिला। मैंने ईमानदारी से अपनी सरकार चलाई। हमने सभी चुनौतियों का सामना किया। पिछले 5 साल में इन्फ्रास्ट्रक्चर, रेलवे, एयरपोर्ट, मेट्रो आदि पर काफी काम किया।</p>
      <p>फडणवीस ने कहा कि मैं महाराष्ट्र, मोदी, शाह, नड्डा और हमारे सभी नेताओं का शुक्रगुजार हूं। शिवसेना का नाम लिए बिना फडणवीस ने कहा कि सभी सहयोगी पार्टियों को धन्यवाद। शिवसेना के साथ मुख्यमंत्री पद को लेकर चल रही खींचतान को लेकर उन्होंने कहा कि उद्धव ठाकरे ने सरकार बनाने की बात कही थी। ढाई-ढाई साल के लिए मुख्यमंत्री पद को लेकर कोई वायदा नहीं हुआ था।</p>
      <p>महाराष्ट्र में 24 अक्टूबर को विधानसभा चुनाव के नतीजे घोषित होने के एक पखवाड़े बाद भी सरकार गठन पर कोई सहमति नहीं बनी है। भाजपा और शिवसेना के बीच मुख्यमंत्री के पद को लेकर रस्साकशी के कारण उनके पास संयुक्त रूप से 161 विधायकों के साथ बहुमत से अधिक का आंकड़ा होने के बावजूद सरकार गठन पर गतिरोध बना हुआ है। महाराष्ट्र में 288 सदस्यीय सदन में बहुमत का आंकड़ा 145 है।</p>
      <figure>
        <iframe src="https://www.youtube.com/embed/ySwGK-VR9os" width="696" height="392" data-service="Youtube" scrolling="no"/>
      </figure>
      <p>गौरतलब है कि, प्रदेश में सरकार गठन को लेकर गतिरोध अभी बना हुआ है। बता दें कि, हालिया चुनाव में किसी भी दल को बहुमत नहीं मिल पाया है। महाराष्ट्र में 288 सदस्यीय विधानसभा के लिये हाल में हुए चुनाव में भाजपा ने 105 सीटों पर जीत हासिल की थी जबकि शिवसेना के खाते में 56 सीटें आई हैं। राकांपा ने 54 सीटें जीतीं और कांग्रेस के खाते में 44 सीटें आई हैं। महाराष्ट्र की 13वीं विधानसभा का कार्यकाल नौ नवंबर को पूरा हो रहा है। (इंपुट: भाषा के साथ)</p>
    </article>
  </body>
</html>