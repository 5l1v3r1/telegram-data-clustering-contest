<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cvvm-s-prijmem-snadno-vychazi-jako-loni-54-domacnosti/1818736?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T12:17:00+00:00"/>
    <meta property="og:title" content="CVVM: S příjmem snadno vychází jako loni 54 % domácností"/>
    <meta property="og:description" content="Praha - Se svým příjmem snadno vychází stejně jako před rokem 54 procent českých domácností. Jejich počet tak zůstává nejvyšší od začátku měření před 17 lety. Velmi mírně, o dva procentní body, ale přibylo domácností, které se považují za chudé. Je jich 24 procent, přesto je tento počet po loňském roku druhý nejnižší za celou dobu sledování. Vyplynulo to o z říjnového průzkumu Centra pro výzkum veřejného mínění (CVVM)."/>
  </head>
  <body>
    <article>
      <h1>CVVM: S příjmem snadno vychází jako loni 54 % domácností</h1>
      <address><time datetime="2019-11-08T12:17:00+00:00">08 Nov 2019, 12:17</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Se svým příjmem snadno vychází stejně jako před rokem 54 procent českých domácností. Jejich počet tak zůstává nejvyšší od začátku měření před 17 lety. Velmi mírně, o dva procentní body, ale přibylo domácností, které se považují za chudé. Je jich 24 procent, přesto je tento počet po loňském roku druhý nejnižší za celou dobu sledování. Vyplynulo to o z říjnového průzkumu Centra pro výzkum veřejného mínění (CVVM).</p>
      <p>"V mínění o příjmech domácností, resp. chudobě dochází ke kontinuálnímu zlepšování situace od roku 2012, přičemž rok 2018 představuje nejkladnější hodnocení za celou dobu, kdy se CVVM otázkami zabývá, a aktuální výzkum je s ním statisticky srovnatelný," uvedli autoři průzkumu, který provedli mezi tisícovkou lidí starších 15 let.</p>
      <p>Za ani bohatou, ani chudou považuje svou domácnost 66 procent lidí, o procentní bod méně než před rokem. O bod na devět procent klesl také počet Čechů, kteří ji označili za bohatou, přičemž čistý měsíční příjem těchto domácností podle CVVM činí v průměru 47.000 korun. U těch, kteří nepovažují svoji domácnost za bohatou ani chudou, je medián čistého měsíčního příjmu domácnosti 35.000 Kč a u skupiny považující svoji domácnost za chudou 25.000 Kč.</p>
      <p>CVVM se rovněž dotazovalo na to, jak příjem dostačuje domácnostem na jednotlivé potřeby. Většině rodin umožňuje uspokojovat základní potřeby, jako je jídlo nebo oblečení. Zhruba čtyři pětiny uvedly, že příjem jejich domácnosti stačí také na zdravotní péči, léky a zdravotních pomůcek. Dvě třetiny domácností si za příjem mohou hradit zájmy a koníčky a 52 procentům stačí i na nákup zdravějších nebo kvalitnějších potravin. Spořit díky němu může ale méně než polovina domácností a podporu dětí a rodičů nebo zahraniční dovolenou umožňuje příjem jen třetině dotázaných.</p>
    </article>
  </body>
</html>