<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/08/anazitodas-ton-hrono-anoihti-sizitisi-sto-plaisio-tou-paradoseis-kai-neoterikotita/"/>
    <meta property="og:site_name" content="neolaia.gr"/>
    <meta property="article:published_time" content="2019-11-08T12:06:27+00:00"/>
    <meta property="og:title" content="«Αναζητώντας τον Χρόνο»: Ανοιχτή συζήτηση στο πλαίσιο του Προγράμματος «Παραδόσεις και Νεωτερικότητα»"/>
    <meta property="og:description" content="Ανοιχτή συζήτηση με θέμα την αναζήτηση του αινίγματος του χρόνου στην επιστήμη, τη φιλοσοφία και τη θεολογία διοργανώνει το διεπιστημονικό Πρόγραμμα «Παραδόσεις και Νεωτερικότητα» το οποίο υποστηρίζεται από το Αριστοτέλειο Πανεπιστήμιο Θεσσαλονίκης."/>
  </head>
  <body>
    <article>
      <h1>«Αναζητώντας τον Χρόνο»: Ανοιχτή συζήτηση στο πλαίσιο του Προγράμματος «Παραδόσεις και Νεωτερικότητα»</h1>
      <h2>Το αίνιγμα του χρόνου στην επιστήμη, τη φιλοσοφία και τη θεολογία</h2>
      <address><time datetime="2019-11-08T12:06:27+00:00">08 Nov 2019, 12:06</time> by <a rel="author">neolaia.gr Team</a></address>
      <p><b>Ανοιχτή συζήτηση</b> με θέμα την αναζήτηση του αινίγματος του χρόνου στην επιστήμη, τη φιλοσοφία και τη θεολογία διοργανώνει το διεπιστημονικό Πρόγραμμα «Παραδόσεις και Νεωτερικότητα» το οποίο υποστηρίζεται από το Αριστοτέλειο Πανεπιστήμιο Θεσσαλονίκης.</p>
      <p>Η συζήτηση, με τίτλο<b> «Αναζητώντας τον Χρόνο»</b>, θα πραγματοποιηθεί την <b>Τετάρτη 13 Νοεμβρίου 2019, στις 20:00, </b>στο αμφιθέατρο της Ιεράς Βασιλικής Πατριαρχικής και Σταυροπηγιακής Μονής Βλατάδων.</p>
      <p>Στο πλαίσιο της συζήτησης, ο τ. Καθηγητής Θεωρητικής Φυσικής του ΑΠΘ, <b>Αργύρης Νικολαΐδης</b>, θα μιλήσει για τις «Χρονικότητες», ενώ ο Επίκουρος Καθηγητής του Τμήματος Θεολογίας του ΑΠΘ, <b>Πέτρος Παναγιωτόπουλος,</b> θα αναπτύξει το θέμα «Εγχρονισμός του αιώνιου. Η θεολογική καμπύλωση του χρόνου». Συντονιστής της συζήτησης είναι ο τ. Κοσμήτορας της Θεολογικής Σχολής του ΑΠΘ, Ομότιμος Καθηγητής <b>Μιλτιάδης Κωνσταντίνου.</b></p>
      <p>Το Πρόγραμμα «Παραδόσεις και Νεωτερικότητα» έχει ως στόχο τη συνάντηση και τη συνδιαλλαγή ανάμεσα στο παρελθόν, το παρόν και το μέλλον. Στο πλαίσιό του, έχουν πραγματοποιηθεί εκδηλώσεις με τα εξής θέματα: «Η φύση και εμείς», «Ο άγιος Γρηγόριος Παλαμάς και η αναζήτηση μιας νέας επιστημολογίας», «Πίστη, επιστήμη και το ερώτημα του θανάτου», «Η κρίση της νεωτερικότητας», «Έρως και αγάπη». Συντονιστές του Προγράμματος είναι ο τ. Κοσμήτορας της Θεολογικής Σχολής του ΑΠΘ, Ομότιμος Καθηγητής Μιλτιάδης Κωνσταντίνου, και ο τ. Καθηγητής Θεωρητικής Φυσικής του ΑΠΘ, Αργύρης Νικολαΐδης.</p>
      <p>
        <b>Σύντομα Βιογραφικά των συμμετεχόντων στην ανοιχτή συζήτηση</b>
      </p>
      <p>Ο <b>Αργύρης Νικολαΐδης</b> σπούδασε Θεωρητική Φυσική Στοιχειωδών Σωματιδίων στο Πανεπιστήμιο McGill του Μόντρεαλ, από όπου έλαβε Διδακτορικό Δίπλωμα με βαθμό άριστα. Εργάστηκε στη συνέχεια ως μεταδιδακτορικός ερευνητής στο Εργαστήριο Σωματιδιακής Φυσικής στο Collège de France, στο Παρίσι. Από το 1980 υπηρέτησε ως Καθηγητής στο Σπουδαστήριο Θεωρητικής Φυσικής του Αριστοτέλειου Πανεπιστημίου Θεσσαλονίκης.</p>
      <p>Για το επιστημονικό του έργο τιμήθηκε το 1988 με το Εμπειρίκειο Βραβείο Φυσικών Επιστημών. Το 1995 έγινε Fulbright Fellow. Είναι Μέλος του Επιστημονικού Συμβουλίου του Ινστιτούτου Τεχνολογιών και Ερευνών Βαθείας Θαλάσσης και Αστροσωματιδιακής Φυσικής Νετρίνων «ΝΕΣΤΩΡ». Το 2016 εργάστηκε ως προσκεκλημένος ερευνητής και ομιλητής στο IBS/CAPP (Institute of Basic Science, Daejeon, Κορέα). Έχει λάβει τις υποτροφίες NRC (McGill, 1974-1978), France-Québec (Collège de France, 1978-1980), Joliot – Curie (École Polytechnique, 1981).</p>
      <p>Συμμετέχει στον διεπιστημονικό διάλογο Επιστήμη-Φιλοσοφία-Θεολογία. Ήταν συντονιστής του Προγράμματος «Ο Κόσμος στην Επιστήμη και τη Θρησκεία», καθώς και του Ευρωπαϊκού Ερευνητικού Δικτύου «Science-Religion Interaction in the 21st Century». Είναι Συντονιστής του «Καφέ της Επιστήμης» και Σύμβουλος του John Templeton Foundation.</p>
      <p>Ο <b>Πέτρος Παναγιωτόπουλος</b> σπούδασε Φυσική και Θεολογία στο Αριστοτέλειο Πανεπιστήμιο Θεσσαλονίκης και έλαβε Μεταπτυχιακό και Διδακτορικό Δίπλωμα από το Τμήμα Θεολογίας του ΑΠΘ. Συνεργάστηκε με το ίδιο Τμήμα σε Πρόγραμμα Διδακτικής Εμπειρίας, στην Πρακτική Άσκηση των Φοιτητών του και στη διοργάνωση Ανοικτών Μαθημάτων/Open Courses (Προγράμματα ΕΣΠΑ). Είναι διδάσκων στη Θεολογική Σχολή του Ορθόδοξου Πανεπιστημίου του Κογκό και ιδρυτικό μέλος του Εργαστηρίου Κοινωνικής Έρευνας της Θρησκείας και του Πολιτισμού του Τομέα Ηθικής και Κοινωνιολογίας του Τμήματος Θεολογίας του ΑΠΘ. Εργάστηκε ως αρχισυντάκτης της ιστοσελίδας «Πεμπτουσία» και υπήρξε επιμελητής της ηθικο-θρησκευτικής έκδοσης του Οικουμενικού Πατριαρχείου «Ορθοδοξία» και της Επιθεώρησης του Πατριαρχικού Κέντρου Πατερικών Μελετών «Κληρονομία».</p>
      <p>Από τον Φεβρουάριο του 2018 διδάσκει, ως Επίκουρος Καθηγητής στο Τμήμα Θεολογίας του ΑΠΘ, τα μαθήματα «Εισαγωγή στην Ηθική», «Χριστιανική Ηθική», «Σύγχρονη Επιστήμη και Ορθόδοξη Θεολογία» και «Ποιμαντική θεολογία και Επιστημονική Ηθική». Το γνωστικό του αντικείμενο είναι «Ποιμαντική Ηθική των Επιστημονικών Εφαρμογών». Είναι μέλος της συγγραφικής ομάδας των νέων βιβλίων Εκκλησιαστικής Εκπαίδευσης, για την Ποιμαντική της Γ΄ Λυκείου. Είναι, επίσης, αντεπιστέλλον μέλος της Ποντιφικής Ακαδημίας για τη Ζωή, Αντιπρόεδρος του Κέντρου Οικουμενικών Ιεραποστολικών και Περιβαλλοντικών Μελετών «Μητροπολίτης Παντελεήμων Παπαγεωργίου» (CEMES) και Γραμματέας του ΔΣ του Οικουμενικού Εργαστηρίου Προσφύγων ΝΑΟΜΙ.</p>
      <p>Ο <b>Μιλτιάδης Κωνσταντίνου</b> είναι Ομότιμος Καθηγητής του Αριστοτέλειου Πανεπιστημίου Θεσσαλονίκης. Διετέλεσε Καθηγητής στο Τμήμα Θεολογίας του ΑΠΘ, Πρόεδρος του Τμήματος (2000-2002 και 2004-2006) και Κοσμήτορας της Θεολογικής Σχολής του ΑΠΘ (2014-18). Από το 1984 έως το 2019 δίδαξε μαθήματα Εισαγωγής και Ερμηνείας της Παλαιάς Διαθήκης και Βιβλικής Εβραϊκής Γλώσσας στο Τμήμα Θεολογίας του ΑΠΘ σε προπτυχιακό και μεταπτυχιακό επίπεδο. Συμμετείχε σε αρχαιολογικές έρευνες στην Ιορδανία και στο Ισραήλ/Παλαιστίνη ως μέλος γερμανικής αρχαιολογικής αποστολής. Υπήρξε ιδρυτικό μέλος και μέλος του Διοικητικού Συμβουλίου της Ελληνικής Βιβλικής Εταιρίας, Υπεύθυνος του προγράμματος της Ελληνικής Βιβλικής Εταιρίας για τη μετάφραση της Βίβλου στα νέα ελληνικά, Αξιωματούχος των Ηνωμένων Βιβλικών Εταιριών (United Bible Societies), Επισκέπτης Καθηγητής επί σειρά ετών στη Θεολογική Σχολή του Πανεπιστημίου του Balamand του Λιβάνου (2002-2006) και Εκπρόσωπος του Οικουμενικού Πατριαρχείου σε θεολογικά συνέδρια.</p>
      <p>Είναι «Άρχων Διδάσκαλος του Ευαγγελίου της Μεγάλης του Χριστού Εκκλησίας», Εκπρόσωπος της Εκκλησίας της Ελλάδος στη Διεθνή Επιτροπή του Θεολογικού Διαλόγου Ορθοδόξων-Αγγλικανών, Σύμβουλος του Οικουμενικού Πατριαρχείου στην Προπαρασκευαστική Επιτροπή του Θεολογικού Διαλόγου Ορθοδόξων–Λουθηρανών, Μέλος του Διοικητικού Συμβουλίου του Κέντρου Διαφύλαξης Αγιορείτικης Κληρονομιάς, Υπεύθυνος οργάνωσης του Postgraduate Diploma Programme in Bible Translation for the Orthodox World «Tradition and Innovation in Bible Translation» (2017-2019) σε συνεργασία της Ελληνικής Βιβλικής Εταιρίας και του Nida Institute for Biblical Scholarship της Νέας Υόρκης, Μέλος του Ανώτατου Επιστημονικού Συμβουλίου των Εκκλησιαστικών Ακαδημιών του Υπουργείου Παιδείας της Ελλάδας και μέλος του Επιστημονικού Συμβουλίου και της Διαχειριστικής Επιτροπής του Πατριαρχικού Ιδρύματος Πατερικών Μελετών Θεσσαλονίκης.</p>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/08/5-nixtes-sto-airbnb-pou-afisan-istoria/"/>
        <a href="https://neolaia.gr/neo/fun-paraxena"/>
        <a href="https://neolaia.gr/2019/11/08/pare-meros-ston-diagonismo-ke-kerdise-dipli-prosklisi-gia-to-deipno-ilithion/"/>
        <a href="https://neolaia.gr/neo/diagwnismoi"/>
        <a href="https://neolaia.gr/2019/11/08/18-asteia-htenismata-ton-80s-pou-prospathume-na-ksexasoume/"/>
        <a href="https://neolaia.gr/2019/11/08/oaed-55489-theseis-se-14-programmata-gia-anergous/"/>
        <a href="https://neolaia.gr/neo/stadiodromia-spoudes"/>
        <a href="https://neolaia.gr/2019/11/08/37os-marathonios-athinas-poioi-dromoi-tha-klisoun-to-sk/"/>
        <a href="https://neolaia.gr/neo/eidiseis"/>
      </related>
    </article>
  </body>
</html>