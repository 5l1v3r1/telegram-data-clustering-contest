<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/derzhdep-ssha-prybyraye-posadu-spetspredstavnyka-po-ukrayini/"/>
    <meta property="og:site_name" content="Рубрика"/>
    <meta property="article:published_time" content="2019-11-08T12:20:16+00:00"/>
    <meta property="og:title" content="Держдеп США прибирає посаду спецпредставника по Україні"/>
    <meta property="og:description" content="Державний департамент США ліквідує посаду спеціального представника по Україні, яку раніше займав Курт Волкер. Про це пише Foreign Policy з посиланням на чинних і колишніх американських чиновників. Очікується, що всі повноваження перейдуть іншим чиновникам Держдепартаменту, чиє портфоліо включає питання України. Посада спецпредставника була створена спеціально під Волкера, вона була неоплачуваною і він приділяв цій роботі […]"/>
  </head>
  <body>
    <article>
      <h1>Держдеп США прибирає посаду спецпредставника по Україні</h1>
      <address><time datetime="2019-11-08T12:20:16+00:00">08 Nov 2019, 12:20</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/09/ssha-ukrai-na-620x420-c-1.jpg"/>
      </figure>
      <p>
        <b>
          <b>Державний департамент США ліквідує посаду спеціального представника по Україні, яку раніше займав Курт Волкер.</b>
        </b>
      </p>
      <p>Про це пише <a href="https://foreignpolicy.com/">Foreign Policy</a> з посиланням на чинних і колишніх американських чиновників.</p>
      <p>Очікується, що всі повноваження перейдуть іншим чиновникам Держдепартаменту, чиє портфоліо включає питання України.</p>
      <p>Посада спецпредставника була створена спеціально під Волкера, вона була неоплачуваною і він приділяв цій роботі лише частину свого часу.</p>
      <p>
        <b>Видання зазначає, що рішення про її скасування стало першим відчутним сигналом про те, що наслідки від процесу імпічменту залишать відчутний слід в американській політиці щодо України, яка зараз в епіцентрі битви за президентство Дональда Трампа.</b>
      </p>
      <p>Нинішні і колишні американські чиновники говорять, що посада Волкера, швидше за все, буде скасована в основному тому, що адміністрації США буде важко знайти когось на цю роль, враховуючи, наскільки загрозливою стала робота над напрямком політики по Україні.</p>
      <p>Ті, хто були причетні до неї, і дали свідчення Конгресу у справі про імпічмент, зіткнулися з тиском з боку юристів Держдепартаменту.</p>
      <p>
        <b>Один з неназваних чиновників сказав, що Держдепартаменту буде “важко знайти хоч когось, хто погодиться торкнутися цієї роботи навіть триметровою палицею”.</b>
      </p>
      <p>“Ніхто при здоровому глузді не захоче цю роботу. Це чітка проблема, коли весь світ буде стежити за кожним твоїм рухом. А ще у тебе керівництво в Держдепартаменті, яке не демонструє бажання заступатися за своїх людей навіть в базових речах”, – сказав колишній чиновник США.</p>
      <p>Нагадаємо: <a href="https://rubryka.com/2019/11/08/u-derzhdepi-rozpovily-yak-porohoboty-atakuvaly-amerykansku-dyplomatiyu-pered-vyboramy-v-ukrayini/">у Держдепі розповіли, як “порохоботи” атакували американську дипломатію перед виборами в Україні.</a></p>
    </article>
  </body>
</html>