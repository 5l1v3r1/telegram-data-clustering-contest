<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620455/%D8%A8%D8%A7%D8%B2%DA%AF%D8%B4%D8%AA-%D8%A8%D9%86%D8%B2%DB%8C%D9%86-%D8%B3%D9%88%D9%BE%D8%B1-%D8%A8%D9%87-%D8%AC%D8%A7%DB%8C%DA%AF%D8%A7%D9%87%E2%80%8C%D9%87%D8%A7-%D8%AF%D8%B1-%D8%B1%D9%88%D8%B2%D9%87%D8%A7%DB%8C-%D8%A2%DB%8C%D9%86%D8%AF%D9%87"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T12:33:00+00:00"/>
    <meta property="og:title" content="بازگشت بنزین سوپر به جایگاه‌ها در روزهای آینده"/>
    <meta property="og:description" content="کمبود بنزین سوپر در کشور در حالی وارد چندمین هفته شده که در این بین عواملی مختلف، از جمله عرضه فرآورده‌های نفتی در بورس و تعمیرات اساسی پالایشگاه شازند به عنوان مقصران اصلی معرفی می‌شوند."/>
  </head>
  <body>
    <article>
      <h1>بازگشت بنزین سوپر به جایگاه‌ها در روزهای آینده</h1>
      <address>
        <time datetime="2019-11-08T12:33:00+00:00">08 Nov 2019, 12:33</time>
      </address>
      <p>
        <i>کمبود بنزین سوپر در کشور در حالی وارد چندمین هفته شده که در این بین عواملی مختلف، از جمله عرضه فرآورده‌های نفتی در بورس و تعمیرات اساسی پالایشگاه شازند به عنوان مقصران اصلی معرفی می‌شوند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>چند ماه پیش بود که خبر کمبود بنزین سوپر در جایگاه‌های کشور به گوش رسید. همزمانی این نایابی با عرضه فرآورده‌های نفتی در بورس با هدف صادرات باعث شد تا کمبود بنزین سوپر در جایگاه‌ها بر گردن بورس انرژی بیافتد.</p>
      <p>موضوعی که البته همواره از سوی شرکت پالایش و پخش فرآورده های نفتی ایران تکذیب شده است. در واقع بنزین عرضه شده در بورس، ‌بنزین سوپر نیست بلکه بنزین با استانداردهای یورو ۴ و یورو ۵ است.</p>
      <p>حتی زمانی که عرضه فرآورده‌های نفتی به دلیل تعطیلات آخر محرم و صفر در بورس انجام نشد، ‌برخی این عدم عرضه را با هدف تامین نیاز داخلی عنوان کردند و این در حالی بود که همچنان کمبود بنزین سوپر در برخی جایگاه‌ها ادامه داشت.</p>
      <p>موضوع کمبود بنزین سوپر آنقدر ادامه‌دار شد که وزیر نفت در این زمینه ورود کرد. «بیژن زنگنه» درباره کمبود بنزین سوپر گفت «در تامین بنزین سوپر چند روزی به دلیل تعمیرات و نگهداری در پالایشگاه نفت امام خمینی (ره) شازند و مشکلی دیگر، مقداری کمبود داشتیم که تاکید کردم حتما تامین شود؛ البته به من گفته‌اند مشکل عمده این موضوع حل شده است».</p>
      <p>با این حال همچنان در برخی جایگاه‌ها که نازل بنزین سوپر وجود دارد، عرضه این بنزین به دلیل کمبود انجام نمی شود و در برخی جایگاه ها نیز تنها در برخی از ساعت‌ها امکان دریافت بنزین سوپر وجود دارد.</p>
      <p>البته شرکت ملی پالایش و پخش فرآورده‌های نفتی ایران اعلام کرده که از گذشته نیز توزیع بنزین سوپر با محدودیت انجام می‌شد و تمامی جایگاه‌ها به بنزین سوپر دسترسی نداشتند.</p>
      <p>«مصطفی محمودی» رئیس اتحادیه جایگاه‌داران سوخت درباره کمبود بنزین سوپر در جایگاه‌های عرضه سوخت گفت: عرضه این سوخت نسبت به یک ماه پیش افزایش داشته اما همچنان با کمبود در جایگاه‌ها روبرو هستیم.</p>
      <p>وی با اشاره به اینکه از نظر توزیع و حمل و نقل بنزین سوپر مشکلی وجود ندارد، ‌ ادامه داد:‌ کمبود بنزین سوپر در برخی جایگاه‌ها کاملا محسوس است اما در جایگاه‌های شمال شهر و شهرهای بزرگ، تنها محدودیت وجود دارد.</p>
      <p>رئیس اتحادیه جایگاه‌داران سوخت افزود: مشکل تولید بنزین سوپر است که با تعمیرات پالایشگاه شازند بیشتر شد اما این پالایشگاه به عنوان تامین‌کننده بنزین سوپر تهران، اکنون به مدار تولید بازگشته و انتظار می‌رود مشکل در روزهای آینده حل شود.</p>
      <p>به گفته محمودی، ‌ با این حال همچنان عمده جایگاه‌ها با کمبود بنزین سوپر روبرو هستند.</p>
      <p>بر اساس قانون شرکت ملی پالایش و پخش فرآورده‌های نفتی مکلف به تولید و توزیع بنزین معمولی و بنزین با استاندارد یورو ۴ است که هم‌اکنون بیش‌تر از میزان تعهد خود بنزین با کیفیت یورو تولید و در کشور توزیع می‌کند.</p>
      <p>هم اکنون علاوه بر بنزین با استاندارد یورو ۴ و ۵، بنزین سوپر نیز تولید و به لحاظ محدودیت‌های ذخیره‌سازی و انتقال، در کشور توزیع می‌شود؛ این در حالی است که بنزین با استاندارد یورو از لحاظ زیست محیطی به مراتب پاک‌تر از بنزین سوپر است، با این وجود بنزین سوپر در کشور تولید و به لحاظ محدودیت‌های ذخیره سازی و انتقال، توزیع می‌شود.</p>
    </article>
  </body>
</html>