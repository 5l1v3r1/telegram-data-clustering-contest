<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/lekkoatletyka,128/diamentowa-liga-2020-skreslono-cztery-dyscypliny-rzut-dyskiem-biegi-na-200-metrow-i-na-3000-metrow-z-przeszkodami-trojskok,983898.html"/>
    <meta property="og:site_name" content="TVN24"/>
    <meta property="article:published_time" content="2019-11-08T12:32:00+00:00"/>
    <meta property="og:title" content="Cztery konkurencje skreślone, zawodnicy się buntują. &quot;Możecie stworzyć własną ligę&quot;"/>
    <meta property="og:description" content="Szykuje się rozłam w lekkiej atletyce? Decyzja światowej federacji o wykreśleniu z programu Diamentowej Ligi na przyszły sezon aż czterech konkurencji spotkała się z niezadowoleniem wielu sportowcó..."/>
  </head>
  <body>
    <article>
      <h1>Cztery konkurencje skreślone, zawodnicy się buntują. "Możecie stworzyć własną ligę"</h1>
      <address>
        <time datetime="2019-11-08T12:32:00+00:00">08 Nov 2019, 12:32</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/333222170ab9edca4785c39f55221fe7/6f3830a1-42b6-45ed-b06b-4f9fc53b682e-480p.mp4" autoplay="" loop=""/>
        <figcaption>Polscy lekkoatleci regularnie startują w Diamentowej Lidze Foto: Getty Images | Video: Eurosport</figcaption>
      </figure>
      <h3>Szykuje się rozłam w lekkiej atletyce? Decyzja światowej federacji o wykreśleniu z programu Diamentowej Ligi na przyszły sezon aż czterech konkurencji spotkała się z niezadowoleniem wielu sportowców. Utytułowany trójskoczek Christian Taylor ogłosił założenie Związku Zawodników, a słynny Carl Lewis zachęca lekkoatletów do stworzenia własnej ligi.</h3>
      <p>Kolejna edycja Diamentowej Ligi odbędzie się bez biegu na 200 metrów, biegu na 3000 metrów z przeszkodami, rzutu dyskiem oraz trójskoku. O zmianach poinformowała w środę organizacja World Athletics (dawniej IAAF), od lat odpowiedzialna za przeprowadzanie cyklu.</p>
      <h3>1,5 godziny i ani minuty dłużej</h3>
      <p>O tym, które konkurencje wylecą z harmonogramu zadecydowały wyniki ankiety, badającej popularność każdej z nich. Przeanalizowano także aktywność w mediach społecznościowych.</p>
      <p>Drastyczne kroki podjęto ze względu na transmisje telewizyjne. Te były ponoć zbyt długie. Teraz, na wzór meczów piłkarskich, mają on nie przekraczać 1,5 godziny. Organizatorzy będą mogli rozszerzyć program o dodatkowe konkurencje, ale nie będą one pokazywane w relacjach i nagradzane.</p>
      <p>"Oczywiście rozumiem rozczarowanie zawodników, których nie objął program, ale naszym celem jest skupienie się na najciekawszym możliwym programie i skróceniu go, by telewizje chciały pokazywać mityngi, a kibice chcieli je oglądać" - tłumaczył szef World Athletics Sebastian Coe.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/5db9962c-4f12-4646-bcd9-33cb5c313e39.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Sebastian Coe liczy na wyrozumiałość sportowców<cite>Źródło: Getty Images</cite></figcaption>
      </figure>
      <h3>Nie mają żadnej władzy</h3>
      <related>
        <a href="https://eurosport.tvn24.pl/lekkoatletyka,128/52-kilogramy-narkotykow-w-bagazniku-olimpijka-skazana-na-dluga-odsiadke,982918.html"/>
      </related>
      <p>Działaczom zarzucono, że w ten sposób dzielą lekkoatletów na lepszych i gorszych. Wiele osób zastanawia się, dlaczego ankiety badające popularność konkurencji przeprowadzono tylko w siedmiu państwach (Chinach, Francji, RPA, USA, Belgii, Szwajcarii i Wielkiej Brytanii ), skoro World Athletics zrzesza ich aż 214.</p>
      <p>Trójskoczek Christian Taylor, złoty medalista z Londynu i ostatnich igrzysk w Rio, już ogłosił założenie Związku Zawodników. Zachęca kolegów, aby do niego dołączyli.</p>
      <p>"Nasz sport to jedność i różnorodność, rozdzielanie go może mu tylko zaszkodzić. Od jakiegoś czasu rozmawiam z innymi sportowcami o tym, żebyśmy byli lepiej słyszalni. Chcemy walczyć o swoje prawa i miejsce przy negocjacyjnym stole. Chcemy przekazać naszą wizję sportu i pomysł na to, jak go rozwijać, by nie zatracił swojego DNA" - napisał w oświadczeniu Taylor.</p>
      <p>Do tej pory problemami zawodników zajmowała się Komisja Sportowców. Problem w tym, że działa ona z ramienia World Athletics. "Jako sportowcy nie mamy żadnej władzy. Potrzebujemy organu niezależnego od World Atheltics" - dodał Taylor.</p>
      <figure>
        <img src="https://r-scale-e0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/6f929b79-af59-4756-a09c-7f68a249c1ef.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Taylor założył Związek Zawodników<cite>Źródło: Getty Images</cite></figcaption>
      </figure>
      <h3>"Nie macie innego wyjścia"</h3>
      <p>Amerykanin nastawia się na dialog, zgoła inne podejście ma jego rodak Carl Lewis. Dziewięciokrotny złoty medalista igrzysk jest za tym, aby lekkoatleci zdecydowali się na radykalne kroki.</p>
      <p>- Możecie stworzyć własną ligę. Sami ustalicie program i wierzę, że nikogo nie będziecie skreślać. Cały świat wam pomoże, choć na pewno początki nie będą łatwe. Do tego trzeba determinacji i ścisłej współpracy, ale jesteście w stanie to zrobić! To na pewno potrwa, nie odniesiecie sukcesu z dnia na dzień, ale zobaczycie - nie macie innego wyjścia" - napisał na Twitterze 58-letni były sprinter, który sięgał po złoto także jako skoczek w dal.</p>
      <p>- Nie musicie się na to godzić. Idźcie do Międzynarodowego Komitetu Olimpijskiego i sami ustalcie, jaki powinien być program igrzysk, zanim zrobią to za was - dodał Lewis.</p>
      <figure>
        <img src="https://r-scale-20.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/36f58e51-5947-4a6c-af6d-9ad763cd2598.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Carl Lewis (w środku) wspiera pokrzywdzonych sportowców<cite>Źródło: Getty Images</cite></figcaption>
      </figure>
      <h3>Mniej konkurencji, ale więcej imprez</h3>
      <p>Diamentowa Liga zmienia format po dziesięciu latach. Najbliższa edycja będzie składała się z 14 mityngów i jednego finału, czyli o jedną imprezę więcej niż dotychczas (było dwanaście mityngów i dwa finały). Odbędzie się łącznie po dwanaście, a nie jak do tej pory po osiemnaście rywalizacji mężczyzn i kobiet.</p>
      <p>Od początku istnienia Diamentowej Ligi w jej programie brakuje rzutu młotem. Jak podano w środowym  komunikacie World Athletics, najbardziej popularne konkurencje imprezy to bieg na 100 metrów, skok w dal i wzwyż. Jak wykazały zlecone badania, tuż za nimi są skok o tyczce oraz bieg na 400 m.</p>
      <p>Przyszłoroczny cykl rozpocznie się 17 kwietnia w Dausze.</p>
      <p>Autor: TG / Źródło: lequipe.fr, eurosport.pl, PAP</p>
    </article>
  </body>
</html>