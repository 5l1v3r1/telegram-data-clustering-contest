<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/08/syrbiia-postroi-pytia-ot-belgrad-do-bylgariia-za-pod-3-chasa.428975?utm_source=referral&amp;utm_campaign=most_comment"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T12:35:00+00:00"/>
    <meta property="og:title" content="Сърбия построи пътя: От Белград до България за под 3 часа"/>
    <meta property="og:description" content="Борисов и Вучич откриват източното разклонение на коридор 10 | Dnes.bg"/>
  </head>
  <body>
    <article>
      <h1>Сърбия построи пътя: От Белград до България за под 3 часа</h1>
      <h2>Борисов и Вучич откриват източното разклонение на коридор 10</h2>
      <address><time datetime="2019-11-08T12:35:00+00:00">08 Nov 2019, 12:35</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Мисия Коридор 10 е завършена, заяви днес сръбският министър на строителството Зорана Михайлович, след като посети последния участък на източното разклонение на коридора, водещ до България, предаде Танюг.</p>
      <p>Михайлович каза, че всичко е готово за утрешното тържествено откриване на източното разклонение на Коридор 10, на което, според агенция Танюг, ще присъстват българският премиер Бойко Борисов и сръбският президент Александър Вучич.</p>
      <p>Министърът добави, че с тази автомагистрала от Белград до границата с България при Цариброд ще се стига за по-малко от 3 часа.</p>
      <p>Източното разклонение на Коридор 10 от Ниш до Цариброд е с обща дължина 86,9 километра. Участъкът, който се пуска за движение утре, е от Просек до Цървена река с обща дължина 22,5 километра, включващ 700-метровия тунел Банцарево. С това приключва изграждането на Коридор 10 през Сърбия.</p>
      <p>На цялото източно разклонение на Коридор 10 от Ниш до Цариброд са построени 87 моста, 5 тунела, направени са 12,5 милиона кубически метра изкопи, 9,5 милиона кубически метра насипи и е положен около 780 хиляди тона асфалт, съобщи БТА.</p>
      <p>Общата стойност на строителството на източния клон на Коридор 10 се оценява на около 476 милиона евро. Източното разклонение свързва Сърбия с България, но е важно и като транзитен коридор за движение от Централна Европа и Турция към Близкия изток.<br/> </p>
      <figure>
        <iframe src="https://www.youtube.com/embed/k6WuGcwsRfg" width="650" height="365" data-service="Youtube" scrolling="no"/>
      </figure>
    </article>
  </body>
</html>