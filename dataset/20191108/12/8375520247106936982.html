<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/u-ssha-hochut-likviduvati-posadu-specpredstavnika-po-ukrajini-638675.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T12:02:18+00:00"/>
    <meta property="og:title" content="У США хочуть ліквідувати посаду спецпредставника по Україні"/>
    <meta property="og:description" content="Всі повноваження спецпредставника перейдуть іншим чиновникам Держдепартаменту"/>
  </head>
  <body>
    <article>
      <h1>У США хочуть ліквідувати посаду спецпредставника по Україні</h1>
      <address>
        <time datetime="2019-11-08T12:02:18+00:00">08 Nov 2019, 12:02</time>
      </address>
      <h4>Всі повноваження спецпредставника перейдуть іншим чиновникам Держдепартаменту</h4>
      <p>Посада спецпредставника США з питань України, яку раніше займав Курт Волкер, буде повністю скасована. Про це повідомляє <a href="https://foreignpolicy.com/2019/11/07/state-scrap-special-envoy-ukraine-impeachment-investigation-giuliani-trump/">Foreign Policy</a> з посиланням на діючих і колишніх американських чиновників.</p>
      <p>Очікується, що всі повноваження спецпредставника перейдуть іншим чиновникам Держдепартаменту, чиє портфоліо включає український напрямок політики.</p>
      <p>Як зазначає видання, ліквідація посади стала першим відчутним сигналом про те, що наслідки від процесу імпічменту президента США Дональда Трампа залишать відчутний слід в американській політиці щодо України.</p>
      <p>Американські чиновники кажуть, що посаду Волкера, швидше за все, буде скасовано в основному тому, що адміністрації буде важко знайти когось на цю роль, враховуючи, наскільки загрозливою стала робота над напрямком політики по Україні.</p>
      <p>Ті, хто були причетні до неї і дали свідчення Конгресу в справі про імпічмент, зіткнулися з тиском з боку юристів Держдепартаменту. Крім того їх кар'єра постраждала чи взагалі була знищена.</p>
      <p>«Ніхто в здоровому глузді не захоче вступити в цю роль. Це чітка проблема, коли весь світ буде стежити за кожним твоїм рухом. А ще у тебе керівництво в Держдепартаменті, яке не демонструє бажання заступатися за своїх людей навіть у базових речах», - сказав колишній чиновник США.</p>
      <p>Нагадаємо, спеціальний представник Держдепартаменту США в Україні <a href="https://glavcom.ua/news/zmi-volker-povidomiv-derzhsekretaryu-ssha-pro-vidstavku-628432.html">Курт Волкер подав у відставку</a>.</p>
      <p>П’ятий президент України, лідер «Європейської солідарності» Петро <a href="https://glavcom.ua/country/politics/poroshenko-shkoduje-shcho-volker-pishov-u-vidstavku-628485.html">Порошенко назвав відставку спеціального представника США по Україні Курта Волкера тривожною новиною з Вашингтона</a>.</p>
      <p>Як повідомлялося, особистий адвокат президента США Дональда Трампа <a href="https://glavcom.ua/news/advokat-trampa-oprilyudniv-perepisku-z-volkerom-i-pomichnikom-zelenskogo-629986.html">Руді Джуліані опублікував приватну переписку з Волкером</a> і помічником президента Володимира Зеленського Андрієм Єрмаком.</p>
      <p>Також Джуліані зізнався, що <a href="https://glavcom.ua/news/dzhuliani-priznavsya-shcho-volker-yogo-poperedzhav-pro-rishalu-bogdana-629840.html">Волкер його попереджав про «рішалу» Богдана</a>.</p>
      <related>
        <a href="https://glavcom.ua/news/ukrajina-i-ssha-pidpisali-protokol-pro-oboronne-spivrobitnictvo-638552.html"/>
        <a href="https://glavcom.ua/news/milyarder-blumberg-hoche-balotuvatisya-v-prezidenti-ssha-638531.html"/>
        <a href="https://glavcom.ua/news/ssha-zanepokojeni-peresliduvannyam-poroshenka-638365.html"/>
      </related>
    </article>
  </body>
</html>