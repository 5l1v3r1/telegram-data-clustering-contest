<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620458/%D8%AF%D8%A7%D8%AF%DA%AF%D8%A7%D9%87-%D9%86%DB%8C%D9%88%DB%8C%D9%88%D8%B1%DA%A9-%D8%AA%D8%B1%D8%A7%D9%85%D9%BE-%D8%B1%D8%A7-%D8%A8%D9%87-%D9%BE%D8%B1%D8%AF%D8%A7%D8%AE%D8%AA-%D8%BA%D8%B1%D8%A7%D9%85%D8%AA-%DB%B2-%D9%85%DB%8C%D9%84%DB%8C%D9%88%D9%86-%D8%AF%D9%84%D8%A7%D8%B1%DB%8C-%D9%85%D8%AD%DA%A9%D9%88%D9%85-%DA%A9%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T12:44:00+00:00"/>
    <meta property="og:title" content="دادگاه نیویورک، ترامپ را به پرداخت غرامت ۲ میلیون دلاری محکوم کرد"/>
    <meta property="og:description" content="دادگاهی در نیویورک، دونالد ترامپ را به پرداخت دو میلیون دلار غرامت به خاطر سوءاستفاده مالی از بنیاد هم اکنون منحل شده ترامپ برای پیشبرد بلندپروازی‌های سیاسی وی محکوم کرد."/>
  </head>
  <body>
    <article>
      <h1>دادگاه نیویورک، ترامپ را به پرداخت غرامت ۲ میلیون دلاری محکوم کرد</h1>
      <address>
        <time datetime="2019-11-08T12:44:00+00:00">08 Nov 2019, 12:44</time>
      </address>
      <p>
        <i>دادگاهی در نیویورک، دونالد ترامپ را به پرداخت دو میلیون دلار غرامت به خاطر سوءاستفاده مالی از بنیاد هم اکنون منحل شده ترامپ برای پیشبرد بلندپروازی‌های سیاسی وی محکوم کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نوشته پایگاه سی‌بی‌اس نیوز، این مبلغ به عنوان بخشی از فرآیند حل و فصل شکایت مربوط به لتیسیا جیمز، دادستان کل نیویورک علیه دونالد ترامپ و سه فرزندش شامل دونالد جونیور، ایوانکا و اریک مطرح شده است.</p>
      <p>این شکایت در ژوئن ۲۰۱۸ ثبت شده و مدعی شده که مدیران بنیاد ترامپ قوانین مربوط به خیریه‌ها در ایالت نیویورک را دور زده تا به رئیس جمهور اجازه دهند از اعتبارات این بنیاد برای منافع شخصی، تجاری و سیاسی استفاده کند.</p>
      <p>یکی از این منافع مد نظر ترامپ هماهنگ ساختن نامزدی‌اش برای ریاست جمهوری در سال ۲۰۱۶ با استفاده از این پول‌ها بوده است. بنیاد ترامپ اعلام کرده که سال گذشته میلادی رسما تعطیل شده است که البته در آن زمان اتهام استفاده از پول‌های این بنیاد برای منافع شخصی ترامپ مطرح شده بود.</p>
      <p>در بیانیه جیمز آمده است، شکایت علیه بنیاد دونالد ترامپ در ژوئن ۲۰۱۸ ثبت شد. در این شکایت عنوان شده که مدیران این بنیاد وظایف نظارتی خود را طبق قوانین خیریه‌ها در نیویورک نادیده گرفته‌اند و اقدامات آنها نشان می‌دهد که چطور ترامپ مکررا از پول‌های این بنیاد برای منافع شخصی، تجاری و سیاسی خود استفاده کرده است.</p>
      <p>دفتر این دادستان کل نیویورک عنوان کرد: ترامپ و کمپین انتخاباتی‌اش از ۵۰۰ هزار دلار از اعتبارات این بنیاد برای یک تجمع انتخاباتی استفاده کرده‌اند.</p>
      <p>قاضی دادگاه عالی نیویورک نیز اظهار کرد: ترامپ وظیفه‌اش به عنوان یک امین این بنیاد را زیر پا گذاشته است و در این بنیاد اتلاف هزینه صورت گرفته است. دارایی‌های فعلی این بنیاد معادل ۱.۷۸ میلیون دلار در کنار یک مبلغ دو میلیون دلاری غرامت در میان گروه‌های غیر انتفاعی مختلف از جمله انجمن کمک کودکان، صندوق کالج یونایتد نگرو و موزه یادبود هلوکاست آمریکا توزیع می‌شود.</p>
      <p>یک سخنگوی این بنیاد گفت که آنها از اعطای این پول‌ها به این آرمان‌های شایسته خرسند هستند. در عین حال یک دادگاه استیناف فدرال نیویورک نیز روز دوشنبه حکم داد: اظهاریه‌های مالیاتی رئیس جمهور آمریکا قابل تحویل داده شدن به بازرسان کیفری ایالتی هستند.</p>
    </article>
  </body>
</html>