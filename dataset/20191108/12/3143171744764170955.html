<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-ecco-lamam-2-0-entro-lanno-tutti-i-servizi-on-line.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T12:48:07+00:00"/>
    <meta property="og:title" content="Messina, ecco l’Amam 2.0. Entro l’anno tutti i servizi on line"/>
    <meta property="og:description" content="Si potrà fare quasi tutto sul nuovo sito web, ma comunque aumentano gli orari di apertura agli sportelli. E il sindaco De Luca se la prende con tutti per ciò che accadeva in passato"/>
  </head>
  <body>
    <article>
      <h1>Messina, ecco l’Amam 2.0. Entro l’anno tutti i servizi on line</h1>
      <address><time datetime="2019-11-08T12:48:07+00:00">08 Nov 2019, 12:48</time> by <a rel="author" href="https://www.tempostretto.it/author/marco-ipsale" target="_blank">Marco Ipsale</a></address>
      <p>
        <i>Si potrà fare quasi tutto sul nuovo sito web, ma comunque aumentano gli orari di apertura agli sportelli. E il sindaco De Luca se la prende con tutti per ciò che accadeva in passato</i>
      </p>
      <p>MESSINA – Forse è l’unica azienda italiana, o comunque una delle pochissime, che nel 2019 non consente di <a href="https://www.tempostretto.it/news/bollette-amam-illeggibili-da-gennaio-si-cambia-e-si-potranno-canalizzare.html?refresh_ce">canalizzare le bollette</a> e obbliga i cittadini a pagarle di volta in volta tramite altri servizi. Un “medioevo” destinato a finire. L’Amam si adegua ai tempi, dalla prossima settimana avrà un nuovo sito web e offrirà una serie di<a href="https://www.tempostretto.it/news/amam-presto-bollette-canalizzate-e-gestione-dei-servizi-on-line.html"> servizi on line</a> che faciliteranno il compito dei cittadini.</p>
      <h3>RAPPORTI PROPRIETARI/INQUILINI e CONTATORI SINGOLI PER I CONDOMINI</h3>
      <p>Due le novità immediate: la prima è che ogni detentore di casa (proprietario o inquilino) deve fare voltura o nuovo allaccio ed avere il proprio contratto. Così l’Amam si rivarrà solo sul reale utilizzatore dell’acqua, cioè i proprietari non dovranno più risponderne se l’inquilino non paga, mentre si potranno volturare anche le utenze morose, dichiarando l’estraneità con l’utente precedente. La seconda è che chi ha un <a href="https://www.tempostretto.it/news/via-lacqua-ai-morosi-i-condomini-protestano-de-luca-denunciate-gli-amministratori.html">contatore condominiale</a> potrà averne uno singolo ma dovrà provvedere a sue spese a fornire un punto di allaccio in zona accessibile (quindi non dentro casa). Inoltre il condominio dovrà prima ripartire il debito per ognuno dei condòmini, si dovrà pagare il 20 % immediatamente e poi il nuovo utente si obbligherà al pagamento della parte restante rateizzata.</p>
      <h3>DA DICEMBRE</h3>
      <p>Altre novità a dicembre: gli sportelli saranno aperti per 36 ore settimanali (rispetto alle attuali 22), con nuova apertura il sabato e un altro pomeriggio, ci sarà una nuova app per l’autolettura, e due numeri verdi unici per segnalazioni guasti e per assistenza commerciale.</p>
      <h3>LA VERA RIVOLUZIONE PARTIRA’ DAL 1. GENNAIO</h3>
      <p>La vera rivoluzione, in realtà, partirà dal 1. gennaio. Gli utenti potranno registrarsi sul sito e gestire le proprie utenze, facendo anche volture e cessazioni, e potranno anche richiedere assistenza e ottenere risposte veloci. La fattura avrà dati trasparenti e facilmente leggibili, secondo le linee guida Arera (Autorità di regolazione per energia, reti e ambiente): da un minimo di due l’anno (per meno di 100 metri cubi di consumo annuale) a un massimo di sei l’anno (per consumi superiori a 3.000 metri cubi), senza più note di credito che annullano fatture ma solo eventuali conguagli.</p>
      <h3>GLI INTERVENTI DEL CDA AMAM</h3>
      <p>La parte tecnica è affidata al consigliere Roberto Cicala: “Stiamo testando la nuova app e facendo le convenzioni con le banche, le Poste e gli altri servizi di pagamento elettronico. La possibilità di avere molti servizi on line diminuirà anche le code agli sportelli, che comunque aumenteranno le proprie ore di apertura fino a 44 nel 2021. E poi si dovranno definire le procedure e le tempistiche per la costituzione in mora e la sospensione o limitazione della fornitura per chi non paga, visto che la prescrizione scenderà da 5 a 2 anni”.</p>
      <p>Focus anche su altri argomenti. Il presidente Salvo Puccio sottolinea lo sforzo ambientale, soprattutto sui torrenti, prima <a href="https://www.tempostretto.it/news/scoperti-scarichi-abusivi-di-150-famigliel-nel-torrente-san-licandro-ultimatum-de-luca.html">San Licandro</a> e ora Giostra. Il vicesindaco Salvatore Mondello la necessità di integrare lo smaltimento delle<a href="https://www.tempostretto.it/news/scarichi-abusivi-a-messina-un-mese-per-mettersi-in-regola-poi-lamam-interverra-in-danno.html"> acque bianche</a> con quelle delle acque nere. La consigliera Loredana Bonasera si sta occupando del progetto delle “<a href="https://www.tempostretto.it/news/lotta-alla-plastica-presto-le-case-dellacqua-quella-messinese-e-di-qualita.html">Case dell’Acqua</a>” e della riattivazione delle fontane, su tutte alla Stazione e a Villa Dante.</p>
      <h3>GLI ATTACCHI DA PARTE DEL SINDACO DE LUCA</h3>
      <p>Sulla parte politica, invece, lo “show” è come al solito tutto del sindaco Cateno De Luca. “Nella variazione di bilancio inviata al Consiglio comunale – dice – abbiamo previsto un aumento di capitale di 2 milioni, per adeguarlo agli obiettivi. Abbiamo avviato le stabilizzazioni e potenziato un organico che era ridotto al minimo. Nel piano di riequilibrio, il Comune chiedeva oltre 20 milioni ad Amam per pagare i propri debiti, una cosa balorda, illecita e sgangherata. Abbiamo rinunciato a questi utili farlocchi, l’Amam non è un’azienda svizzera e, anche se lo fosse, la legge dice che in caso di forti utili si debba abbassare la tariffa. Dobbiamo recuperare, invece, gli utili veri. Continueremo a distaccare l’acqua alle attività commerciali che non pagano: l’85 % di loro può e deve pagare. E poi l’Amam ha anche debiti, quindi prima deve pagare quelli, ad esempio paga 120mila euro al mese in più di costi di energia elettrica”.</p>
      <h3>CONTRO LA SOCIETA’ CHE GESTIVA LE FATTURAZIONI</h3>
      <p>Il sindaco usa poi parole forti nei confronti della società che ha gestito negli ultimi anni la fatturazione. “Un appalto schifoso, illecito e immorale. Amam ha regalato i suoi dati per essere in cambio ricattata e taglieggiata. Oltre a un fisso di 160mila euro l’anno si pagava anche a fatturazione, con proroga di incarichi, perché nessuno ha mai preso a calci in culo chi ci ha in messo in difficoltà. Spero che mi ascoltino e mi querelino”.</p>
      <p>
        <b>(Marco Ipsale)</b>
      </p>
    </article>
  </body>
</html>