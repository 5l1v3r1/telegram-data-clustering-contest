<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/reklame/2019/11/bi-velger-schjarven-som-nytt-reklamebyra/"/>
    <meta property="og:site_name" content="Kampanje"/>
    <meta property="article:published_time" content="2019-11-08T12:48:03+00:00"/>
    <meta property="og:title" content="BI velger Schjærven som nytt reklamebyrå: - En stor ære"/>
    <meta property="og:description" content="- BI er en viktig samfunnsaktør med et betydelig ansvar, og den posisjonen skal vi nå tydeliggjøre sammen med BI og Carat i Creative Hub, sier konsernsjef i Schjærven, Anders Waage."/>
  </head>
  <body>
    <article>
      <h1>BI velger Schjærven som nytt reklamebyrå: - En stor ære</h1>
      <address><time datetime="2019-11-08T12:48:03+00:00">08 Nov 2019, 12:48</time> by <a rel="author" href="https://kampanje.com/users/jacob-andersen/" target="_blank">Jacob Andersen</a></address>
      <p>
        <b>- BI er en viktig samfunnsaktør med et betydelig ansvar, og den posisjonen skal vi nå tydeliggjøre sammen med BI og Carat i Creative Hub, sier konsernsjef i Schjærven, Anders Waage.</b>
      </p>
      <p>Handelshøyskolen BI har valgt Schjærven som samarbeidspartner og leverandør av reklamebyråtjenester. Schjærven skal arbeide med å styrke merkevaren BI og bistå med ulike kommunikasjonsløsninger i relevante kanaler både nasjonalt og internasjonalt. </p>
      <p>- Dette er en stor ære, og en anerkjennelse av den omfattende kompetansen vi har på huset, sier <b>Anders Waage</b>, konsernsjef i Schjærven.</p>
      <p>- BI er en viktig samfunnsaktør med et betydelig ansvar, og den posisjonen skal vi nå tydeliggjøre sammen med BI og Carat i Creative Hub, fortsetter Waage og legger til:</p>
      <p>- Samarbeidsmodellen vår har egne regler og ritualer, og den gjør merkevarebygging av dette kaliberet samlende, mer effektiv og veldig gøy.</p>
      <p>Kommunikasjonsdirektør ved BI, <b>Yngve Kveine</b>, sier de ser frem til å tydeliggjøre handelshøyskolens posisjon sammen med Schjærven. </p>
      <p>- Vår markedskommunikasjon må gjenspeile forskning i verdensklasse, topp undervisning og svært gode jobbmuligheter etter endt utdanning, sier Kveine. </p>
      <p>Handelshøyskolen BI er en av Europas største handelshøyskoler med mer enn 20.000 studenter. </p>
      <p>Samarbeidet mellom BI og Schjærven startet 1. november.</p>
    </article>
  </body>
</html>