<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620456/%D9%85%D9%87%D9%84%D8%AA-%D8%AF%D9%88-%D9%87%D9%81%D8%AA%D9%87%E2%80%8C%D8%A7%DB%8C-%D8%A7%D8%B3%D8%AA%D8%B1%D8%A7%D9%85%D8%A7%DA%86%D9%88%D9%86%DB%8C-%D8%A8%D9%87-%D8%A7%D8%B3%D8%AA%D9%82%D9%84%D8%A7%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T12:34:00+00:00"/>
    <meta property="og:title" content="مهلت دو هفته‌ای استراماچونی به استقلال"/>
    <meta property="og:description" content="ظاهرا استراماچونی دو هفته به مسئولین تیم استقلال برای حل مشکلات این تیم فرصت داده است."/>
  </head>
  <body>
    <article>
      <h1>مهلت دو هفته‌ای استراماچونی به استقلال</h1>
      <address>
        <time datetime="2019-11-08T12:34:00+00:00">08 Nov 2019, 12:34</time>
      </address>
      <p>
        <i>ظاهرا استراماچونی دو هفته به مسئولین تیم استقلال برای حل مشکلات این تیم فرصت داده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نشریه «مساجرو» ایتالیا نوشته که آندره‌آ استراماچونی با وجود اعتراض‌هایی که به پرداخت نشدن مطالباتش داشته فعلاً قصد خداحافظی با تیم فوتبال استقلال را ندارد.</p>
      <p>این نشریه با اشاره به گمانه‌زنی‌هایی که درباره آینده کادر فنی تیم اودینزه ایتالیا صورت گرفته - تیمی که به دلیل شروع ضعیفش در این فصل سری A سرمربی‌اش ایگور تودور را برکنار کرده و یک مربی موقت را روی کار آورده است - می‌نویسد: در حالی که در استادیو فریولی (ورزشگاه خانگی اودینزه) تصمیم‌گیری درباره سرمربی جدید ادامه دارد، یکی از سرمربیان سابق اودینزه نیز جزو گزینه‌هایی است که نامش شنیده می‌شود؛ آندره‌آ استراماچونی.</p>
      <p>مساجرو در ادامه نوشته است: استراماچونی به دلیل پردخت نشدن حقوق چند ماه گذشته‌اش در این تیم مشکلاتی دارد و به همین دلیل هم بحث استعفایش مطرح شده، اما خودش این خبر را که از سرمربیگری تیم استعفا کرده، رد کرد.</p>
      <p>استراماچونی اگر چه گفت که با وضعیت موجود نمی‌تواند به کارش ادامه دهد، اما به کارفرمایان خود دو هفته مهلت داده تا مشکلات مربوط به پرداخت حقوق او را حل کنند.</p>
      <p>آخرین خبرها درباره آینده کادر فنی تیم اودینزه از تمایل این باشگاه برای استخدام جنارو گتوسو سرمربی فصل گذشته میلان حکایت داشت، اما ظاهراً او تمایلی برای قبول هدایت سفیدومشکی‌پوشان شهر اودینه نشان نداده است. استراماچونی پس از ترک اینتر، برای یک فصل (۲۰۱۵-۲۰۱۴) هدایت اودینزه را برعهده داشت.</p>
      <p>مساجرو در حالی از استراماچونی به عنوان یکی از کاندیداهای هدایت اودینزه نام برده که او در ۴۱ بازی که روی نیمکت این تیم نشست، آمار ضعیفی به ثبت رساند؛ ۱۲ پیروزی، ۱۱ تساوی و ۱۸ شکست.</p>
    </article>
  </body>
</html>