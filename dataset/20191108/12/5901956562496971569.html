<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/bivanje/clanek/z-martinom-na-vino-in-na-pot-242361"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T12:17:00+00:00"/>
    <meta property="og:title" content="Z Martinom na vino in na pot"/>
    <meta property="og:description" content="Grozdi so v sodih v kleteh že postali žlahtna kapljica, kar moramo Slovenci, ljubitelji vina, vsekakor praznovati. Kjer koli raste vinska trta, se bo v naslednjih dneh nazdravljalo in plesalo, marsi..."/>
  </head>
  <body>
    <article>
      <h1>Z Martinom na vino in na pot</h1>
      <h2>V teh dneh slavimo praznik novega vina; na žlahtno kapljico in dobrote vabijo zidanice, vinotoči, kleti in turistične kmetije, mesta pa prirejajo martinovanja na prostem.</h2>
      <address><time datetime="2019-11-08T12:17:00+00:00">08 Nov 2019, 12:17</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1575660.jpg"/>
          <figcaption>Pečena gos in rdeče zelje sta se v naši zavesti zakoreninila kot značilna pojedina za martinovo. FOTO: Shutterstock</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1575653.jpg"/>
          <figcaption>Prihaja eden naših največjih praznikov, praznik novega vina. FOTO: Guliver/Getty images</figcaption>
        </figure>
      </slideshow>
      <p>Grozdi so v sodih v kleteh že postali žlahtna kapljica, kar moramo Slovenci, ljubitelji vina, vsekakor praznovati. Kjer koli raste vinska trta, se bo v naslednjih dneh nazdravljalo in plesalo, marsikje bo dišalo tudi po pečeni gosi, dušenem rdečem zelju in mlincih. Ali pa se bo ob kozarčkih domačega vina okrepčalo najmanj z narezkom domačih mesnin. Če še ne veste, kje bi nazdravili enemu naših največjih praznikov, martinovemu, se lahko oprete na katerega od naših namigov.<br/><br/>Skozi staro jedro Ljubljane se bo na Martinov konec tedna znova vila vinska pot, ki jo morda lahko začnete že jutri ob 10. uri s tradicionalnim dvigom vina iz Ljubljanice, od tam pa krenete na trge in uličice, posejane s stojnicami, ki se bodo šibile pod vini in kulinaričnimi užitki. Če pa se želite malenkost odmakniti od najbolj množičnega utripa, v Švicariji v objemu Tivolskega parka pripravljajo Martinovo pojedino z žurom do zgodnjih jutranjih ur. A če je množično druženje tisto, kar vam diši, jo je morda najbolje mahniti v Maribor, kjer se za martinovo na Trgu Leona Štuklja zbere tudi več kot 20-tisočglava množica. In tudi letos bo štajerska prestolnica v ponedeljek v znamenju domače kulinarike in odličnega vina, ne pozabite pa niti na svečani krst mošta z vinsko kraljico Slovenije. Seveda ne boste usekali mimo niti z martinovanjem na Ptuju, mestu z najstarejšo vinsko kletjo pri nas, pri čemer zna biti še posebno zanimiva današnja večerna degustacija vin v rovu pod gradom, kjer boste žlahtno kapljico okusili nekoliko drugače, še intenzivneje. V popolni temi namreč.</p>
      <blockquote>Ta petek, soboto in nedeljo bodo vino slavili na najmanj petdesetih pohodih po naših vinorodnih okoliših.</blockquote>
      <figure>
        <img src="https://www.slovenskenovice.si/images/slike/2019/10/24/1575653.jpg"/>
        <figcaption>Prihaja eden naših največjih praznikov, praznik novega vina. FOTO: Guliver/Getty images</figcaption>
      </figure>
      <p>Vse bolj pridobiva veljavo tudi martinovanje v Ormožu, ki ga praznujejo od danes pa do vključno ponedeljka, zaznamuje pa ga ne le okušanje vin in dobrot za pod zob, ampak tudi vrsta delavnic, razstav in pohodov, možni pa bodo tudi ogledi ponudnikov in kleti s hop on avtobusi. To bo možno tudi na Krasu, kjer v Štanjelu v naslednjih dneh slavijo praznik vina. Pomislili so namreč, da po kozarčku ali dveh ni pametno – ali dovoljeno – sesti za volan, zato se boste med vinskimi kletmi lahko vozili z avtobusom hop gor, hop dol. In obenem opazovali pravljično okolico, saj Kras v tem času zažari v rdečih barvah ruja in vinske trte. Prav nič ne zaostajajo lepote Goriških brd, kjer lahko Martinu nazdravite v srednjeveški vasici Šmartno, seveda z briško žlahtno kapljico ob spremljavi tradicionalnih dobrot. Če pa vas pri vdajanju dobrotam nekoliko zanese, se lahko za preobilno soboto oddolžite z nedeljskim Martinovim pohodom iz Vipolž. </p>
    </article>
  </body>
</html>