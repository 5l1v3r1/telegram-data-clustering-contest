<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89037"/>
    <meta property="og:site_name" content="Denník politika"/>
    <meta property="article:published_time" content="2019-11-08T12:35:01+00:00"/>
    <meta property="og:title" content="Penta sa obula do koalície PS/Spolu, ich Lex Haščák vníma ako populistický nezmysel"/>
    <meta property="og:description" content="8.11.2019 (Webnoviny.sk) – Koalícia PS/Spolu predložila do parlamentu návrh zákona, ktorý dostal pomenovanie Lex Haščák. V praxi ide o dva zákony. Prvý má zakázať krížové vlastníctvo v zdravotníctve. Druhý rieši problematiku vlastníctva médií."/>
  </head>
  <body>
    <article>
      <h1>Penta sa obula do koalície PS/Spolu, ich Lex Haščák vníma ako populistický nezmysel</h1>
      <address><time datetime="2019-11-08T12:35:01+00:00">08 Nov 2019, 12:35</time> by <a rel="author">Webnoviny</a></address>
      <p>8.11.2019 (Webnoviny.sk) – Koalícia PS/Spolu predložila do parlamentu návrh zákona, ktorý dostal pomenovanie Lex Haščák. V praxi ide o dva zákony. Prvý má zakázať krížové vlastníctvo v zdravotníctve. Druhý rieši problematiku vlastníctva médií.</p>
      <p>Návrh vníma Penta ako populistický nezmysel. <i>„Nielen, že nerieši súčasné problémy slovenského zdravotníctva, ale môže výrazne ohroziť ďalšie súkromné investície do tohto sektora. Do obnovy slovenských nemocníc sme investovali už viac ako 200 miliónov eur. Spolu s plánovanými investíciami, napríklad do výstavby novej koncovej nemocnice v Bratislave, by investície Penty do slovenského zdravotníctva mali dosiahnuť takmer pol miliardy eur. Podpora takéhoto návrhu je zároveň útokom na zdravotnícke spoločnosti, ktoré dnes na Slovensku zamestnávajú viac ako 10-tisíc ľudí a ročne poskytnú starostlivosť viac ako piatim miliónom pacientom,“</i> píše sa v stanovisku Penty, ktoré agentúre SITA zaslal jej hovorca Gabriel Tóth.</p>
      <p>Názor ľudí na Lex Haščák zisťoval aj prieskum, ktorý si koalícia PS/Spolu objednala po zverejnení údajnej nahrávky z kauzy Gorila, v ktorej vystupuje spolumajiteľ Penty Jaroslav Haščák. O takomto zákone počulo 43,3 percenta oslovených. Desatina respondentov (9,6 percenta) o návrhu počula a aj sa oň zaujíma a ďalšia tretina (33,7 percenta) zachytila takúto iniciatívu, ale nepozná ďalšie detaily. Viac ako polovica respondentov (53,3 percenta) o takomto návrhu zákona počula prvýkrát od anketára a ďalšie 3,4 percenta sa k otázke nevedeli vyjadriť.</p>
      <p>Viac k témam: <a href="https://www.webnoviny.sk/tag/lex-hascak/"><u>Lex Haščák</u></a>, <a href="https://www.webnoviny.sk/tag/prieskum/"><u>prieskum</u></a><br/>Zdroj: Webnoviny.sk – <a href="https://www.webnoviny.sk/penta-sa-obula-do-koalicie-ps-spolu-ich-lex-hascak-vnima-ako-populisticky-nezmysel/"><u>Penta sa obula do koalície PS/Spolu, ich Lex Haščák vníma ako populistický nezmysel</u></a> © SITA Všetky práva vyhradené.</p>
    </article>
  </body>
</html>