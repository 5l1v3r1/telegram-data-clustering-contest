<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/platini-krever-over-70-millioner-i-tilbakebetalt-lonn/71798326"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T12:34:11+00:00"/>
    <meta property="og:title" content="Platini krever over 70 millioner i tilbakebetalt lønn"/>
    <meta property="og:description" content="Michel Platini krever 72 millioner kroner i tilbakebetalt lønn og bonuser og til dekning av juridiske utgifter i fireårsperioden han har vært utestengt"/>
  </head>
  <body>
    <article>
      <h1>Platini krever over 70 millioner i tilbakebetalt lønn</h1>
      <h2>Michel Platini krever 72 millioner kroner i tilbakebetalt lønn og bonuser og til dekning av juridiske utgifter i fireårsperioden han har vært utestengt</h2>
      <address><time datetime="2019-11-08T12:34:11+00:00">08 Nov 2019, 12:34</time> by <a rel="author">NTB I</a></address>
      <p>Den tidligere presidenten i Det europeiske fotballforbundet (UEFA) uttalte seg til det franske nyhetsbyrået AFP.</p>
      <p>- Gjennom mine advokater ber jeg om at de kontraktsmessige elementer blir oppfylt, sa Platini.</p>
      <p>Franskmannen sa riktignok ingenting konkret om beløpet, men en kilde tett på Platini sier at det dreier seg om 7,2 millioner euro som Platini vil gjøre krav på.</p>
      <p>Platinis advokat Vincent Solari sier at det juridiske arbeidet er satt i gang.</p>
      <p>- Vi har gjort krav på det resterende beløpet av tilbakebetalingen som vi mener at han har krav på i henhold til kontrakten.</p>
      <p>Ifølge Platini dreier det seg om bonuser i forbindelse med fotball-EM i 2016 og lønn for perioden 2016 til 2019.</p>
      <p>Platini ble i 2015 idømt en åtte år lang utelukkelse fra fotballen av Det internasjonale fotballforbundets (FIFAs) etiske komité. FIFAs appellkomité reduserte senere denne utestengelsen til seks år, og senere i 2016 satte Idrettens Voldgiftsrett den endelige perioden til fire år.</p>
      <p>Platini ble utestengt på grunn av en mistenkelig overføring på to millioner sveitserfranc (18 millioner norske kroner) fra tidligere FIFA-president Sepp Blatter.</p>
      <p>Platini har hele tiden nektet skyld og sier at han er utsatt for et komplott. Sepp Blatter ble også idømt en lang utelukkelse fra idretten.</p>
      <p>Michel Platini ble kåret til verdens beste fotballspiller i tre år på rad fra 1983. Han fikk også 72 landskamper for Frankrike.</p>
    </article>
  </body>
</html>