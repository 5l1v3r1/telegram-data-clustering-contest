<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/infografika/polityka/peredvyborchi-prohramy-mazhorytarnykiv-obicyaly-deputaty-doneczkoyi-oblasti"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T12:43:21+00:00"/>
    <meta property="og:title" content="Передвиборчі програми мажоритарників: що обіцяли депутати Донецької області"/>
    <meta property="og:description" content="Мажоритарники Донецької області обіцяють повернути мир, відновити Донбас, а деякі навіть обіцяють відновити торговельно-економічні відносини з Росією."/>
  </head>
  <body>
    <article>
      <h1>Передвиборчі програми мажоритарників: що обіцяли депутати Донецької області</h1>
      <address>
        <time datetime="2019-11-08T12:43:21+00:00">08 Nov 2019, 12:43</time>
      </address>
      <p>
        <b>Донецька область стала унікальним регіоном на парламентських виборах-2019: на 12-ти одномандатних округах немає жодного переможця від партії «Слуга народу». Замість них до Ради пройшли самовисуванці і представники «Опозиційного блоку» і «Опозиційної платформи». «Слово і Діло» подивилося, що мажоритарники обіцяли виборцям у своїх програмах.</b>
      </p>
      <p>Від округу №52 до Верховної ради пройшов <a href="https://www.slovoidilo.ua/persony/yakovenko-yevhen-hennadiiovych">Євген Яковенко</a> з «Батьківщини» (один з двох переможців-мажоритарників партії Юлії Тимошенко). У його програмі всього 23 обіцянки. Зокрема, він пообіцяв: Україна досягне рівня середньої зарплати Чехії, ліквідацію кланово-олігархічного ладу в економіці, скасування низки податків, підвищення зарплати медикам, запровадження кращих екологічних стандартів і підтримку створення і розвитку українських банків.</p>
      <p>Також в області перемогли три самовисуванці: <a href="https://www.slovoidilo.ua/persony/yefimov-maksym-viktorovych">Максим Єфімов</a>, Олександр Ковальов і Дмитро Лубінець. В Єфімова і Ковальова є спільна обіцянка – припинити війну на Донбасі. Крім того, Єфімов обіцяє впровадити систему електронної медицини в Краматорську і селищах, відкрити міський аеропорт, сприяти будівництву в Краматорську IT-інкубатора, розвивати регіональний туристичний кластер (з центром в Краматорську) і розмістити в місті іноземні центри з побутовою технікою.</p>
      <figure>
        <img src="http://media.slovoidilo.ua/media/infographics/10/98659/98659-1_uk_origin.jpg"/>
      </figure>
      <p><a href="https://www.slovoidilo.ua/persony/kovalov-oleksandr-ivanovych">Олександр Ковальов</a>, зокрема, обіцяє припинити економічну і соціальну блокаду Донбасу, зупинити безконтрольне зростання тарифів і цін, добиватися надання Зайцевому і Майорському статусу постраждалих територій, скасувати закон про «тотальну українізацію». <a href="https://www.slovoidilo.ua/persony/lubinets-dmytro-valeriiovych">Дмитро Лубінець</a> дав всього 11 обіцянок, цілком стандартних для мажоритарника: нові дитячі садки, спортивні майданчики і школи, реформа децентралізації тощо.</p>
      <p>Від «Опозиційного блоку» до парламенту IX скликання пройшли чотири мажоритарники Донецької області. <a href="https://www.slovoidilo.ua/persony/mahomedov-musa-serhoievych">Муса Магомедов</a> теж обіцяє повернути мир на Донбас, а крім того, відновити роботу Авдіївського міського суду, вирішувати питання освітлення, водопостачання та газопостачання в регіоні, сприяти створенню додаткових обладнаних пунктів перетину лінії розмежування.</p>
      <p><a href="https://www.slovoidilo.ua/persony/trebushkin-ruslan-valeriiovych">Руслан Требушкін</a> у програмі обіцяв виборцям, зокрема, організувати вільну економічну зону на Донбасі, відкрити приймальню в кожному місті округу, забезпечити підтримку вугільних підприємств, залучати донорські гроші на ремонт доріг і надавати стипендії від нардепа і гранти на реалізацію цікавих ідей активним представникам молоді.</p>
      <p>У <a href="https://www.slovoidilo.ua/persony/mahera-serhii-vasylovych">Сергія Магери</a> всі обіцянки в передвиборчій програмі прописані з формулюванням «сприяти», а це може і не передбачати кінцевого результату. Зокрема, депутат обіцяє сприяти припиненню блокади непідконтрольних територій, організації роботи маріупольського аеропорту, вдосконаленню закону про українську мову, розвитку спорту і туризму в Маріуполі, реконструкції міських пляжів Маріуполя, реальному зниженню тарифів на енергоносії.</p>
      <related>
        <a href="https://www.slovoidilo.ua/2019/08/30/infografika/polityka/peredvyborchi-prohramy-mazhorytarnykiv-obicyaly-deputaty-dnipropetrovskoyi-oblasti"/>
      </related>
      <p>Тільки шість обіцянок дав виборцям <a href="https://www.slovoidilo.ua/persony/novynskyi-vadym-vladyslavovych">Вадим Новинський</a>. Він запевнив, що забезпечить досягнення стійкого миру на Донбасі, механізм державних компенсацій мирному населенню, яке постраждало внаслідок військових дій, створення сервісно-орієнтованої медицини, підтримку і розвиток аграрного сектора в окрузі, створення концепції підтримки мікро і малого бізнесу, практику держзамовлення на профорієнтованих молодих фахівців .</p>
      <p>Ще чотири округи в Донецькій області взяли представники «Опозиційної платформи – За життя». <a href="https://www.slovoidilo.ua/persony/khrystenko-fedir-volodymyrovych">Федір Христенко</a> дав 39 обіцянок у своїй програмі. Серед них: забезпечити надання Донбасу автономного статусу в складі України, забезпечити відновлення торговельно-економічних відносин з Росією і СНД, забезпечити списання боргів населення за комуналку, знизити тарифи на газ. Крім того, депутат має намір забезпечити ухвалення законів про амністію, вибори, вільну економічну зону на Донбасі, всеукраїнський та місцевий референдуми, реалізацію зовнішньої політики нейтралітету і позаблоковості. Закони про мову, освіту і перейменування церкви Христенко хоче скасувати. Практично аналогічні обіцянки у нардепа <a href="https://www.slovoidilo.ua/persony/moroz-volodymyr-viktorovych">Володимира Мороза</a>.</p>
      <p><a href="https://www.slovoidilo.ua/persony/solod-yurii-vasylovych">Юрій Солод</a> обіцяв переконати депутатів нового парламенту підтримати «план миру», повернути окуповані території під юрисдикцію України, домагатися відшкодування жителям Донбасу всіх збитків, підтримати ідею присвоєння Донбасу статусу території пріоритетного розвитку.</p>
      <p>У програмі нардепа <a href="https://www.slovoidilo.ua/persony/hnatenko-valerii-serhiiovych">Валерія Гнатенка</a> 32 обіцянки. Гнатенко взяв на себе зобов'язання, зокрема, захищати інтереси переселенців, залучати інвестиції в розвиток Донецького регіону, зменшити тиск держави на бізнес, зберегти швидку допомогу, реформувати і удосконалити ЖКГ, розвивати медичну інфраструктуру.</p>
      <p>Нагадаємо, раніше ми писали про обіцянки мажоритарників інших областей, в тому числі <a href="https://www.slovoidilo.ua/2019/09/10/infografika/polityka/peredvyborchi-prohramy-mazhorytarnykiv-obicyaly-deputaty-luhanskoyi-oblasti">Луганської </a>та <a href="https://www.slovoidilo.ua/2019/09/05/infografika/polityka/peredvyborchi-prohramy-mazhorytarnykiv-obicyaly-deputaty-xarkivskoyi-oblasti">Харківської</a>.</p>
      <p>Хочете обговорити цю новину? Долучайтеся до телеграм-чату <a href="https://t.me/chorna_rada">CHORNA RADA</a></p>
      <related>
        <h4>Читайте також</h4>
        <a href="https://www.slovoidilo.ua/2019/11/04/infografika/polityka/peredvyborchi-prohramy-mazhorytarnykiv-obicyaly-deputaty-chernihivskoyi-oblasti"/>
        <a href="https://www.slovoidilo.ua/2019/10/22/infografika/polityka/peredvyborni-prohramy-mazhorytarnykiv-obicyaly-deputaty-zaporizkoyi-oblasti"/>
        <a href="https://www.slovoidilo.ua/2019/10/15/infografika/polityka/peredvyborchi-prohramy-mazhorytarnykiv-obicyaly-deputaty-xersonskoyi-oblasti"/>
        <a href="https://www.slovoidilo.ua/2019/09/27/infografika/polityka/peredvyborchi-prohramy-mazhorytarnykiv-obicyaly-deputaty-zakarpatskoyi-oblasti"/>
        <a href="https://www.slovoidilo.ua/2019/09/18/infografika/polityka/peredvyborchi-prohramy-mazhorytarnykiv-obicyaly-deputaty-odeskoyi-oblasti"/>
      </related>
    </article>
  </body>
</html>