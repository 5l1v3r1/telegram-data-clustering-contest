<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/drustvo-vesti-srbija/119045-uns-medijima-u-vlasnistvu-supruga-gasica-i-milosavljevica-pet-miliona-od-ministarstva?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T12:35:04+00:00"/>
    <meta property="og:title" content="UNS: Medijima u vlasništvu supruga Gašića i Milosavljevića pet miliona od Ministarstva"/>
    <meta property="og:description" content="Ministarstvo kulture i informisanja dodelilo je u prethodne dve godine kroz pojedinačna davanja više od pet miliona dinara, odnosno 43.000 evra medijima u vlasništvu supruge direktora BIA Bratislava Gašića i kruševačkog biznismena Radoice Milosavljevića, prenelo je danas Udruženje novinara Srbije (UNS).Navodeći da pojedinačno davanje podrazumeva dodelu novca bez javnog konkursa i ocene komisije, a na osnovu odluke rukovodioca organa nadležnog za poslove javnog informisanja, UNS je preneo da se novac može dodeliti &quot;samo za projekte koji nisu mogli biti planirani u vreme raspisivanja konkursa za projektno sufinansiranje medija&quot;.&quot;U rešenjima za pojedinačna davanja medijskim projektima, u koje je UNS imao uvid, navodi se da je ove i prošle godine firmi 'ADD production' iz Kruševca vlasnice Irene Gašić, za projekte pod nazivom 'Zaštitimo žene, zaustavimo nasilje' i 'Prirodne katastrofe-kako posle?' dodeljeno ukupno 1,5 miliona dinara&quot;, stoji u saopštenju.Podseća se da je Agencija za borbu protiv korupcije 2015. godine…"/>
  </head>
  <body>
    <article>
      <h1>UNS: Medijima u vlasništvu supruga Gašića i Milosavljevića pet miliona od Ministarstva</h1>
      <address>
        <time datetime="2019-11-08T12:35:04+00:00">08 Nov 2019, 12:35</time>
      </address>
      <p><b>Ministarstvo kulture i informisanja dodelilo je u prethodne dve godine kroz pojedinačna davanja više od pet miliona dinara, odnosno 43.000 evra medijima u vlasništvu supruge direktora BIA Bratislava Gašića i kruševačkog biznismena Radoice Milosavljevića, prenelo je danas Udruženje novinara Srbije (UNS).</b><br/><br/>Navodeći da pojedinačno davanje podrazumeva dodelu novca bez javnog konkursa i ocene komisije, a na osnovu odluke rukovodioca organa nadležnog za poslove javnog informisanja, UNS je preneo da se novac može dodeliti "samo za projekte koji nisu mogli biti planirani u vreme raspisivanja konkursa za projektno sufinansiranje medija".<br/>"U rešenjima za pojedinačna davanja medijskim projektima, u koje je UNS imao uvid, navodi se da je ove i prošle godine firmi 'ADD production' iz Kruševca vlasnice Irene Gašić, za projekte pod nazivom 'Zaštitimo žene, zaustavimo nasilje' i 'Prirodne katastrofe-kako posle?' dodeljeno ukupno 1,5 miliona dinara", stoji u saopštenju.<br/><br/>Podseća se da je Agencija za borbu protiv korupcije 2015. godine utvrdila da je Bratislav Gašić bio u sukobu interesa kada je kao gradonačelnik grada Kruševca 2013. i 2014. godine zaključio ugovore sa firmom "ADD production" čija je vlasnica njegova supruga, kao i društvom "BNZ Higijenic" čiji je suvlasnik njegov sin.<br/><br/>Udruženje je saopštilo i da su mediji u vlasništvu kruševačkog biznismena Radoice Milosavljevića Televizija Leskovac, Sos kanal plus i Radio-televizija Pančevo, za dve godine kroz pojedinačna davanja, od Ministarstva kulture i informisanja dobili oko 2,8 miliona dinara.<br/><br/>"Ministarstvo kulture je Televiziji Leskovac, koju je Milosavljević kupio sredinom ove godine, za projekat pod nazivom 'Da mladi rade' dodelilo 800.000 dinara. Preduzeće Sos kanal plus i Radio-televizija Pančevo su prošle godine za projekte pod nazivom 'ONI DOLAZE!' i 'Bogatstvo multietičnosti-različiti, a isti' dobili ukupno oko dva miliona dinara", stoji u saopštenju.<br/><br/>Dodaje se da su Radio-televiziji Pančevo, pošto je dobila novac od Ministarstva kulture, izrečene dve mere upozorenja od strane Saveta REM-a zbog uvreda upućenih novinaru portala Pančevo Si Ti Nenadu Živkoviću, kao i zbog tekstova na sajtu te televizije u kojima su navodi o "nestručnosti, nemoralnom i nezakonitom" postupanju predsednice Višeg suda iz Pančeva Stanke Simonović.<br/><br/>"Uprkos izrečenim merama REM-a, projekti Radio-televizije Pančevo dobijaju novac na medijskim konkursima, pa je tako ova medijska kuća u Pančevu direktno i preko produkcija dobila rekordnih 139.000 evra kao i regionalnu televizijsku dozvolu za pokrivanje u zoni Crveni Čot i to upravo od Regulatora", piše u saopštenju.<br/><br/>UNS je podsetio da je Radoica Milosavljević bio u žiži javnosti 2015. godine zbog kupovine osam televizija, ali i zbog, kako se navodi, "bliskosti" sa Bratislavom Gašićem. Medjutim, obojica su tada negirala ikakve poslovne veze.</p>
    </article>
  </body>
</html>