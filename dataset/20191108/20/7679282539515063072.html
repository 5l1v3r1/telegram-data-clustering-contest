<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-case-when-ramjanmabhoomi-babri-masjid-structure-was-demolished-in-1992-2839518.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T20:10:51+00:00"/>
    <meta property="og:title" content="अयोध्या केस: जब 1992 में ढहा दी गई बाबरी मस्जिद, जानें पूरी कहानी"/>
    <meta property="og:description" content="अब से कुछ घंटों बाद ही अयोध्या राम जन्मभूमि मस्जिद विवाद को लेकर सुप्रीम कोर्ट सुबह साढ़े दस बजे अहम फैसला सुनाने जा रहा है। सुप्रीम कोर्ट की पांच सदस्यीय बेंच की तरफ से यह फैसला सुनाया जाएगा। इस..."/>
  </head>
  <body>
    <article>
      <h1>अयोध्या केस: जब 1992 में ढहा दी गई बाबरी मस्जिद, जानें पूरी कहानी</h1>
      <address><time datetime="2019-11-08T20:10:51+00:00">08 Nov 2019, 20:10</time> by <a rel="author">लाइव हिन्दुस्तान टीम,नई दिल्ली</a></address>
      <p>अब से कुछ घंटों बाद ही अयोध्या राम जन्मभूमि मस्जिद विवाद को लेकर सुप्रीम कोर्ट सुबह साढ़े दस बजे अहम फैसला सुनाने जा रहा है। सुप्रीम कोर्ट की पांच सदस्यीय बेंच की तरफ से यह फैसला सुनाया जाएगा। इस फैसले में चीफ जस्टिस ऑफ इंडिया रंजन गोगोई, जस्टिस एस. ए. बोबडे, जस्टिस धनंजय वाई चन्द्रचूड़, जस्टिस अशोक भूषण और जस्टिस एस अब्दुल नजीर शामिल हैं।</p>
      <p>
        <b>जब बाबरी मस्जिद के ध्वस्त होने पर मचा था बवाल</b>
      </p>
      <p>विश्व हिंदू परिषद, शिव सेना और भारतीय जनता पार्टी के कार्यकर्ताओं ने 6 दिसंबर 1992 को बाबरी मस्जिद को ध्वस्त कर दिया। इस घटना के बाद देश में बड़े पैमाने पर सांप्रदायिक दंगे शुरू हो गए, जिसमे सैकड़ों लोगों को अपने जानमाल से हाथ धोना पड़ा।। इसी साल 16 दिसंबर 1992 किन परिस्थतियों में बाबरी मस्जिद का विध्वंस हुआ, इसके कारणों का पता लगाने के लिए सरकार ने एक  लिब्राहन आयोग का गठन किया। जज एमएस लिब्रहान के नेतृत्व में पूरे मामले की जांच शुरू की गई।</p>
      <p>
        <a href="https://www.livehindustan.com/uttar-pradesh/story-ayodhya-verdict-21-districts-sensitive-in-uttar-pradesh-intelligence-agencies-keep-eye-on-673-people-2839498.html">
          <b>Ayodhya Verdict: उत्तर प्रदेश में 21 जिले संवेदनशील, 673 लोगों पर खुफिया एजेंसियों की नजर</b>
        </a>
      </p>
      <p>
        <b>रोजाना 40 दिन तक की सुनवाई</b>
      </p>
      <p>मुख्य न्यायाधीश रंजन गोगोई की अध्यक्षता वाली पांच सदस्यीय संविधान पीठ ने, अयोध्या में 2.77 एकड़ विवादित भूमि तीन पक्षकारों-सुन्नी वक्फ बोर्ड, निर्मोही अखाड़ा और राम लला विराजमान के बीच बराबर-बराबर बांटने के इलाहाबाद उच्च न्यायालय के सितंबर, 2010 के फैसले के खिलाफ दायर अपीलों पर छह अगस्त से रोजाना 40 दिन तक सुनवाई की थी। इस दौरान विभन्न पक्षों ने अपनी-अपनी दलीलें पेश की थीं। संविधान पीठ ने इस मामले में सुनवाई पूरी करते हुए संबंधित पक्षों को ‘मोल्डिंग ऑफ रिलीफ’ (राहत में बदलाव) के मुद्दे पर लिखित दलील दाखिल करने के लिए तीन दिन का समय दिया था।</p>
      <p>
        <b>दूसरी लंबी सुनवाई</b>
      </p>
      <p>उच्चतम न्यायालय के इतिहास में अयोध्या विवाद पर दूसरी सबसे लंबी सुनवाई हुई। लगातार 40 दिन संवैधानिक बेंच बैठी और मैराथन सुनवाई के बाद 16 अक्तूबर को फैसला सुरक्षित कर लिया गया था। इतिहास में सबसे लंबी सुनवाई केशवानंद भारती से सबंधित वाद में सुप्रीम कोर्ट में चली थी। तब 68 दिन सुनवाई चली थी।</p>
      <p>
        <a href="https://www.livehindustan.com/national/story-verdict-on-70-year-old-ayodhya-dispute-will-come-tomorrow-2839062.html">
          <b>Ayodhya Verdict: 70 साल पुराने अयोध्या विवाद पर आज फैसला सुनाएगा सुप्रीम कोर्ट</b>
        </a>
      </p>
    </article>
  </body>
</html>