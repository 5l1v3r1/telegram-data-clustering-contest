<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-comuns-vot-util-esquerra-psoe-pp_0_2340366139.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:19:23+00:00"/>
    <meta property="og:title" content="Els comuns es presenten com el vot útil de l'esquerra davant l'amenaça d'un pacte PSOE-PP"/>
    <meta property="og:description" content="En l'esprint final de campanya, Asens carrega contra ERC i la CUP i es presenta com el garant del &quot;desbloqueig&quot;"/>
  </head>
  <body>
    <article>
      <h1>Els comuns es presenten com el vot útil de l'esquerra davant l'amenaça d'un pacte PSOE-PP</h1>
      <h2>En l'esprint final de campanya, Asens carrega contra ERC i la CUP i es presenta com el garant del "desbloqueig"</h2>
      <address>
        <time datetime="2019-11-08T20:19:23+00:00">08 Nov 2019, 20:19</time>
      </address>
      <p>En l'esprint final de la campanya més curta de la història, els comuns s'erigeixen com el vot útil de l'esquerra. "El PSOE és el vot útil del 155, la banca, la monarquia i la CEOE", ha afirmat el candidat d'En Comú Podem, Jaume Asens, en l'acte final de campanya que els comuns han celebrat a Blanes. Asens ha assegurat que els socialistes no són els garants dels "drets socials" ni tampoc del diàleg amb Catalunya. "El vot útil del socialisme que no renuncia a principis i valors és el nostre", ha defensat Asens, que s'ha erigit en defensor dels valors que van transmetre figures del socialisme català com l'expresident Pasqual Maragall i l'exministre Ernest Lluch, però també de l'històric socialista Rafael Campalans. "Som l'opció que aixeca les banderes de la fraternitat, la plurinacionalitat i el federalisme que històricament havia defensat el PSC i que ara ha abandonat", ha afegit.</p>
      <p>Per la seva banda, el número 5 d'En Comú Podem per Barcelona, Joan Mena, ha reclamat el vot per a En Comú Podem perquè ha assegurat que és el garant dels drets socials davant "el PSOE de les renúncies i l'ERC de l'oportunisme". Així, ha presentat els republicans com els que canvien d'opinió dia sí dia també: "Li demanem a ERC que es defineixi, que ens diguin què volen ser de grans". Al PSOE, Mena li ha demanat que "no acordi cap govern amb el PP" i ha avisat que si els socialistes acaben acceptant una gran coalició això comportarà "blanquejar la ultradreta": "És blanquejar la ultradreta si el PSOE és capaç de pactar amb la dreta, una dreta que és capaç de pactar amb la ultradreta".</p>
      <p>Des que va començar el camí cap al 10-N, els comuns han buscat sense complexos el votant socialista desencantat amb el gir del PSOE i esgarrapar els vots que el 28-A van anar a parar al PSC –els comuns van retrocedir a la tercera posició després de guanyar dues eleccions consecutives a uns socialistes en hores baixes–. Aprofitant el canvi d’estratègia del PSOE, els comuns han fet passar en un primer pla el federalisme que defensaven més o menys amb la boca petita per mantenir l’equilibri amb les diferents sensibilitats internes. El referèndum d’autodeterminació, en canvi, ha passat en un segon pla, tot i que el continuen defensant com una via per solucionar el conflicte català.</p>
      <h3>Rosa Lluch carrega contra l'independentisme</h3>
      <p>A banda de la bossa de vots que creuen que poden recuperar de les files del PSC, tampoc no renuncien a captar-ne de les forces independentistes. Així, Asens ha tornat a carregar contra ERC i contra el seu candidat al Congrés de Diputats, Gabriel Rufián, a qui ha acusat de ser una "ruleta russa, que no saps mai quan es dispararà". Per això s'ha tornat a presentar com la garantia del "republicanisme efectiu i no la gesticulació i de les promeses incomplertes". Per primera vegada en campanya, Asens ha apuntat també a la CUP, que els comuns també temen els faci perdre vots. "Són irresponsables els que diuen que cal anar a bloquejar a Madrid i només aniran al debat d'investidura i pressupostos", ha dit, i ha acusat els anticapitalistes de buscar només el "bloqueig" a l'Estat davant la proposta de "desbloqueig" que defensen els comuns.</p>
      <p>La candidata d'En Comú Podem al Senat, Rosa Lluch, ha carregat contra el projecte independentisme i s'ha tornat a presentar com una persona "socialista i catalanista". "L'endemà de la independència, què vindrà? Quin model de país vindrà?", ha preguntat Lluch. Per a la candidata al Senat, els partits independentistes no han explicat què passaria després de la independència. "A banda de la República, què ens ofereixen? Un model d'Estat com el de JxCat, com ERC?", ha tornat a preguntar. Rosa Lluch ha assegurat que ella no ha canviat d'idees, "sinó només les sigles del partit" que vota. Per tot plegat, Lluch ha assegurat que vol entrar al Senat perquè "s'hi parli català" i per votar "que no al 155".</p>
      <h3>L'escó de Girona</h3>
      <p>Els comuns han triat Blanes per tancar la seva campanya, on governen juntament amb ERC i volen recuperar l'escó per Girona que van perdre el 28-A. La candidata per a aquesta província, Laura López, ha demanat el vot d'En Comú Podem per sortir "del bloqueig de Catalunya que ha provocat les promeses incomplertes i un Govern de la Generalitat que no fa res de bo". Per la seva banda, Marcelo Expósito, número 7 a la candidatura d'En Comú Podem, en un to combatiu ha acusat el PSOE d'intentar "guanyar poder a l'esquerra per poder-lo vendre a la dreta". Per la seva banda, Maria Freixanet, número 6 a la candidatura dels comuns per Barcelona, ha assegurat que els comuns volen "transformar l'Estat". "Ens hi va la vida de la nostra gent", ha afirmat.</p>
      <p>Per la seva banda, la número 2 per Barcelona, Aina Vidal, ha contestat a les paraules de Cayetana Álvarez de Toledo (PP) i Rocío Monasterio (Vox) sobre la violència de gènere. "No volem més Codi Penal. Quan arribem al Codi Penal, ja estem mortes. Ens volem vives", ha afirmat. "No em serveix de res que es tirin anys a la presó, vull que no m'assassinin", ha afegit.</p>
    </article>
  </body>
</html>