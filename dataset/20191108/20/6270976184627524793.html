<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/takogo-shhe-ne-bulo-fond-garantuvannya-prodav-pul-aktyviv-bankiv-za-rekordnu-sumu/"/>
    <meta property="og:site_name" content="Рубрика"/>
    <meta property="article:published_time" content="2019-11-08T20:58:46+00:00"/>
    <meta property="og:title" content="Такого ще не було: Фонд гарантування продав пул активів банків за рекордну суму"/>
    <meta property="og:description" content="Фонд гарантування вкладів фізичних осіб продав пул активів “Дельта Банку”, банку “Надра” та банку “Фінанси та кредит” за рекордні для фонду 849,4 мільйона гривень.  Про це повідомляє прес-служба ФГВФО. Мінімальна ціна торгів була встановлена на рівні 679,5 млн грн. Аукціон був проведений за голландською моделлю. У процесі конкурентної боротьби переможницею стала одна з двох компаній-учасниць – ТОВ […]"/>
  </head>
  <body>
    <article>
      <h1>Такого ще не було: Фонд гарантування продав пул активів банків за рекордну суму</h1>
      <address><time datetime="2019-11-08T20:58:46+00:00">08 Nov 2019, 20:58</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/630_360_1507826399-4077-620x360.jpeg"/>
      </figure>
      <p>
        <b>
          <b>Фонд гарантування вкладів фізичних осіб продав пул активів “Дельта Банку”, банку “Надра” та банку “Фінанси та кредит” за рекордні для фонду 849,4 мільйона гривень. </b>
        </b>
      </p>
      <p>Про це <a href="http://www.fg.gov.ua/not-paying/liquidation/118-delta/45482-pul-aktyviv-trokh-bankiv-prodano-za-naivyshchu-tsinu-v-istorii-prodazhiv-fondu">повідомляє</a> прес-служба ФГВФО.</p>
      <p>Мінімальна ціна торгів була встановлена на рівні 679,5 млн грн. Аукціон був проведений за голландською моделлю.</p>
      <p>У процесі конкурентної боротьби переможницею стала одна з двох компаній-учасниць – ТОВ “ФК “Інвестохіллс Веста”. Організатором торгів виступила компанія “Фьост Файненшіал Нетворк Юкрейн” (FFN).</p>
      <related>
        <h4>Читайте також</h4>
        <a href="https://rubryka.com/2019/11/08/u-radi-zareyestruvaly-2-proyekty-trudovogo-kodeksu-vid-opzzh-ta-batkivshhyny/"/>
      </related>
      <p>Основні активи, включені до цього пулу, – заборгованість за кредитами групи компаній “Яблуневий дар” та ПрАТ “Росава”.</p>
      <p>Стягнення заборгованості групи компаній “Яблуневий дар” перед “Дельта Банк” залежатиме від рішень судів за відповідними позовами, розгляд яких на цей час триває. До того ж одна з компаній, що входять до групи “Яблуневий дар”, ТОВ “Танк Транс”, на сьогодні перебуває у процедурі ліквідації.</p>
      <p>“Росава”, боржник перед банком “Фінанси та Кредит”, також, за даними Єдиного державного реєстру юридичних осіб, фізичних осіб-підприємців та громадських формувань, перебуває у процедурі ліквідації.</p>
      <p>Усі активи, включені до пулу, до цього неодноразово виставлялись на торги, спершу вроздріб, а після того, як покупця не було знайдено, – у складі дрібніших пулів.</p>
    </article>
  </body>
</html>