<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/josep-borrell-puts-spain-and-the-von-der-leyen-commission-in-difficulty"/>
    <meta property="og:site_name" content="euronews"/>
    <meta property="article:published_time" content="2019-11-08T20:06:01+00:00"/>
    <meta property="og:title" content="گاف توئیتری جانشین موگرینی اتحادیه اروپا و اسپانیا را به دردسر انداخت"/>
    <meta property="og:description" content="آقای بورل که قرار است به جای فدریکا موگرینی مسئولیت سیاست خارجی اتحادیه اروپا را برعهده گیرد به تازگی پستی در حساب توییتر خود منتشر کرده که حاوی سندی مرتبط با اقدام قضایی بر ضد یک استقلال طلب کاتالونیا بوده است."/>
  </head>
  <body>
    <article>
      <h1>گاف توئیتری جانشین موگرینی اتحادیه اروپا و اسپانیا را به دردسر انداخت</h1>
      <address><time datetime="2019-11-08T20:06:01+00:00">08 Nov 2019, 20:06</time> by <a rel="author">یورونیوز فارسی </a></address>
      <p>کمیسیون اروپا روز جمعه خواهان برخورد اسپانیا با جوزپ بورل، وزیر امور خارجه این کشور به دلیل انتشار یک سند محرمانه در شبکه اجتماعی توییتر شد.</p>
      <p>آقای بورل که قرار است به جای فدریکا موگرینی مسئولیت سیاست خارجی اتحادیه اروپا را برعهده گیرد به تازگی پستی در حساب توییتر خود منتشر کرده که حاوی سندی مرتبط با اقدام قضایی بر ضد یک استقلال طلب کاتالونیا بوده است.</p>
      <p>انتشار این مطلب که حاوی بخشی از یک سند محرمانه و طبقه بندی شده بوده است خشم مسئولان مقامات اتحادیه اروپا را به همراه داشته، به نحوی که کمیسیون اروپا روز جمعه به صورت رسمی خواهان برخورد دولت اسپانیا با وزیر امور خارجه این کشور شد.</p>
      <p>گاف وزیر امور خارجه اسپانیا در انتشار این سند حالا کشورش را در مخمصه قرارداده است. این اشتباه غیرمنتظره همچنین می تواند روند آغاز به کار رسمی کمیسیون اروپا سه هفته پیش از رای اعتماد به باقی مانده کمیسرها در پارلمان را با مشکلاتی همراه کند.</p>
      <p>مینا آندریوا، سخنگوی نهاد اجرایی اتحادیه اروپا روز جمعه در سخنانی اعلام کرد: «قوانین مشخصی در خصوص نحوه استفاده از سیستم اطلاعاتی شنگن موسوم به SIS وجود دارد که انتظار می رود همه آنرا رعایت کنند.»</p>
      <p>این سخن اشاره به توییتی دارد که جوزپ بورل چهارشنبه گذشته آنرا منتشر کرد. این توییت حاوی سندی بوده که پیشتر توسط مقامات بریتانیا از طریق یک سیستم اطلاعاتی امن فرستاده شده و در آن از مادرید خواسته شده بود که اطلاعات کامل تری از قرار بازداشت صادر شده بر ضد کلارا پونساتی، یک استقلال طلب کاتالونیایی پناه گرفته در اسکاتلند در اختیار این کشور قرار دهند.</p>
      <p>در گزارش کمیسیون اروپا آمده است که آقای بورل با انتشار توییت حاوی این سند که سپس بلافاصله حذف شده در واقع به نوعی اقدام به نشر اطلاعات شخصی محرمانه کرده است.</p>
      <p>این درحالیست که یک منبع دیپلماتیک اسپانیا در واکنش به انتقادهای مطرح بر ضد وزیر امور خارجه این کشور اعلام کرده که آقای بورل در جریان ماهیت محرمانه این سند نبوده است.</p>
      <p>به گفته این منبع که نامی از وی برده نشده: «وزیر اطلاعاتی را بازتاب داده که پیشتر در رسانه های مختلف منتشر شده بود. وی در زمان انتشار توییت از ماهیت خاص و محدود سند یاد شده مطلع نبوده و وقتی در جریان این امر قرار گرفته توییت را از حساب خود پاک کرده است.»</p>
      <p>در پی انتشار این توییت دیانا ریبا خینر، نماینده کاتالان پارلمان اروپا و عضو گروه سبزها با ارسال نامه ای اعتراض آمیز برای ژان کلود یونکر، رئیس فعلی کمیسیون اروپا و خانم «اورزولا فن در لاین» مراتب انتقاد شدید خود را نسبت به این اقدام وزیر امور خارجه اسپانیا اعلام کرد.</p>
      <p>در این نامه همچنین درخواست شده است که در صورت اثبات تخلف جوزپ بورل و تایید عمل سوء وی در انتشار اطلاعات محرمانه، انتصاب وی به سمت نماینده عالی اتحادیه اروپا در امور خارجی و سیاست امنیتی مورد تجدید نظر قرار گیرد و ملغی شود.</p>
      <p>به گفته سخنگوی کمیسیون اروپا داده‌های ثبت و وارد شده در سیستم اطلاعاتی شنگن تنها می توانند توسط برخی «مسئولان واجد صلاحیت» که فهرست آنها از سوی کشورهای عضو ارائه میشود قابل روئیت و بررسی هستند.</p>
      <p>مینا آندریوا، سخنگوی کمیسیون اروپا در ادامه یادآور می شود که توییت یاد شده توسط آقای بورل به عنوان وزیر امور خارجه اسپانیا منتشر شده و این برعهده دولت و مقامات این کشور است که پیگیر این ماجرا باشند.</p>
      <p>برخی منابع دیگر در کمیسیون اروپا اعلام کرده اند در صورت محرز شدن نقض قوانین توسط وزیر امور خارجه اسپانیا ممکن است مجازات های مالی نیز برای وی در نظر گرفته شود.</p>
      <p>جوزپ بورل دوم ژوئیه گذشته از سوی رهبران اروپایی به عنوان مسئول آینده دستگاه دیپلماسی اتحادیه اروپا و نایب رئیس خانم اورزولا فن در لاین، رئیس آتی کمیسیون اروپا معرفی شد. انتصاب آقای بورل به عنوان جانشین فدریکا موگرینی پیشتر به تصویب پارلمان اروپا رسیده است.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/07/03/who-is-josep-borrell-and-what-is-his-opinion-to-iran">آشنایی با جانشین احتمالی موگرینی؛ جوزپ بورل چه نگاهی به ایران دارد؟</a>
        </li>
        <li>
          <a href="https://farsi.euronews.com/2019/07/03/who-is-ursula-von-der-leyen-eu-commission-president-nominee">اورزولا فن در لاین کیست؟ با نخستین زنی که به ریاست کمیسیون اروپا رسید آشنا شوید</a>
        </li>
      </ul>
    </article>
  </body>
</html>