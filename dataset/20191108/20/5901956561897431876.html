<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/seksi/clanek/pet-nasvetov-za-vec-seksa-246309"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T20:17:00+00:00"/>
    <meta property="og:title" content="Pet nasvetov za več seksa"/>
    <meta property="og:description" content="Parom v dolgih zvezah se pogosto dozdeva, da je bilo nekoč bolje. Predvsem, kar zadeva spolno življenje. Ko se namreč razmerje ustali in v ospredje stopijo druge obveznosti, za seks nemalokrat ni n..."/>
  </head>
  <body>
    <article>
      <h1>Pet nasvetov za več seksa</h1>
      <h2>Če se vam zdi, da so se zadeve v spalnici preveč umirile, pravilno ukrepajte.</h2>
      <address><time datetime="2019-11-08T20:17:00+00:00">08 Nov 2019, 20:17</time> by <a rel="author">M. F.</a></address>
      <p>Parom v dolgih zvezah se pogosto dozdeva, da je bilo nekoč bolje. Predvsem, kar zadeva spolno življenje. Ko se namreč razmerje ustali in v ospredje stopijo druge obveznosti, za seks nemalokrat ni ne volje in ne časa. Če bi tudi sami radi zadeve znova postavili na nekdanjo raven, upoštevajte nekaj nasvetov, ki bodo pri tem nedvomno v pomoč.</p>
      <h3>Naročite se na pregled</h3>
      <p>Brez panike. To, da je libido upadel, ne pomeni, da je posredi bolezen. A dejstvo je, da številna zdravstvena stanja slabo vplivajo na poželenje. Med njimi visok krvni tlak, motnje spanja, nepravilno delovanje ščitnice ter tudi bolezni dlesni. Študija britanske fundacije za oralno zdravje je namreč dokazala, da so pri štirih moških od petih, ki imajo težave z erekcijo, prisotne bolezni obzobnih tkiv.</p>
      <h3>Istočasno pojdita v posteljo</h3>
      <p>Pari, ki vsak večer sočasno ležejo k počitku, na tak način uskladijo telesni ritem. Hkrati se čustveno in mentalno povežejo, s pogovorom zaključijo dan in povečajo možnost za seksi zaključek dneva. Če spijo goli, še toliko bolje.</p>
      <h3>Skupaj se predajajta športu</h3>
      <p>Skupno predajanje športu prinaša številne prednosti za posameznika in za intimno zvezo: med telesno aktivnostjo se poveča srčni utrip, pospeši dihanje, pospeši se znojenje, vse to pa so enaki odzivi telesa kot med vzburjenjem, kar prebudi misel na seks. Hkrati se v možganih sproščajo endorfini, ti pa osrečujejo in pozitivno vplivajo tudi na libido.</p>
      <h3>Naučite se premagovati stres</h3>
      <p>Delo, finančne skrbi, družinske obveznosti, vse to povzroča stres, ki je eden največjih morilcev libida. Poiščite načine sproščanja, ki pozitivno vplivajo na kakovost življenja na sploh ter tudi na spolnost. Namig: meditacija, joga, sprehodi v naravi bodo nedvomno dosegli svoj namen.</p>
      <h3>Uporabite moč misli</h3>
      <p>Kdor zavestno hoče ohraniti spolno življenje, temu bo nedvomno uspelo. Zato načrtujta vikend v dvoje, določita večer za seks in se trudita čim več časa preživeti skupaj. Kajti bližina krepi intimo, in čeprav se ne sliši romantično, lahko načrtovani seks pripomore k temu, da bo ta večkrat tudi spontan.</p>
    </article>
  </body>
</html>