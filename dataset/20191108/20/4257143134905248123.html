<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/uj-biztonsagi-rendszerek-lesznek-kotelezok-a-jarmuvekben-itt-a-szabalyozas"/>
    <meta property="og:site_name" content="infostart"/>
    <meta property="article:published_time" content="2019-11-08T20:05:00+00:00"/>
    <meta property="og:title" content="Új biztonsági rendszerek lesznek kötelezők a járművekben - itt a szabályozás"/>
    <meta property="og:description" content="Az Európai Unió rendeletet fogadott el a gépjárművek fokozott biztonságáról, továbbá az utasok és a veszélyeztetett úthasználók, például gyalogosok és kerékpárosok védelméről. Egy lépéssel közelebb kerültünk az indításgátló alkoholszonda bevezetéséhez is."/>
  </head>
  <body>
    <article>
      <h1>Új biztonsági rendszerek lesznek kötelezők a járművekben - itt a szabályozás</h1>
      <address><time datetime="2019-11-08T20:05:00+00:00">08 Nov 2019, 20:05</time> by <a rel="author">Infostart / MTI</a></address>
      <h3>Az Európai Unió rendeletet fogadott el a gépjárművek fokozott biztonságáról, továbbá az utasok és a veszélyeztetett úthasználók, például gyalogosok és kerékpárosok védelméről, azzal a céllal, hogy jelentős mértékben csökkentse a halálos kimenetelű közúti balesetek számát - közölte az Európai Unió Tanácsa pénteken.</h3>
      <p>Az új szabályok értelmében minden gépjárművet - köztük a tehergépjárműveket, a buszokat, a kisteherautókat és a városi terepjárókat is - számos biztonsági felszerelésekkel kell ellátni.</p>
      <p>Ezek között szerepelnek intelligens sebességszabályozó rendszerek, indításgátló alkoholszonda (alcolock készülék) beszerelésének előkészítése, a járművezető fáradékonyságának és figyelmének nyomon követésére szolgáló figyelmeztető rendszerek, a járművezető figyelmetlenségét érzékelő fejlett figyelmeztető rendszerek, vészfékjelzések és tolatóradar, valamint úgynevezett eseményadat-rögzítők és pontos abroncsnyomás-ellenőrzést lehetővé tevő rendszerek.</p>
      <p>A személygépjárművek és a kisteherautók esetében további biztonsági intézkedésekre is szükség lesz. Ilyenek lesznek</p>
      <blockquote>a fejlett vészfékező rendszerek, a veszélyhelyzetben működésbe lépő sávtartó rendszerek, és a nagyobb frontális védelmi zóna,</blockquote>
      <p>amely a veszélyeztetett úthasználókkal - például gyalogosokkal vagy kerékpárosokkal - való ütközés során képes mérsékelni a sérüléseket.</p>
      <p>Az általános előírások és a jelenlegi rendszerek - például a sávelhagyásra figyelmeztető rendszerek és a fejlett vészfékező rendszerek - mellett a tehergépjárműveket és a buszokat olyan módon kell tervezni és gyártani, hogy jelentős mértékben csökkenjenek a jármű körüli holtterek. Olyan fejlett rendszerekkel is fel kell szerelni azokat, amelyek képesek felismerni a jármű közvetlen közelében lévő gyalogosokat és kerékpárosokat.</p>
      <p>A rendelet egyedi szabályokat vezethet be a hidrogénüzemű járművek és az automatizált járművek számára is.</p>
      <blockquote>A rendelet általában véve előírja az Európai Bizottság számára, hogy a bekövetkező technikai fejlődés figyelembevétele érdekében aktualizálja az új előírásokat.</blockquote>
      <p>A rendelkezés egyes elemei esetében az alkalmazást egy később kijelölt időpontban kell megkezdeni, hogy a gépjárműgyártók az új előírásokhoz igazíthassák gyártási folyamataikat - tették hozzá.</p>
      <p>
        <i>Nyitókép: Pixabay</i>
      </p>
    </article>
  </body>
</html>