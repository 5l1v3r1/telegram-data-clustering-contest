<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/politikh/article/2027200/i-ellada-iiotheti-ton-orismo-ergasias-tis-ihra-gia-tin-arnisi-tou-olokaftomatos.html"/>
    <meta property="og:site_name" content="News.gr"/>
    <meta property="article:published_time" content="2019-11-08T20:54:48+00:00"/>
    <meta property="og:title" content="Η Ελλάδα υιοθετεί τον ορισμό εργασίας της IHRA για την άρνηση του Ολοκαυτώματος"/>
    <meta property="og:description" content="Ο Κυριάκος Μητσοτάκης συναντήθηκε με τον πρόεδρο και μέλη του Κεντρικού Ισραηλίτικου Συμβουλίου Ελλάδος"/>
  </head>
  <body>
    <article>
      <h1>Η Ελλάδα υιοθετεί τον ορισμό εργασίας της IHRA για την άρνηση του Ολοκαυτώματος</h1>
      <address>
        <time datetime="2019-11-08T20:54:48+00:00">08 Nov 2019, 20:54</time>
      </address>
      <h3>Ο Κυριάκος Μητσοτάκης συναντήθηκε με τον πρόεδρο και μέλη του Κεντρικού Ισραηλίτικου Συμβουλίου Ελλάδος</h3>
      <p>Συνάντηση με τον πρόεδρο του Κεντρικού Ισραηλίτικου Συμβουλίου Ελλάδος Δαβίδ Σαλτιέλ και μέλη του προεδρείου του, είχε στο Μέγαρο Μαξίμου ο <a href="https://www.news.gr/tag/kyriakos-mhtsotakhs"><b>Κυριάκος Μητσοτάκης</b></a>.</p>
      <p>Η συνάντηση έγινε την παραμονή της επετείου της Νύχτας των Κρυστάλλων, μιας από τις τραγικότερες στιγμές της εβραϊκής ιστορίας και ο πρωθυπουργός είχε συνάντηση και με τον πρόεδρο της ελληνικής αντιπροσωπείας στη Διεθνή Συμμαχία για τη Μνήμη του <a href="https://www.news.gr/tag/olokaftoma"><b>Ολοκαυτώματος</b></a> (IHRA), Δρ. Ευστάθιο Λιανό Λιάντη, προκειμένου να ανακοινώσει την υιοθέτηση από την Ελλάδα, των ορισμών εργασίας της IHRA για τον αντισημιτισμό και την άρνηση του Ολοκαυτώματος.</p>
      <p>«Ο ορισμός για τον αντισημιτισμό έχει υιοθετηθεί από πολλές χώρες εντός και εκτός Ευρωπαϊκής Ένωσης καθώς και από το Ευρωπαϊκό Κοινοβούλιο, το οποίο σε οδηγία του προς τα κράτη-μέλη ζήτησε να τον ενσωματώσουν στην κρατική νομοθεσία. Ωστόσο η Ελλάδα, με τη σημερινή ανακοίνωση, γίνεται η πρώτη χώρα που υιοθετεί τον ορισμό εργασίας για την άρνηση του Ολοκαυτώματος, σε μία πράξη μεγάλης ιστορικής βαρύτητας», αναφέρει ανακοίνωση του Μεγάρου Μαξίμου, σύμφωνα με το Αθηναϊκό Πρακτορείο Ειδήσεων.</p>
      <p>Επίσης υπογραμμίζουν, ότι ο πρωθυπουργός ενημερώθηκε για την πορεία προετοιμασίας της ελληνικής προεδρίας της Διεθνούς Συμμαχίας το 2021, ένα γεγονός που θα φέρει τη χώρα στον πυρήνα των κρατών που μάχονται τον αντισημιτισμό και έχουν αποφασιστικό λόγο στην κατάρτιση και την εφαρμογή νομοθετικών και μορφωτικών προτάσεων για την καταπολέμησή του.</p>
      <p>«Η ελληνική προεδρία, που συμπίπτει με την 200ή επέτειο της Εθνικής Παλιγγενεσίας, θα αποτελείται από ένα πλέγμα ακαδημαϊκών, μορφωτικών και πολιτιστικών δράσεων, που θα επικεντρώνει στο ρόλο της εκπαίδευσης και των μέσων κοινωνικής διάχυσης στη διατήρηση της Μνήμης του Ολοκαυτώματος και την εξάλειψη του αντισημιτισμού, καθώς και στην ανάδειξη της δισχιλιετούς ιστορίας του Ιουδαϊκού Ελληνισμού», τονίζουν από το Μέγαρο Μαξίμου και ανακοινώνουν ότι ο πρωθυπουργός ανέθεσε το συντονισμό και την παρακολούθηση της εν λόγω προσπάθειας στον αντιπρόεδρο της κυβερνήσεως κ. Παναγιώτη Πικραμμένο, ο οποίος συμμετείχε στη σημερινή συνάντηση. Επιπλέον, του ανέθεσε να καθοδηγήσει και να εποπτεύσει τη διαδικασία ενσωμάτωσης των ορισμών στη νομοθεσία και την εκπαίδευση» σημειώνεται στην ανακοίνωση.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/politikh/article/2026925/siriza-epikinoniaka-soou-tou-prothipourgou-me-tis-trapezes.html"/>
        <a href="https://www.news.gr/politikh/article/2026757/to-minima-mitsotaki-pros-tin-polemiki-aeroporia.html"/>
        <a href="https://www.news.gr/oikonomia/article/2026298/frankfurter-rundschau-pireas-to-kefali-tou-kinezikou-drakou-stin-evropi.html"/>
      </related>
    </article>
  </body>
</html>