<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683173/lafazanis-odyniri-ekplixi-kai-arnitiko-sok-i-tainia-tou-gavra"/>
    <meta property="og:site_name" content="enikos.gr"/>
    <meta property="article:published_time" content="2019-11-08T20:54:00+00:00"/>
    <meta property="og:title" content="Λαφαζάνης: Οδυνηρή έκπληξη και αρνητικό σοκ η ταινία του Γαβρά"/>
    <meta property="og:description" content="Την άποψή του για την πολυσυζητημένη ταινία του Κώστα Γαβρά «Ενήλικες στο δωμάτιο»..."/>
  </head>
  <body>
    <article>
      <h1>Λαφαζάνης: Οδυνηρή έκπληξη και αρνητικό σοκ η ταινία του Γαβρά</h1>
      <address>
        <time datetime="2019-11-08T20:54:00+00:00">08 Nov 2019, 20:54</time>
      </address>
      <p>Την άποψή του για την πολυσυζητημένη ταινία του <a href="http://www.enikos.gr/lifestyle/670530/stin-premiera-tou-enilikes-sto-domatio-sti-venetia-o-gianis-varou">Κώστα Γαβρά «Ενήλικες στο δωμάτιο»</a>, διατύπωσε δημόσια ο <a href="http://www.enikos.gr/society/677410/ti-leei-sto-enikosgr-o-panagiotis-lafazanis-gia-to-epeisodio-sta-">Παναγιώτης Λαφαζάνης</a>, ένας εκ των πρωταγωνιστών της επίμαχης περιόδου των διαπραγματεύσεων του 2015.</p>
      <p>Σε κείμενό του που δημοσιεύτηκε στο iskra.gr, ο πρώην επικεφαλής της ΛΑΕ και πρώην υπουργός του ΣΥΡΙΖΑ, αποκαλύπτει ότι είδε την ταινία του Έλληνα σκηνοθέτη και αποτέλεσε για τον ίδιο «μια οδυνηρή έκπληξη και ένα αρνητικό σοκ». Όπως υποστηρίζει, το περιεχόμενο της ταινίας «έχει ελάχιστη σχέση με την αλήθεια» και «δίνει την εντύπωση ότι το σενάριο της κατασκευάστηκε για να εξωραΐσει πρόσωπα και ανεξάρτητα από προθέσεις, να συγκαλύψει ανεπίτρεπτες καταστάσεις».</p>
      <p>
        <b>Διαβάστε αναλυτικά το κείμενο του Παναγιώτη Λαφαζάνη:</b>
      </p>
      <p>Δίσταζα μέχρι τώρα να δω την ταινία του Κώστα Γαβρά, “Ενήλικες στο δωμάτιο“, εξαιτίας των όσων επικριτικών είχα ακούσει γι’ αυτήν από πολλούς φίλους που εκτιμώ την κρίση τους.</p>
      <p>Τελικά, δεν απέφυγα τον πειρασμό την περασμένη Πέμπτη το απόγευμα.</p>
      <p>Δυστυχώς, είμαι στην πολύ δυσάρεστη θέση να πω ότι η ταινία που είδα δεν ήταν για μένα απλώς μία οδυνηρή έκπληξη αλλά ένα αρνητικό σοκ.</p>
      <p>‘Εζησα από πρώτο χέρι, με πόνο, αγωνία και αγώνα, λεπτό προς λεπτό, στην καρδιά τους και με πρωταγωνιστικό ρόλο τις δραματικές καταστάσεις της πρώτης διακυβέρνησης του ΣΥΡΙΖΑ και ιδιαίτερα τα Ιουλιανά του 2015.</p>
      <p>Λυπάμαι ειλικρινά που είμαι υποχρεωμένος να πω ότι το περιεχόμενο της ταινίας έχει ελάχιστη σχέση με την αλήθεια, τις τότε πραγματικές συγκρούσεις, τα αληθινά διλήμματα, τις εναλλακτικές προτάσεις, τις δυνατότητες και τα γεγονότα εκείνης της κρίσιμης περιόδου, ενώ δίνει την εντύπωση ότι το σενάριο της κατασκευάστηκε για να εξωραΐσει πρόσωπα και ανεξάρτητα από προθέσεις, να συγκαλύψει ανεπίτρεπτες καταστάσεις.</p>
      <p>Φυσικά, για μένα ο κ. Γαβράς και η καλλιτεχνική διαδρομή του είναι, ούτως ή άλλως, σεβαστά και χαίρουν ιδιαίτερης αναγνώρισης.</p>
      <p>Σεβαστός, λοιπόν, ο Κ. Γαβράς αλλά αξίζουν πολύ μεγαλύτερο σεβασμό η ιστορική αλήθεια και ο ελληνικός λαός.</p>
      <p>Έχουν κακοποιηθεί και συκοφαντηθεί τόσο πολύ όσοι είχαν προτείνει τότε ένα ρεαλιστικό και τολμηρό εναλλακτικό δρόμο για την χώρα – επίκαιρο όσο ποτέ και σήμερα – ώστε δεν θα ανέμενε κανείς πως και ο Κ. Γαβράς θα μπορούσε να συνδράμει στην αγνόηση αυτού του δρόμου ή και την εύκολη λοιδορία των προτάσεων που τον αντιπροσώπευαν.</p>
      <p>Το παιχνίδι της Ελλάδας δεν χάθηκε τότε κ. Γαβρά στις Βρυξέλλες ούτε στο Βερολίνο. Αυτοί την βρώμικη δουλειά τους έκαναν. Το παιχνίδι, δυστυχώς, εκείνη την κρίσιμη περίοδο “πουλήθηκε” στην Αθήνα από όλους εκείνους που όφειλαν να προασπίσουν την τιμή, την αξιοπρέπεια και το μέλλον της Ελλάδας και του ελληνικού λαού.</p>
      <p>Τίποτα, όμως, δεν έχει χαθεί όσο και αν πασχίζουν παλιοί και νέοι κλειδοκράτορες.</p>
      <p>Η ανάγκη μιάς Ελλάδας ανεξάρτητης, πραγματικά δημοκρατικής, κοινωνικά δίκαιης, στο δρόμο της ανασυγκρότησης και της αναγέννησης, χωρίς την αμερικανογερμανοκρατία και τους “υπαλλήλους” της, αποτελεί την μεγάλη σημαία που αργά ή γρήγορα θα σηκώσει ξανά ψηλά και νικηφόρα ο λαός μας</p>
      <related>
        <h4>σχετικά άρθρα</h4>
        <a href="http://www.enikos.gr/society/682240/erevna-gia-tin-tainia-tzoker-epta-stous-deka-ellines-tin-theoroun%0A%20%20%20%20%0A"/>
        <a href="http://www.enikos.gr/society/679972/vlazaki-ston-realfm-978-gia-tin-ypothesi-tzoker-itan-ena-psema-to%0A%20%20%20%20%0A"/>
        <a href="http://www.enikos.gr/society/679874/alexomanolaki-gia-tzoker-enimerothika-meta-ta-gegonota-o-bogdanos%0A%20%20%20%20%0A"/>
        <a href="http://www.enikos.gr/society/679679/mendoni-ston-ant1-gia-ton-tzoker-den-tithetai-zitima-logokrisias-%0A%20%20%20%20%0A"/>
        <a href="http://www.enikos.gr/society/679680/orgi-kallitechnon-gia-ton-astynomiko-elencho-stis-aithouses-gia-t%0A%20%20%20%20%0A"/>
        <a href="http://www.enikos.gr/society/679632/ede-apo-to-ypourgeio-politismou-gia-to-tzoker-etaireia-dianomis-t%0A%20%20%20%20%0A"/>
        <a href="http://www.enikos.gr/society/679530/entones-antidraseis-gia-tin-astynomiki-efodo-se-kinimatografous-g%0A%20%20%20%20%0A"/>
        <a href="http://www.enikos.gr/society/679480/astynomiki-paremvasi-se-dyo-kinimatografous-gia-tin-tainia-joker-%0A%20%20%20%20%0A"/>
        <a href="http://www.enikos.gr/society/677654/dyskoles-ores-gia-ton-giani-varoufaki-kai-ti-danai-stratou%0A%20%20%20%20%0A"/>
      </related>
    </article>
  </body>
</html>