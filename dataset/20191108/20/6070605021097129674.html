<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Kojima-videojocs_0_2340965911.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:30:57+00:00"/>
    <meta property="og:title" content="El retorn del mestre Kojima"/>
    <meta property="og:description" content="El creador de ‘Metal Gear’ estrena el seu primer videojoc després de deixar la companyia Konami"/>
  </head>
  <body>
    <article>
      <h1>El retorn del mestre Kojima</h1>
      <h2>El creador de ‘Metal Gear’ estrena el seu primer videojoc després de deixar la companyia Konami</h2>
      <address>
        <time datetime="2019-11-08T20:30:57+00:00">08 Nov 2019, 20:30</time>
      </address>
      <p>Ha passat molt de temps des d’aquell E3 del 2016 en què Hideo Kojima va fer públic el primer vídeo de <i>Death Stranding</i>. En aquella convenció, l’aclamat director va revelar que es tractaria del seu primer videojoc creat al marge de Konami després que finalitzés el seu contracte amb la companyia, i que per primer cop era desenvolupat des del seu estudi independent Kojima Productions.</p>
      <p>L’espera s’ha acabat. Després de l’expectació generada entre els fans del director, ahir va sortir a la venda <i>Death Stranding</i>. El llançament està previst que sigui en exclusiva per a la plataforma PlayStation 4, tot i que la companyia japonesa ha anunciat que aquest estiu en sortirà també una versió per a PC. El preu de sortida de l’edició estàndard del joc és de 69,95 euros, i no incorpora material addicional. Les edicions <i>premium</i> oscil·len entre els 79,95 i els 199,95 euros, i inclouen extres que van des d’una figura a escala real, la banda sonora, unes ulleres com les del protagonista i un <i>making-of</i> del joc, entre més complements.</p>
      <h3>Una trama complexa</h3>
      <p>En un futur pròxim unes misterioses explosions sacsegen el planeta i desencadenen una sèrie de fenòmens sobrenaturals coneguts com a <i>Death Strandings</i>. En aquest context postapocalíptic es troba Sam Porter Bridges, encarnat per Norman Reedus (<i> The walking dead</i> ), un professional a càrrec de l’organització BRIDGES i la missió del qual és tornar a unir una societat fragmentada. Cada pas que el protagonista faci en aquest món obert pot acabar decidint el futur de la humanitat i la civilització.</p>
      <p>Durant el transcurs de la història el jugador es creua amb tot un seguit de cares conegudes com la de Mads Mikkelsen <i>(Hannibal)</i>, Léa Seydoux (<i> Inglourious basterds</i> ), Margaret Qualley (<i> The leftovers</i> ), Tommie Earl Jenkins (<i> Jersey boys</i> ), Troy Baker (<i> The last of us</i> ), Lindsay Wagner (<i> The bionic woman</i> ), Emily O’Brien (<i> The young and the restless</i> ), Guillermo del Toro (<i> El laberinto del fauno, La cumbre escarlata</i> ) i Nicolas Winding Refn (<i> Drive, The neon demon</i> ).</p>
      <p>L’obra de Hideo Kojima s’ha caracteritzat per incloure múltiples referències dels seus autors preferits. Segons paraules del director, el guió del joc s’ha inspirat en alguns dels conceptes desenvolupats als relats surrealistes de l’escriptor japonès Kōbō Abe com <i>The man who turned into a stick</i> (1957), <i>Nawa</i> (1960) i <i>Hako Otoko</i> (1973). Pel que fa a l’estètica i el disseny del joc, el tenebrós món marí del còmic manga <i>Gyo</i> (2001) del dibuixant Junji Ito, la novel·la de ciència-ficció <i>Matadero Cinco</i> (1969) escrita per l’autor nord-americà Kurt Vonnegut, les clares referències visuals a <i>Neon Genesis Evangelion</i> (1996) i <i>The end of Evangelion</i> o fins i tot complicitats amb <i>Apocalypse Now</i> (1979), <i>Terminator</i> (1984) també seran presents en l’univers de <i>Death Stranding</i>.</p>
      <p>El joc també inclou un mode multijugador, però com que es tracta d’una obra de Hideo Kojima era esperable que no tingués una mecànica tradicional. Sota el nom social <i>strand system</i> es convida l’usuari a establir llaços amb jugadors de tot el món sense creuar-s’hi, enviant subministraments, compartint refugis o seguint-ne les petjades. Les accions d’altres jugadors les podem valorar a través d’un sistema semblant al de les xarxes socials, indicant amb un <i>like</i> si ens han estat d’ajuda. Tenint en compte que la història té lloc en un món en què la societat ha quedat desconnectada, aquesta manera d’enfocar l’apartat multijugador té molt a veure amb l’argument del joc.</p>
      <h3>Un pare dels videojocs moderns amb gran sentit cinematogràfic</h3>
      <p>Amb més de trenta anys dedicats al disseny de videojocs, Hideo Kojima ha participat en l’evolució de la indústria des dels orígens. Nascut el 24 d’agost del 1963 a Setagaya, al Japó, va ser durant la seva infantesa que va començar a desenvolupar la creativitat, potenciada en part pels seus pares, seguidors acèrrims del cinema occidental. Ja des de ben jove va escriure alguns relats i va rodar els primers curtmetratges, però la prematura mort del pare, sumada a la pressió de les normes socials japoneses, va fer que abandonés durant uns anys l’àmbit artístic. No va ser fins a la universitat que, després de provar la videoconsola NES (Famicom al Japó) va decidir deixar la carrera d’economia per dedicar-se a dissenyar videojocs.</p>
      <p>Amb l’espurna creativa de Kojima encesa de nou, la companyia Konami el va contractar com a dissenyador l’any 1986. El primer encàrrec en què va treballar com a ajudant de direcció va ser la seqüela Penguin Adventure (1986), però el primer projecte que realment va dirigir va ser Lost Warld, un joc bèl·lic protagonitzat per una lluitadora emmascarada que finalment va ser cancel·lat per la companyia perquè no encaixava amb els seus criteris. No va ser fins al 1987 que es va publicar el seu primer treball oficial, anomenat Metal Gear. El joc, el primer on apareix l’icònic Solid Snake, va ser un èxit entre la crítica especialitzada i va acabar esdevenint la primera entrega d’una franquícia milionària, que acumula més de 40 milions de còpies venudes a tot el món.</p>
      <p>Des del primer Metal Gear, Hideo Kojima ha col·laborat amb Konami en el desenvolupament de la saga Lunar Knights, Boktai, Zone of the enders, Tokimeki Memorial Drama i Snatcher, entre d’altres. Després de la publicació de la cinquena entrega de la sèrie Metal Gear l’any 2015 es va revelar que Kojima finalitzava el contracte amb Konami. Des d’aquell moment el director, amb el suport de Sony Corporation, va decidir crear el seu propi estudi, Kojima Productions. Death Stranding es converteix en el primer llançament des de la nova companyia, una fita per a Hideo Kojima que exemplifica el començament d’una nova etapa en un moment clau de la seva carrera.</p>
    </article>
  </body>
</html>