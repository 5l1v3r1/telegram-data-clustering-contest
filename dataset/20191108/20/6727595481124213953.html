<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/trending-mastodon-amid-an-outcry-over-twitter-moderation-methods029.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T20:24:00+00:00"/>
    <meta property="og:title" content="സര്‍ക്കാരിനെതിരെ പോസ്റ്റിടുന്നവര്‍ക്ക് 'ബ്ലോക്ക്', വിദ്വേഷം പരത്തുന്നവര്‍ക്ക് 'പ്രോത്സാഹനം'; ട്വിറ്ററിനെതിരെ വ്യാപക പ്രതിഷേധം; പകരം മേസ്റ്റഡോണോ?"/>
    <meta property="og:description" content="National News Twitter India സാമൂഹ്യമാധ്യമ ഭീമന്‍ ട്വിറ്ററിനു ഭീഷണിയായി ഇനി പുതിയൊരു പേര്, മേസ്റ്റഡോണ്‍. ട്വിറ്ററിന്റെ നടപടികളില്‍ പ്രതിഷേധിച്ച് ഇന്ത്യയിലെ ഉപയോക്താക്കളില്"/>
  </head>
  <body>
    <article>
      <h1>സര്‍ക്കാരിനെതിരെ പോസ്റ്റിടുന്നവര്‍ക്ക് 'ബ്ലോക്ക്', വിദ്വേഷം പരത്തുന്നവര്‍ക്ക് 'പ്രോത്സാഹനം'; ട്വിറ്ററിനെതിരെ വ്യാപക പ്രതിഷേധം; പകരം മേസ്റ്റഡോണോ?</h1>
      <address><time datetime="2019-11-08T20:24:00+00:00">08 Nov 2019, 20:24</time> by <a rel="author">ന്യൂസ് ഡെസ്‌ക്</a></address>
      <p>സാമൂഹ്യമാധ്യമ ഭീമന്‍ ട്വിറ്ററിനു ഭീഷണിയായി ഇനി പുതിയൊരു പേര്, മേസ്റ്റഡോണ്‍. ട്വിറ്ററിന്റെ നടപടികളില്‍ പ്രതിഷേധിച്ച് ഇന്ത്യയിലെ ഉപയോക്താക്കളില്‍ പലരും ഇതിനോടകം തന്നെ മേസ്റ്റഡോണ്‍ എന്ന സാമൂഹ്യമാധ്യമ പ്ലാറ്റ്‌ഫോമിലേക്കു മാറിക്കഴിഞ്ഞു.</p>
      <p>വിദ്വേഷ പ്രസംഗം അടക്കമുള്ള വിഷയങ്ങളില്‍ ട്വിറ്ററിന് സ്ഥിരതയില്ലാത്ത നിലപാടാണെന്ന് ഉപയോക്താക്കളില്‍ ചിലര്‍ പറഞ്ഞതായി ബി.ബി.സി റിപ്പോര്‍ട്ട് ചെയ്തു. ദുരുപയോഗങ്ങള്‍ക്കെതിരെ മേസ്റ്റഡോണ്‍ എടുക്കുന്ന നിലപാടുകളെ അഭിനന്ദിക്കാനും അവര്‍ മറന്നില്ല.</p>
      <p>എത്രപേര്‍ മേസ്റ്റഡോണില്‍ അക്കൗണ്ട് എടുത്തുവെന്നും എത്രപേര്‍ ട്വിറ്റര്‍ ഉപേക്ഷിച്ചുവെന്നുമുള്ള കണക്കുകള്‍ ഇതുവരെ പുറത്തുവന്നിട്ടില്ല. ട്വിറ്റര്‍ പോലെതന്നെ പോസ്റ്റ് ചെയ്യാനും കമന്റ് ചെയ്യാനും ഫോളോ ചെയ്യാനും ചിത്രങ്ങളും വീഡിയോകളും പബ്ലിഷ് ചെയ്യാനും സാധിക്കും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>2016 ഒക്ടോബറിലാണ് മേസ്റ്റഡോണ്‍ ആരംഭിച്ചത്. ഇപ്പോള്‍ അവര്‍ക്ക് 22 ലക്ഷം ഉപയോക്താക്കളാണുള്ളത്.</p>
      <related>
        <a href="https://www.doolnews.com/ministers-hate-accounts-twitter-follow-boycott-muslims543.html?utm_source=doolnews&amp;utm_medium=related"/>
      </related>
      <p>സുപ്രീംകോടതി അഭിഭാഷകന്‍ സഞ്ജയ് ഹെഗ്‌ഡെ, തന്റെ ട്വിറ്റര്‍ അക്കൗണ്ട് രണ്ടുതവണ സസ്‌പെന്‍ഡ് ചെയ്യപ്പെട്ടുവെന്നു വെളിപ്പെടുത്തിയതോടെയാണ് രാജ്യത്തു വന്‍തോതില്‍ ട്വിറ്ററിനെതിരെ പ്രതിഷേധം രൂപപ്പെട്ടത്. ഏകദേശം മൂന്നുകോടിയിലധികം പേരാണ് ഇതിനെതിരെ ഇന്ത്യയില്‍ മാത്രം രംഗത്തെത്തിയത്.</p>
      <p>നാസി സല്യൂട്ട് നല്‍കാന്‍ വിസ്സമതിച്ച ജര്‍മന്‍ സ്വദേശി ഓഗസ്റ്റ് ലാന്‍ഡ്‌മെസ്സറിന്റെ 1936 ഒരു ചിത്രം റീട്വീറ്റ് ചെയ്തതാണ് ആദ്യം സസ്‌പെന്‍ഡ് ചെയ്യാന്‍ കാരണമായത്. വിദ്വേഷം പരത്തുന്ന ചിത്രമാണെന്നാണ് ട്വിറ്റര്‍ കാരണം പറഞ്ഞത്.</p>
      <p>പ്രതിഷേധത്തെത്തുടര്‍ന്ന് ചിത്രമില്ലാതെ തന്റെ അക്കൗണ്ട് ട്വിറ്റര്‍ പുനഃസ്ഥാപിച്ചെന്ന് ഹെഗ്‌ഡേ ബി.ബി.സിയോടു പറഞ്ഞു. രണ്ടു വിപ്ലവകാരികളെ തൂക്കിക്കൊന്നതില്‍ പ്രതിഷേധിച്ച് ഒരു കവിത 2017-ല്‍ പോസ്റ്റ് ചെയ്തതാണ് അടുത്ത സസ്‌പെന്‍ഷനു കാരണമായത്.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>പ്രതിഷേധം ശക്തമായതോടെ വിശദീകരണവുമായി ട്വിറ്റര്‍ രംഗത്തുവന്നു. ആശയപരമായും രാഷ്ട്രീയപരമായുള്ള പോസ്റ്റുകള്‍ക്കെതിരെ തങ്ങള്‍ നടപടിയെടുക്കില്ലെന്നായിരുന്നു അവര്‍ പറഞ്ഞത്. എന്നാല്‍ വിദ്വേഷം പരത്തുന്ന പോസ്റ്റുകള്‍ക്കെതിരെ ട്വിറ്റര്‍ വേണ്ടത്ര നടപടിയെടുത്തില്ലെന്നാണു പ്രധാന ആരോപണമായി ഇപ്പോഴും നിലനില്‍ക്കുന്നത്.</p>
      <related>
        <a href="https://www.doolnews.com/twitter-ceo-jack-dorsey-s-account-gets-hacked-microblogging-site-says-it-is-looking-into-it.html?utm_source=doolnews&amp;utm_medium=related"/>
      </related>
      <p>ഇന്ത്യയില്‍ ട്വിറ്റര്‍ ഇതുവരെ പത്തുലക്ഷം ട്വീറ്റുകള്‍ നീക്കം ചെയ്തതായും നൂറോളം അക്കൗണ്ടുകള്‍ ബ്ലോക്ക് ചെയ്തതായും കമ്മിറ്റി ടു പ്രൊട്ടക്ട് ജേണലിസ്റ്റസ് (സി.പി.ജെ) പുറത്തിറക്കിയ ഒരു റിപ്പോര്‍ട്ടില്‍ പറയുന്നു.</p>
      <p>കശ്മീരിന്റെ പ്രത്യേക പദവിയുമായി ബന്ധപ്പെട്ട വിഷയങ്ങളില്‍ വിമര്‍ശനാത്മകമായി നിലപാടെടുത്തതാണ് പ്രധാനമായും പല അക്കൗണ്ടുകളെയും ബ്ലോക്ക് ചെയ്യാന്‍ കാരണമെന്നും അവരതില്‍ പറയുന്നുണ്ട്.</p>
      <p>സര്‍ക്കാരിനെ വിമര്‍ശിക്കുന്ന ശബ്ദങ്ങളെ അടിച്ചമര്‍ത്താനോ ഇല്ലാതാക്കാനോ ട്വിറ്റര്‍ ശ്രമിക്കുന്നുണ്ടെന്നും അതില്‍ ആശങ്കയുണ്ടെന്നും അടുത്തിടെ മേസ്റ്റഡോണില്‍ അക്കൗണ്ടെടുത്ത എഴുത്തുകാരി നിലാഞ്ജന റോയ് പറഞ്ഞു.</p>
      <p>മുസ്‌ലിങ്ങളെ ബഹിഷ്‌കരിക്കുക തുടങ്ങിയ ഹാഷ്ടാഗുകളെ ട്വിറ്റര്‍ നിലനിര്‍ത്തുകയും തങ്ങളുടെ അക്കൗണ്ടുകള്‍ നിരന്തരം ബ്ലോക്ക് ചെയ്യുകയും ചെയ്തുവെന്ന് വിവിധ ദളിത് ആക്ടിവിസ്റ്റുകളും എഴുത്തുകാരും പറഞ്ഞതായി ബി.ബി.സി റിപ്പോര്‍ട്ട് ചെയ്തു.</p>
      <figure>
        <iframe data-src="https://twitter.com/TwitterIndia/status/1192384055884447744?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>‘ദളിതര്‍, സ്ത്രീകള്‍, മതന്യൂനപക്ഷം എന്നിവര്‍ക്കെതിരെയാണ് ട്വിറ്ററിന്റെ പക്ഷപാതിത്വം.’- സി.പി.ഐ.എം.എല്‍ ലിബറേഷന്‍ പൊളിറ്റ് ബ്യൂറോ അംഗവും ആക്ടിവിസ്റ്റുമായ കവിതാ കൃഷ്ണന്‍ പറഞ്ഞു. ഇതിനെതിരെ താന്‍ ട്വിറ്ററില്‍ പരാതിപ്പെട്ടുവെന്നും എന്നാല്‍ മറുപടി ലഭിച്ചില്ലെന്നും അവര്‍ പറഞ്ഞു.</p>
      <p>സ്ത്രീകള്‍ക്കെതിരെ ട്വിറ്ററില്‍ വരുന്ന വധഭീഷണികള്‍ക്കും ലൈംഗികാക്രമണ ഭീഷണികള്‍ക്കും എതിരെ അവര്‍ നടപടിയെടുക്കുന്നില്ലെന്നും ചിലര്‍ ആരോപിക്കുന്നു.</p>
      <figure>
        <iframe src="https://www.youtube.com/embed/SZPbgwH5Fzo" width="500" height="281" data-service="Youtube" scrolling="no"/>
      </figure>
    </article>
  </body>
</html>