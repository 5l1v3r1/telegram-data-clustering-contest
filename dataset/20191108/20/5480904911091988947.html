<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/japonky-protestuji-proti-zakazu-bryli-pro-zeny-na-pracovistich/1818938?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T20:43:00+00:00"/>
    <meta property="og:title" content="Japonky protestují proti zákazu brýlí pro ženy na pracovištích"/>
    <meta property="og:description" content="Tokio - Japonky se na sociálních sítích bouří proti požadavku některých zaměstnavatelů v zemi, kteří svým ženským pracovnicím nepovolují nosit brýle. Ženy prý pak vypadají &quot;nevychovaně&quot; či &quot;chladně&quot;, popsaly dnes zkušenosti japonských zaměstnankyň britská stanice BBC a nadace Thompson Reuters. Je to za posledních šest měsíců už druhý protest proti příliš přísným pravidlům souvisejícím s oblečením na pracovišti, naposledy ženy bojovaly proti nošení podpatků."/>
  </head>
  <body>
    <article>
      <h1>Japonky protestují proti zákazu brýlí pro ženy na pracovištích</h1>
      <address><time datetime="2019-11-08T20:43:00+00:00">08 Nov 2019, 20:43</time> by <a rel="author" href="http://www.ctk.cz/" target="_blank">ČTK</a></address>
      <p>Tokio - Japonky se na sociálních sítích bouří proti požadavku některých zaměstnavatelů v zemi, kteří svým ženským pracovnicím nepovolují nosit brýle. Ženy prý pak vypadají "nevychovaně" či "chladně", popsaly dnes zkušenosti japonských zaměstnankyň britská stanice BBC a nadace Thompson Reuters. Je to za posledních šest měsíců už druhý protest proti příliš přísným pravidlům souvisejícím s oblečením na pracovišti, naposledy ženy bojovaly proti nošení podpatků.</p>
      <p>Debatu odstartovala japonská média, podle kterých některé firmy ženám "zakázaly" brýle nosit. Zatímco například letecké společnosti krok oficiálně zdůvodňují bezpečnostními opatřeními, u žen pracujících v kosmetickém průmyslu brýle prý příliš zakrývají make-up.</p>
      <p>"Podobná pravidla vyšla z módy," uvedla jedna z uživatelek twitteru, která se podobně jako tisíce jiných Japonek zapojila do diskuze s hashtagem "brýle jsou zakázané". Další žena si stěžovala, že jí zaměstnavatel několikrát přikázal, aby do práce v restauraci nenosila brýle, protože ty se nehodí k tradičnímu oděvu kimono, který je její pracovní uniformou.</p>
      <p>"Pokud pravidla zakazují nosit brýle pouze ženám, jedná se o diskriminaci," uvedla japonská zástupkyně humanitární organizace Human Rights Watch (HRW).</p>
      <p>Japonky se už v červnu rozhodly v rámci hnutí KuToo bojovat proti pravidlu mnoha firem, které pro ženy předpokládaly v práci obuv na vysokém podpatku. Bojovnice za rovnoprávnost tehdy odevzdaly vládě petici, pod níž se podepsalo 21.000 lidí. Japonský ministr zdravotnictví však nošení bot s vysokými podpatky označil o pár dní později za "nezbytné a žádoucí".</p>
    </article>
  </body>
</html>