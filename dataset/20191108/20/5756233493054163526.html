<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620518/%D9%BE%DB%8C%D8%B1%D9%88%D8%B2%DB%8C-%D9%BE%D8%B1-%DA%AF%D9%84-%D8%AC%D9%88%D8%A7%D9%86%D8%A7%D9%86-%D8%A7%DB%8C%D8%B1%D8%A7%D9%86-%D9%85%D9%82%D8%A7%D8%A8%D9%84-%D9%86%D9%BE%D8%A7%D9%84"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T20:00:00+00:00"/>
    <meta property="og:title" content="پیروزی پر گل جوانان ایران مقابل نپال"/>
    <meta property="og:description" content="مصاف تیم‌های ملی جوانان ایران و نپال و با برتری ۴ برصفر ملی‌پوشان ایران به پایان رسید."/>
  </head>
  <body>
    <article>
      <h1>پیروزی پر گل جوانان ایران مقابل نپال</h1>
      <address>
        <time datetime="2019-11-08T20:00:00+00:00">08 Nov 2019, 20:00</time>
      </address>
      <p>
        <i>مصاف تیم‌های ملی جوانان ایران و نپال و با برتری ۴ برصفر ملی‌پوشان ایران به پایان رسید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مصاف تیم‌های ملی جوانان ایران و نپال در چارچوب مسابقات قهرمانی جوانان آسیا با برتری چهار بر صفر تیم ایران به پایان رسید.</p>
      <p>نیمه اول این بازی، توپ و میدان در اختیار ملی‌پوشان ایران بود و این شاگردان پورموسوی بودند که موقعیت‌های زیادی روی دروازه حریف ایجاد کردند اما هیچ کدام از فرصت‌های گلزنی ایران تبدیل به گل نشد تا نیمه اول با تساوی بدون گل خاتمه یابد.</p>
      <figure>
        <img src="https://aftabnews.ir/files/fa/news/1398/8/17/356731_449.jpg"/>
      </figure>
      <p>نیمه دوم بازهم جوانان ایران بودند که روی دروازه حریف موقعیت ایجاد کردند اما دفاع سرسخت نپال اجازه گشوده شدن دروازه را نداد تا اینکه در دقیقه ۷۴ محمد مهدی احمدی کرنر ارسالی را با ضربه به گل تبدیل کرد.</p>
      <p>جوانان ایران پس از زدن گل اول باز هم به حملات خود ادامه دادند تا اینکه در دقیقه ۸۲ احمد رضا جلالی موفق شد با شوت پای چپ از گوشه‌ی سمت راست محوطه جریمه نپال، دروازه حریف را باز کند.</p>
      <p>۴ دقیقه بعد علیرضا منظمی با تک به تک شدن مقابل دروازه‌بان و گذشتن از او دروازه حریف را برای بار سوم باز کند. با این‌حال این پایان کار نبود و آریا برزگر در دقیقه ۹۰ روی اشتباه دروازه‌بان حریف، موفق شد گل چهارم ایران را به ثمر برساند تا این بازی در نهایت با پیروزی ۴ بر صفر جوانان ایران پایان یابد.</p>
      <p>با این پیروزی جوانان ایران، در گروه D، با توجه به شکست دو بر صفر امارات مقابل قرقیزستان، در صدر این گروه قرار گرفتند.</p>
      <p>در این بازی حدود ۳۰۰ نفر تماشاگر ایرانی به ورزشگاه آزادی آمده بودند تا این بازی را از نزدیک تماشا کنند. در حین نیمه اول بازی میان تماشاگران درگیری صورت گرفت که بعد از دقایقی این درگیری برطرف شد.</p>
      <p>وحید هاشمیان و محمدرضا ساکت نیز از مهمانان ویژه این بازی بودند.</p>
      <p>تیم جوانان ایران در آخرین بازی گروه D، روز یک‌شنبه در ورزشگاه پاس قوامین مقابل امارات قرار می‌گیرد.</p>
    </article>
  </body>
</html>