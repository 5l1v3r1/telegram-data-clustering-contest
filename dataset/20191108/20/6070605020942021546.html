<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/barca/minuts-allunyar-se-dels-dubtes-resultadisme_0_2340965970.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T20:15:07+00:00"/>
    <meta property="og:title" content="90 minuts per allunyar-se dels dubtes i el resultadisme"/>
    <meta property="og:description" content="El Barça rep el Celta amb l’obligació de guanyar i convèncer per recuperar l’estabilitat esportiva"/>
  </head>
  <body>
    <article>
      <h1>90 minuts per allunyar-se dels dubtes i el resultadisme</h1>
      <h2>El Barça rep el Celta amb l’obligació de guanyar i convèncer per recuperar l’estabilitat esportiva</h2>
      <address>
        <time datetime="2019-11-08T20:15:07+00:00">08 Nov 2019, 20:15</time>
      </address>
      <p>Ernesto Valverde sempre ha funcionat al marge de l’<i> star system</i> del Barça. S’ha limitat a entrenar, a estar pendent del moment que passa la plantilla i les microrealitats de cada futbolista, sempre des del context de la planificació de la temporada. Les sacsejades de l’entorn, més o menys allunyades dels focus mediàtics, han semblat ser responsabilitat dels despatxos i dels jugadors, les dues grans arestes de la jerarquia de tot el club. La dinàmica de les últimes setmanes ha comportat que l’entrenador comenci a sortir de la seva bombolla. El Barça és un vaixell de dimensió internacional que no sap navegar entre mals resultats. A l’equip actual no se li demana l’excel·lència, perquè s’accepta que l’estil combinatiu de les millors èpoques és un record més del museu del Camp Nou, però sí un mínim de rigor.</p>
      <h3>Entrenador reforçat</h3>
      <p>El partit contra el Celta d’aquest dissabtei (21.00 h, Movistar+ Partidazo) és un test per recuperar l’estabilitat del projecte. Són matemàtiques avançades: la derrota generaria un incendi abans de l’aturada per seleccions i limitar-se a sumar els tres punts per inèrcia alimentaria la teoria del resultadisme que sosté només a mitges el relat de la temporada. “El que necessitem és una victòria. Venim de perdre el partit del Llevant en sis minuts. Som conscients què suposa perdre en aquest club. És important guanyar ara per tot plegat. En dos partits hem encadenat un empat i una derrota. Això genera inestabilitat a l’entorn. A vegades ens fem ressò de la gent que vol que ens desequilibrem. Hem de mantenir el pols i fer-nos forts. No és la primera vegada que ens passa. Sempre ho hem sabut fer bé”, comentava ahir Ernesto Valverde en roda de premsa. El preparador s’allunya del discurs de la normalitat utòpica després d’empatar 0-0 contra el Praga. Prioritza la victòria i hi afegeix asteriscos. Ha augmentat el to d’alarma sense dramatismes. La visita del nou Celta de l’exculer Òscar Garcia, Denis Suárez i Rafinha no és un examen final per a l’equip, encara líder, ni per a la seva condició d’entrenador. “No em preocupa la meva situació. L’altre dia vaig dinar amb el president. Sempre m’he sentit respectat i secundat, mai he tingut problemes en aquest sentit”, va explicar destacant el suport de Josep Maria Bartomeu. El màxim dirigent del club manté la confiança en el basc mostrada aquest estiu, després de l’eliminació europea a Liverpool.</p>
      <h3>Els fronts oberts</h3>
      <p>El Barça ha de calmar els dubtes amb futbol. El rendiment passa primer per recuperar la versió sòlida que ha caracteritzat l’ADN Valverde. Si l’equip no encaixa gols estarà més a prop de consolidar-se en una dinàmica de números positius. “Hem sumat tres derrotes en poques setmanes. Són les mateixes que les de la temporada passada. La cosa més normal és que les Lligues siguin ajustades, no com els últims anys. Hem travessat diferents ratxes amb poc marge de temps. Hi ha hagut moments en què hem rebut molts gols i després no. No sé. Crec que hem de tenir paciència”, va assegurar. La pissarra del tècnic té molts fronts oberts. La sintonia coral ha de ser cosa de totes les línies del camp, fins i tot del binomi Leo Messi-Antoine Griezmann.</p>
      <p>“S’hi dona massa importància. Està acostumat a un tipus de joc molt diferent del nostre. He jugat moltes vegades contra l’Atlètic i els jugadors, quan recuperem la pilota, comencen a córrer cap a la porteria rival, per fer la passada o fer trajectòria. Nosaltres madurem una mica més la jugada. És qüestió de perfilar el <i>timing</i> de les jugades. Griezmann és un futbolista molt generós. Tots ens hem d’acostumar a tots. No és una situació senzilla. Neymar tampoc ho va tenir fàcil en la seva primera temporada”, va apuntar Valverde. Encaixar el francès a l’atac és la gran tasca pendent. Resoldre-la serà tan decisiva com gestionar la llista de baixes, els minuts de Luis Suárez -de nou disponible- i l’entrada del lateral Júnior Firpo en la rotació. Que l’internacional sub-21 hagi tornat a la convocatòria suavitza les seves dues últimes absències. “Júnior em convenç, i probablement serà un partit perquè tingui la seva oportunitat”.</p>
    </article>
  </body>
</html>