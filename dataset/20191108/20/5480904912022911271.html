<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trinec-ovladl-reprizu-finale-1998-a-vyvesil-pod-strop-pet-dresu/1818353?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T20:25:00+00:00"/>
    <meta property="og:title" content="Třinec ovládl reprízu finále 1998 a vyvěsil pod strop pět dresů"/>
    <meta property="og:description" content="Třinec - Exhibičním utkáním legend vyvrcholily oslavy devadesátin třineckého hokeje. Oceláři si v něm zopakovali finále z roku 1998, které bylo jejich prvním bojem o titul, a porazili Vsetín 8:4."/>
  </head>
  <body>
    <article>
      <h1>Třinec ovládl reprízu finále 1998 a vyvěsil pod strop pět dresů</h1>
      <address><time datetime="2019-11-08T20:25:00+00:00">08 Nov 2019, 20:25</time> by <a rel="author" href="http://www.ctk.cz/" target="_blank">ČTK</a></address>
      <p>Třinec - Exhibičním utkáním legend vyvrcholily oslavy devadesátin třineckého hokeje. Oceláři si v něm zopakovali finále z roku 1998, které bylo jejich prvním bojem o titul, a porazili Vsetín 8:4.</p>
      <slideshow>
        <figure>
          <img src="https://i3.cn.cz/6/1572809799_P201911030643101.jpg"/>
        </figure>
        <figure>
          <img src="https://i3.cn.cz/6/1572808173_P201911030624101.jpg"/>
        </figure>
        <figure>
          <img src="https://i3.cn.cz/6/1572805170_P201911030587201.jpg"/>
        </figure>
        <figure>
          <img src="https://i3.cn.cz/6/1572804439_P201911030576701.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3337">Fotogalerie: Hokejová extraliga 2019/20</a>
        </figcaption>
      </slideshow>
      <p>Zápasu předcházel slavnostní ceremoniál, během kterého slezský klub vyvěsil ke stropu vyprodané haly transparenty připomínající největší úspěchy: dva tituly (2011 a 2019) a dva Prezidentské poháry (2010/11 a 2018/19). Stejným směrem putovaly i dresy jeho největších osobností včetně zakladatele Boleslava Moravce. Navždy už budou v klubu vyřazena čísla, která používali Ľubomír Sekeráš (77), Richard Král (91), Jan Peterek (11) a Radek Bonk (14).</p>
      <p>Právě dvě klubové ikony se postaraly o jediné dvě branky v úvodní třetině. Po Králově přihrávce překonal Peterek brankáře Čechmánka už po třinácti sekundách a později si role prohodili. Oba doplňoval Sedlák, který zvýšil na 3:0. Jako v dobách své největší formy se ukazoval brankář Biegl, který za polovinu zápasu neinkasoval. Chytil i trestné střílení, které se udělovalo za každý faul.</p>
      <p>Nulu na straně Vsetína vymazal až Sršeň, to už branku Třince hájil Lakosil. Kontaktní branku přidal Stantien. Hosté se nestihli po druhé přestávce vrátit včas na led a rozhodčí Trombik je potrestal trestným střílením. To bez problémů proměnil Král a odstartoval gólové hody. Snížil Broš, ale brzy kontroval Kaděra. Po ukázkové kombinaci zvýšil Zima.</p>
      <p>Vsetín ještě snížil Tesaříkovou dorážkou, ale poslední slovo patřilo domácím. Z úniku zvýšil Chlubna a gólový účet uzavřel symbolicky sportovní ředitel Ocelářů Peterek.</p>
    </article>
  </body>
</html>