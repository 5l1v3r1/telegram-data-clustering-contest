<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/otide-si-pavel-vasev-406233.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T20:28:00+00:00"/>
    <meta property="og:title" content="Отиде си Павел Васев"/>
    <meta property="og:description" content="Бившият директор на Народния театър така и не излезе от комата"/>
  </head>
  <body>
    <article>
      <h1>Отиде си Павел Васев</h1>
      <address><time datetime="2019-11-08T20:28:00+00:00">08 Nov 2019, 20:28</time> by <a rel="author">Агенция Стандарт</a></address>
      <p>Почина бившият директор на Народен театър „Иван Вазов“ Павел Васев. „С прискърбие ви съобщаваме, че след продължително боледуване днес на 68-годишна възраст ни напусна дългогодишният директор на Народен театър „Иван Вазов“, съобщиха във Фейсбук от Народния театър и изказаха искрени съболезнования на семейството и близките му.</p>
      <p>Известният български режисьор и ръководител на Българския културен център в Москва така и не излезе от комата, в която изпадна в началото на годината. Той претърпя четири инсулта в руската столица. На лекарите им трябваха четири месеца да го стабилизират, за да може да пътува. През май той беше транспортиран с правителствения „Фалкон“ и настанен в неврохирургичната реанимация на „Пирогов“.</p>
      <p>Павел Васев е роден на 15 април 1951-а в София в семейството на дипломата Ангел Васев. През 1969-а завършва средно образование в Югославия. Започва да учи във Филмовата академия в Белград. През 1973-а завършва ВИТИЗ „Кръстьо Сарафов“ със специалност театрална режисура в класа на професор Христо Христов. Заема различни постове в управлението на българската култура – заместник-министър (1991), председател на Съюза на българските филмови дейци (1996-2000), административен директор на Народния театър (2000-2001), директор на българския културен институт в Москва, на Сатиричния театър „Алеко Константинов“ (2005-2008). Васев беше директор на Народния театър „Иван Вазов“ от 2009-а до началото на 2015-а. След пенсионирането си той стана изпълнителен директор на Националния филмов център до провеждането на конкурс. Носител е на национални и международни награди за документално кино, отличия за професионална дейност, както и на орден „Кирил и Методий“ - първа степен.</p>
    </article>
  </body>
</html>