<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33014/apple-rinnova-la-sezione-privacy-grafica-piu-leggibile-e-suddivisa-per-funzionalita"/>
    <meta property="og:site_name" content="DDay.it"/>
    <meta property="article:published_time" content="2019-11-08T20:24:00+00:00"/>
    <meta property="og:title" content="Apple rinnova la sezione privacy. La sicurezza raccontata come un prodotto"/>
    <meta property="og:description" content="Rinnovata la pagina dedicata alla privacy sul sito Apple all'insegna di una maggiore chiarezza per gli utenti. I testi adesso appaiono suddivisi in base alle feature e includono tutti i sistemi operativi integrati nei device del marchio"/>
  </head>
  <body>
    <article>
      <h1>Apple rinnova la sezione privacy. La sicurezza raccontata come un prodotto</h1>
      <h2>Rinnovata la pagina dedicata alla privacy sul sito Apple all'insegna di una maggiore chiarezza per gli utenti. I testi adesso appaiono suddivisi in base alle feature e includono tutti i sistemi operativi integrati nei device del marchio</h2>
      <address><time datetime="2019-11-08T20:24:00+00:00">08 Nov 2019, 20:24</time> by <a rel="author">Gaetano Mero</a></address>
      <p>Da qualche giorno Apple ha scelto di migliorare l’impatto visivo della propria <a href="https://www.apple.com/it/privacy/features/">pagina sulla privacy </a>presente sul sito ufficiale, rendendo tutto più chiaro, organizzato e leggibile. Il testo risulta ora <b>suddiviso per schede tematiche che richiamano le principali funzionalità degli ecosistemi </b>integrati nei device del marchio - watchOS, iOS e macOS - e considerati tra i maggiori punti di forza della società di Cupertino.</p>
      <p>Addio dunque a valanghe di testo in cui solitamente si “celano” informazioni essenziali ma difficili da individuare per l’utente,<b> Apple ha scelto la chiarezza per dimostrare di non avere nulla da nascondere</b>, aprendo la pagina con l’impegno di “<i>ridurre al minimo la quantità di dati condivisi</i>” e di cercare le migliori soluzioni per tenere le informazioni personali sempre al sicuro. Apple si  allinea in questo modo, almeno graficamente, a quanto già adottato da altri colossi del web come Google e Amazon.</p>
      <figure>
        <img src="https://cdn.dday.it/system/uploads/picture/image/58550/content_small_privacyapplecontent2.jpg"/>
      </figure>
      <p>Non ci sono modifiche sostanziali rispetto alle precedenti versioni, ed è ancora possibile scaricare e leggere i documenti ufficiali completi (in lingua inglese) in cui in ogni caso appare la medesima grafica utilizzata sul web. La suddivisione per app aiuta ad esempio a capire cosa accade se si condivide la propria galleria fotografica su iCloud, come vengono trattate le informazioni dell’app HealthKit, quali dati Safari invia ai motori di ricerca ogni volta che si effettua una ricerca. Nessun aggiornamento però sul caso “Tencent”, <a href="https://www.dday.it/redazione/32704/apple-tencent-e-la-sindrome-cinese-i-siti-visitati-con-safari-non-vengono-trasmessi-in-cina">di cui ci siamo occupati qualche giorno fa</a>.</p>
      <figure>
        <img src="https://cdn.dday.it/system/uploads/picture/image/58549/content_small_privacyapplecontent.jpg"/>
      </figure>
      <p>Particolarmente dettagliata la sezione dedicata a Siri in cui si precisa che <b>l’assistente virtuale è progettato per imparare il più possibile quando è offline</b>, direttamente dal dispositivo: “<i>Quando è davvero indispensabile inviare informazioni a un server, proteggiamo la tua privacy usando identificatori casuali invece del tuo ID Apple. Alcuni dati, come la tua posizione, possono essere inviati a Apple per migliorare la precisione delle risposte, ma puoi disattivare i servizi di localizzazione in qualsiasi momento</i>”.</p>
      <figure>
        <iframe src="https://www.youtube.com/embed/Py0acqg1oKc" width="640" height="360" data-service="Youtube" scrolling="no"/>
      </figure>
      <p>In concomitanza con il restyling della pagina web è stato anche lanciato un video focalizzato proprio sulla privacy e che ha come protagonista il nuovo iPhone 11.</p>
    </article>
  </body>
</html>