<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949202"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T03:47:30+00:00"/>
    <meta property="og:title" content="కిటికీలు, తలుపులకు 73 లక్షలు"/>
    <meta property="og:description" content="ADVT"/>
  </head>
  <body>
    <article>
      <h1>కిటికీలు, తలుపులకు 73 లక్షలు</h1>
      <address>
        <time datetime="2019-11-08T03:47:30+00:00">08 Nov 2019, 03:47</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p>
        <b>సీఎం జగన్‌ ఇంటి కోసం మరో ఖర్చు</b>
        <b>భద్రతా చర్యల్లో భాగంగామార్పులు</b>
        <b>ఇంటికి ఐదు నెలల్లో 15 కోట్లు వ్యయం</b>
      </p>
      <p><b>అమరావతి, నవంబరు 7 (ఆంధ్రజ్యోతి): </b>ముఖ్యమంత్రి వైఎస్‌ జగన్‌కు చెందిన తాడేపల్లిలోని ఇళ్లు, క్యాంపు ఆఫీసుకు కొత్తగా అల్యూమినియమ్‌ కిటికీలు, తలుపులు అమర్చేందుకు రూ.73 లక్షలు మంజూరు చేస్తూ రోడ్లు భవనాల శాఖ ఉత్తర్వులు జారీ చేసింది. జగన్‌ ఎన్నికల ముందే ఈ నివాసాన్ని నిర్మించుకున్నారు. ముఖ్యమంత్రి అయ్యాక క్యాంప్‌ ఆఫీసుగా ఉపయోగించుకుంటున్నారు. కొత్త భవనమే అయినప్పటికీ... భద్రత దృష్ట్యా కొన్ని గదులకు అల్యూమినియం తలుపులు, కిటికీలు ఏర్పాటు చే యాలని భావించారు. ఈ పని చేపట్టడానికి ఆర్‌అండ్‌బీకి అనుమతిస్తూ ప్రభుత్వం ఉత్తర్వులు జారీ చేసింది. ప్రభుత్వ భవనాల మరమ్మత్తులు, నిర్వహణ, వసతి కల్పన, అభివృద్ధి పథకాల పద్దు కింద నిధులను ఖర్చు చేస్తారు. ఈ జీవో గత నెల 15వ తేదీన వెలువడింది.</p>
      <p>
        <b> </b>
      </p>
      <p>
        <b>ఇప్పటిదాకా 15 కోట్లు...</b>
      </p>
      <p>ముఖ్యమంత్రిగా జగన్‌ ప్రమాణ స్వీకారం చేసినప్పటి నుంచి నేటి వరకు ఆయన ఇళ్లు, దాని పరిసరాల్లో అభివృద్ధి, భద్రతా చర్యల కోసం రూ.15 కోట్లు విడుదల చేశారు. ఇవీ ఆ వివరాలు...</p>
      <ul>
        <li>జగన్‌ నివాసం వద్ద 3.66 మీటర్ల వెడల్పున్న రహదారిని ప్రమాణ స్వీకారానికి ముందే 10 మీటర్ల వెడల్పు చేసేందుకు రూ.5 కోట్లు కేటాయించారు. ఈ రహదారి పొడవు 1.33 కిలోమీటర్లు. జిల్లా ప్రధాన రహదారుల నిర్మాణం కోసం కేటాయించిన నిధులను ఈ పనికి వినియోగించారు. సీఎం రక్షణ కోసం జరిగిన సెక్యూరిటీ వింగ్‌ మీటింగ్‌లో తీసుకున్న నిర్ణయం మేరకు ఈ రహదారి ప్రతిపాదన తెరమీదకు వచ్చింది.</li>
        <li>జగన్‌ రక్షణకోసం ఆయన ఇళ్లు, పరిసరాల్లో తదుపరి చర్యలు చేపట్టేందుకు రూ. 1.89 కోట్లు విడుదల చేస్తూ ఆర్‌అండ్‌బీ మే 26న ఉత్తర్వులు జారీ చేసింది. జగన్‌ ఇంటి వద్దే ప్రత్యేకంగా హెలిప్యాడ్‌, దానికి ఫెన్సింగ్‌, ఇంకా అక్కడికి వెళ్లడానికి అప్రోచ్‌ రోడ్‌ నిర్మాణం కోసం రూ.40 లక్షలు, హెలిపాడ్‌ వద్ద గార్డ్‌ రూమ్‌ , ఇతర సదుపాయాలకోసం రూ. 13.50 లక్షలు, సీఎం నివాసం వద్ద పర్మినెంట్‌ బారికేడింగ్‌ ఏర్పాటుకు రూ. 75 లక్షలు, సీఎం ఇంటి సమీపంలోనే పోలీస్‌ బ్యారెక్‌, సదుపాయాలకోసం రూ. 30 లక్షలు, సెక్యూరిటీ పోస్ట్‌, సెక్యూరిటీ గేట్స్‌, పోర్టా క్యాబిన్‌ల ఏర్పాటుకు రూ. 31 లక్షలు కేటాయించారు.</li>
        <li>సీఎం ఇల్లు, దాని పరిసరాల్లో నిరంతరం విద్యుత్తు సరఫరా, నిర్వహణ చేపట్టే నిపుణులైన సిబ్బంది కోసం రూ.8.50 లక్షలను విడుదల చేస్తూ జూలై 9న ఆర్‌అండ్‌బీ ఉత్తర్వులు జారీ చేసింది.</li>
        <li>జగన్‌ ఇంటికి అత్యాధునిక విద్యుత్‌ వ్యవస్థ, లైట్స్‌, సీసీటీవీ సదుపాయం, యూపీఎస్‌ ఏర్పాటుకోసం రూ. 3.63 కోట్లు విడుదల చేస్తూ జూలై 12న ఆర్‌అండ్‌బీ ఉత్తర్వులు జారీ చేసింది. అత్యాఽధునిక విద్యుత్‌ టాన్స్‌ఫార్మర్‌, హెచ్‌టీ లైన్‌, ఆధునిక లైటింగ్‌ సిస్టమ్‌కు రూ.97 లక్షలు కేటాయించారు. సీసీటీవీ, సోలార్‌ ఫెన్సింగ్‌ కోసం రూ. 1.25 కోట్లు ఖర్చుచేయాలని ప్రతిపాదించారు. ఆధునిక ఏసీల ఏర్పాటుకు రూ.80 లక్షలు కేటాయించారు. జగన్‌ ఇంటితోపాటు, క్యాంపు ఆఫీసు బయట లైటింగ్‌ కోసం రూ. 11.50 లక్షలు కేటాయించారు. హైదరాబాద్‌ సచివాలయంలోని ఎల్‌-బ్లాక్‌లో ఉన్న యూపీఎ్‌సను తొలగించి దాన్ని జగన్‌ ఇంట్లో ఏర్పాటు చేయడానికి రూ.11 లక్షలు వెచ్చించారు.</li>
        <li>సీఎం క్యాంపు ఆఫీసులో ప్రజా దర్భార్‌ ఏర్పాటు చేయాలని ప్రభుత్వం నిర్ణయించింది. దీని నిర్మాణం కోసం రూ. 82.50 లక్షలు కేటాయించారు. ఈ మేరకు ఆగస్టు 20న నిఽధులు కేటాయిస్తూ ఆర్‌అండ్‌బీ ఉత్తర్వులు జారీచేసింది.</li>
        <li>క్యాంపు ఆఫీసులో తాత్కాలికంగా పీవీసీ రూఫ్స్‌ (షెడ్లు), మొబైల్‌ టాయిలెట్స్‌, కూలర్ల కొనుగోలుకు రూ.22.50 లక్షలు కేటాయిస్తూ అక్టోబరు 4న ఆర్‌అండ్‌బీ ఉత్తర్వులు జారీ చేసింది.</li>
        <li>జగన్‌ ఇళ్లు, క్యాంపు ఆఫీసులో కొత్తగా ఆల్యూమినియం తలుపులు, కిటికీలు, ఇతర సదుపాయాలు కల్పించేందుకు రూ. 73 లక్షలు కేటాయిస్తూ అక్టోబరు 15న ఆర్‌అండ్‌బీ ఉత్తర్వులు జారీ చేసింది.</li>
        <li>క్యాంపు ఆఫీసు రక్షణ చర్యల్లో భాగంగా వ్యూకట్టర్‌ ఏర్పాటు కోసం భూమిని సేకరించారు. ఈ భూమిపరిహారం కోసం రూ.3.25 కోట్లు విడుదల చేస్తూ ఆర్‌అండ్‌బీ అక్టోబర్‌ 31న ఉత్తర్వులు జారీ చేసింది.</li>
      </ul>
    </article>
  </body>
</html>