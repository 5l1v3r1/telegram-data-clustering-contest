<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980816062.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T03:00:00+00:00"/>
    <meta property="og:title" content="السیسی: در عمرم دروغ نگفته‌ام؛ پیامبر هم، چنین بود"/>
    <meta property="og:description" content="به گزارش فارس، «عبدالفتاح السیسی» رئیس‌جمهور مصر امروز (پنجشنبه) در مراسم جشن میلاد پیامبر اکرم (ص) در ساختمان وزارت اوقاف مصر در قاهره، مدعی شد که در تمام طول عمرش دروغ نگفته است."/>
  </head>
  <body>
    <article>
      <h1>السیسی: در عمرم دروغ نگفته‌ام؛ پیامبر هم، چنین بود</h1>
      <address>
        <time datetime="2019-11-08T03:00:00+00:00">08 Nov 2019, 03:00</time>
      </address>
      <p>رئیس جمهور مصر مدعی شد، به هیچ وجه مایل به پذیرش پست ریاست‌جمهوری نبوده و در تمام طول عمر خود دروغ نگفته و همین رمز «موفقیت» اوست.</p>
      <p>به گزارش فارس، «عبدالفتاح السیسی» رئیس‌جمهور مصر امروز (پنجشنبه) در مراسم جشن میلاد پیامبر اکرم (ص) در ساختمان وزارت اوقاف مصر در قاهره، مدعی شد که در تمام طول عمرش دروغ نگفته است.</p>
      <p>به نوشته وبگاه مصراوی، السیسی گفت که پس از حوادث سال ۲۰۱۳ (کودتا علیه محمد مرسی) از «عدلی منصور» رئیس دادگاه قانون اساسی و رئیس‌جمهور موقت آن زمان در مصر خواسته تا کاندید ریاست‌جمهوری شود و خود او همچنان وزیر دفاع بماند؛ اما «عدلی منصور» اصرار کرده تا خود السیسی کاندیدا شود.</p>
      <p>السیسی افزود: «بنابراین همه ما در بحث قدرت و پذیرش پست ریاست‌جمهوری زهد داریم. اما هدف مصر و برقراری حکومت و دفاع از مصر است».</p>
      <p>رئیس‌جمهور مصر در ادامه مدعی شد: «کسانی که مرا می‌شناسند می‌دانند که من در عمرم تا حالا دروغ نگفته‌ام. حتی در این منصب که می‌گویند نیازمند این چیزهاست. این حرف‌ها نیست. پیغمبر هم چنین بود و موفق شد».</p>
      <p>او افزود: «حوادثی که در ۳۰ ژوئن تا سوم ژوئیه [در سال ۲۰۱۳] رخ داد با این هدف نبوده که من به ریاست‌جمهوری برسم.»</p>
      <p>رئیس‌جمهور مصر که اخیرا شاهد اعتراضات علیه خود بوده در ادامه گفت که برخی می‌خواهند حکومت را به تعطیلی بکشانند و دشمنان مصر مانع از تلاش برای اداره کشور می‌شوند.</p>
      <p>او پیش از این نیز در سخنانی مدعی شده بود که مصر در معرض شایعات و دروغ و فریب از طریق فضای مجازی قرار گرفته است و  برخی تلاش دارند اعتماد میان مردم و مؤسسات ملی را هدف قرار داده و حکومت را بعنوان دشمن مردم معرفی کنند.</p>
      <p>به نظر می‌رسد منظور تلاش برخی برای تعطیلی حکومت، سخنان و ویدئوهای فردی به نام «محمد علی» است که در دو ماه گذشته فضای سیاسی مصر را تحت تأثیر قرار داده و افشاگری‌هایش از السیسی و ارتش مصر، بسیاری را به خیابان‌ها کشانده است. السیسی پیش از این نیز افشاگری‌های محمد علی درخصوص خانواده خود را «کذب» خوانده و درباره ارتش نیز گفته بود که نباید اعتماد مردم به ارتش به خاطر این «اتهامات» مخدوش شود. (جزئیات بیشتر)</p>
      <p> طبق آخرین آمار و به گفته نهاد مصری «کمیساریای حقوق و آزادی» در خلال این اعتراضات ۳۰۸۰ نفر بازداشت شده‌اند.</p>
    </article>
  </body>
</html>