<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740561"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:30:00+00:00"/>
    <meta property="og:title" content="'เซาธ์เกต'ชี้ยังไม่ถึงเวลา 'เจมี วาร์ดี'หวนคืนทีมชาติ"/>
    <meta property="og:description" content="แกเรธ เซาธ์เกต ชี้ ยังไม่ถึงเวลาเรียก เจมี วาร์ดี ที่อำลาทีมชาติไปตั้งแต่กลางปีก่อนคืนทัพ “สิงโตคำราม” แต่ยันยังตามดูฟอร์มหัวหอก “จิ้งจอกสยาม” อยู่ตลอด "/>
  </head>
  <body>
    <article>
      <h1>'เซาธ์เกต'ชี้ยังไม่ถึงเวลา 'เจมี วาร์ดี'หวนคืนทีมชาติ</h1>
      <address>
        <time datetime="2019-11-08T03:30:00+00:00">08 Nov 2019, 03:30</time>
      </address>
      <p>
        <b>แกเรธ เซาธ์เกต ชี้ ยังไม่ถึงเวลาเรียก เจมี วาร์ดี ที่อำลาทีมชาติไปตั้งแต่กลางปีก่อนคืนทัพ “สิงโตคำราม” แต่ยันยังตามดูฟอร์มหัวหอก “จิ้งจอกสยาม” อยู่ตลอด </b>
      </p>
      <p>แกเรธ เซาธ์เกต ผู้จัดการทีมชาติอังกฤษ ออกมาระบุว่าตอนนี้เขาคิดว่ามันยังไม่ใช่ช่วงเวลาที่เหมาะสม ในการเรียกตัว เจมี วาร์ดี ดาวยิงตัวเก่งของ เลสเตอร์ ซิตี ทีมดังในศึกพรีเมียร์ลีก กลับมาลงเล่นให้ทีมชาติ แม้จะยอมรับว่ากำลังพิจารณาดึงหัวหอก “จิ้งจอกสยาม” ที่ประกาศอำลาทีมชาติไปตั้งแต่เดือนสิงหาคมปีที่แล้วกลับคืนทัพ “สิงโตคำราม” อยู่เหมือนกันก็ตาม หลังกองหน้าวัย 32 ปีโชว์ฟอร์มเยี่ยมยิงในลีกไปแล้ว 10 ลูกในซีซั่นนี้<br/>    <br/>นายใหญ่ “สิงโตคำราม” ซึ่งเพิ่งประกาศชื่อ 27 ขุนพลชุดทำศึก ยูโร 2020 รอบคัดเลือก นัดเปิดบ้านรับมือ มอนเตเนโกร วันที่ 14 พ.ย. และบุกเยือน โคโซโว วันที่ 17 พ.ย. เมื่อวันพฤหัสบดีที่ผ่านมา โดยมี ชื่อของหัวหอกตัวเป้าอย่าง แฮร์รี เคน, แทมมี อับราฮัม, มาร์คัส แรชฟอร์ด รวมถึง คัลลัม วิลสัน อยู่ในโผ แต่ไม่มีชื่อ วาร์ดี นั้น กล่าวว่า “เรารู้ว่าเชา (วาร์ดี) มีศักยภาพแค่ไหน ผมเปิดโอกาสเสมอ แต่ตอนนี้ผมยังไม่คิดจะเรียกเขากลับมา เพราะผมเองก็มักจะคุยกับ เจมี เรื่องการให้โอกาสดาวรุ่งที่อายุน้อยกว่าในตำแหน่งเดียวกันกับเขา ตอนนี้เรายังไม่เรียกเขากลับมา แต่เราก็ยังตามดูฟอร์มเขาโดยตลอด เพราะเขาเป็นนักเตะที่มีประสบการณ์ที่สามารถเข้ามาเพื่อช่วยทีมได้ทันที หากเรารู้สึกว่ามันถึงช่วงเวลาที่เหมาะสม”   <br/><br/>เครดิตภาพ : REUTERS </p>
    </article>
  </body>
</html>