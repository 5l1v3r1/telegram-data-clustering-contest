<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740470"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:00:00+00:00"/>
    <meta property="og:title" content="ยุทธนาวี&quot;Midway&quot; อเมริกาถล่มญี่ปุ่น"/>
    <meta property="og:description" content="ดูหนังกับหมีสัปดาห์นี้ รีวิวภาพยนตร์แอ๊คชั่นย้อนรอยประวัติศาสตร์ สมัยสงครามโลกครั้งที่ 2 หลังจาก 'ยุทธการเพิร์ลฮาร์เบอร์' จบลง ก็ถึงคราวการต่อสู้ในน่านน้ำมหาสมุทรแปซิฟิกที่สุดจะดุเดือด ชนิดลุ้นกันทุกวินาทีใน 'Midway อเมริกาถล่มญี่ปุ่น'"/>
  </head>
  <body>
    <article>
      <h1>ยุทธนาวี"Midway" อเมริกาถล่มญี่ปุ่น</h1>
      <address>
        <time datetime="2019-11-08T03:00:00+00:00">08 Nov 2019, 03:00</time>
      </address>
      <p>
        <b>ดูหนังกับหมีสัปดาห์นี้ รีวิวภาพยนตร์แอ๊คชั่นย้อนรอยประวัติศาสตร์ สมัยสงครามโลกครั้งที่ 2 หลังจาก "ยุทธการเพิร์ลฮาร์เบอร์" จบลง ก็ถึงคราวการต่อสู้ในน่านน้ำมหาสมุทรแปซิฟิกที่สุดจะดุเดือด ชนิดลุ้นกันทุกวินาทีใน "Midway อเมริกาถล่มญี่ปุ่น"</b>
      </p>
      <p><b>เรียกว่าเป็นภาพยนตร์อีกเรื่องในปี 2019 ที่ไม่น่าพลาด.... <br/></b>เพราะนานทีปีหนจะมีภาพยนตร์แนวสงครามโลกออกมาให้เห็น  <b>"มิดเวย์" (Midway) หรือ ยุทธนาวีที่มิดเวย์ </b>ถือเป็นอีกหน้าหนึ่งของประวัติศาสตร์ทางสงครามโลกครั้งที่ 2 เช่นเดียวกับ <b>"เพอฮาเบอร์"</b> โดยตัวหนังมีความยาวประมาณ<b> 2 ชม. 20 นาที </b>ฝีมือ <i>"โรแลนด์ เอมเมอริช" </i>ผู้กำกับชื่อดัง ที่เคยโชว์ผลงานหนังแนวสงครามต่างดาว และสงครามประวัติศาตร์ อย่าง <i>Stargate (1994), Independence Day (1996), The Patriot (2000) และ The Day After Tomorrow (2004) </i>เรื่องราวของจะถูกแบ่งออกเป็นหลายช่วง ทั้งการใช้ชีวิตของตัวละคร การทำงานหลัก ๆ ของตัวละคร ไปจนถึงการประสานงานเพื่อให้ทำสงครามอย่างเต็มรูปแบบ ทั้งของฝ่ายสหรัฐและของฝ่ายญี่ปุ่น ผู้ชมจะได้สัมผัสบรรยากาศของสงครามกลางเวลาที่เต็มไปด้วยกระสุนปืน เครื่องบินรบที่หมุนควง 360 องศา หรือแม้แต่บรรยากาศในเรือดำน้ำ ที่กำลังโจมตีใส่เรือบรรทุกเครื่องบิน.... </p>
      <figure>
        <img src="https://www.dailynews.co.th/admin/upload/20191107/news_qnQuPeWohN155710_533.jpg?v=20191108112?v=6660"/>
      </figure>
      <figure>
        <img src="https://www.dailynews.co.th/admin/upload/20191107/news_sFYagxezOj155711_533.jpg?v=20191108112?v=9440"/>
      </figure>
      <p><i><b>ย้อนรอย"ยุทธการเพิร์ลฮาร์เบอร์"</b></i><br/>ในปี <b>1941 ช่วงเช้าวันที่ 7 ธันวาคม </b>หลังจากที่พระอาทิตย์พ้นขอบฟ้าได้ไม่นาน <i>ฝูงเครื่องบินรบ 353 ลำ จากดินแดนจักรวรรดิญี่ปุ่น....</i>ได้เข้าสู่น่านฟ้าทางทิศใต้ของเกาะ โออาฮู-ฮาวาย โดยมีเป้าหมายเพื่อเข้าโจมตีและถล่มฐานทัพท่าเรือ<b><mark> "เพอฮาเบอร์" </mark></b>หรือที่เรียกว่า <mark><b>"ยุทธการเพิร์ลฮาร์เบอร์"</b></mark> ภายหลังจากการโจมตีสิ้นสุดลง ฝ่ายสหรัฐพบว่า <i>เรือรบแห่งกองทัพเรือสหรัฐทั้ง 8 ลำเสียหาย โดย 4 ลำจมลงทะเล (ทั้งหมดถูกซ่อมแซมขึ้นใหม่ ยกเว้นยูเอส แอริโซนา) เรือรบ 6 ลำ จาก 8 ลำ ได้กลับเข้าประจำการและออกสู้รบในสงคราม นอกจากนี้ยังจมเรือลาดตระเวนไป 3 ลำ เรือพิฆาต 3 ลำ เรือฝึกต่อสู้อากาศยาน 1 ลำ และเรือวางทุ่นระเบิด 1 ลำ เครื่องบินสหรัฐ 188 ลำถูกทำลาย ทหารอเมริกันเสียชีวิต 2,403 นาย บาดเจ็บอีก 1,178 นาย  </i>ขณะที่ฝ่ายญี่ปุ่นสูญเสีย <i>เครื่องบิน 29 ลำ และเรือดำน้ำขนาดเล็กมาก 5 ลำ ทหารเสียชีวิต 65 นาย </i><br/><br/><i>"....การสูญเสียดังกล่าว ไม่ใช่การสูญเสียทั้งหมด เพราะสถานที่ตั้งฐานทัพสำคัญอย่างเช่น โรงไฟฟ้า อู่ต่อเรือแห้งและน้ำ โรงซ่อมบำรุง เชื้อเพลิงและที่เก็บตอร์ปิโด ตลอดจนสะพานเทียบเรือดำน้ำและอาคารกองบัญชาการ ซึ่งเป็นที่ตั้งของฝ่ายข่าวกรอง กลับไม่ถูกโจมตี ดังนั้นเมื่อฐานที่มั่นยังสามารถใช้การได้ จึงทำให้สหรัฐกลับมาฟื้นฟูกองทัพ ซ่อมแซมเรือและเครื่องบินได้อย่างรวดเร็ว..." </i></p>
      <figure>
        <img src="https://www.dailynews.co.th/admin/upload/20191107/news_lLuOfVqdbW155712_533.jpg?v=20191108112?v=8032"/>
      </figure>
      <figure>
        <img src="https://www.dailynews.co.th/admin/upload/20191107/news_ADxIUApDiq155712_533.jpg?v=20191108112?v=8383"/>
      </figure>
      <p><b><i>เรื่องย่อ"มิดเวย์"</i></b><br/><b> "สหรัฐอเมริกา" </b>ประกาศเข้าต่อสู้กับฝ่ายญี่ปุ่นในสงครามโลกครั้งที่ 2 พร้อมกับส่งเครื่องบินไปทิ้งระเบิดยังเมืองโตเกียวเพื่อเอาคืนหลังจาก <mark><b>"ยทธการเพิร์ลฮาร์เบอร์" </b></mark>ตอนนั้นฝ่ายญี่ปุ่นรู้ตัวแล้วว่ากำลัง <i>"ปลุกยักษ์ที่หลับให้ตื่น..." </i>สิ่งเดียวที่จะทำได้ก็คือ ต่อสู้กับยักษ์อย่างสุดกำลัง พวกเขาจึงระดมพลทั้งกำลังกองทัพเรือและกองทัพอากาศ เข้ายึดน่านน้ำทะเลแปซิฟิกไว้ทั้งหมด ก่อนจะหาทางเอาคืนสหรัฐ ระหว่างนั้นฝ่ายเยอรมันเตือนว่า อาจถูกดักฟัง แต่ฝ่ายญี่ปุ่นไม่สนใจ สุดท้าย<i>"แผนกข่าวกรองอาณัติสัญญาณ (SIS)" สามารถดักฟังและถอดรหัสต่าง ๆ ได้สำเร็จ ยืนยันว่าเหล่านักรบแดนปลาดิบกำลังนำเรือรบมาถล่ม "เกาะมิดเวย์" เพื่อยึดครองเป็นฐานทัพ ก่อนจะบุกโจมตี "ฮาวาย" ต่อเพื่อยึดพื้นที่น่านน้ำไว้ทั้งหมด</i><i> </i><br/><br/>เช่นนี้แล้ว....กองทัพเรือสหรัฐจึงมีเวลาในการเตรียมตัวและวางแผนเพื่อรับมือฝ่ายญี่ปุ่น แม้กำลังทหาร เรือรบ และเครื่องบิน ของฝ่ายสหรัฐจะมีกำลังน้อยกว่าก็ตาม แต่หากจู่โจมในเวลาที่เหมาะสม เลือกพุ่งเป้าทำลายไปยังเรือบรรทุกเครื่องบินของญี่ปุ่น ก็จะสามารถเอาชนะได้ เรื่องราวของ <i>"ยุทธนาวี"ที่มิดเวย์ จะเป็นเช่นไร...ติดตามกันได้ในโรงภาพยนตร์เท่านั้นครับ....</i></p>
      <figure>
        <iframe src="https://www.youtube.com/embed/5q-wAfJcp40" width="640" height="360" data-service="Youtube" scrolling="no"/>
      </figure>
      <figure>
        <img src="https://www.dailynews.co.th/admin/upload/20191107/news_QpUnTaxClJ155711_533.jpg?v=20191108112?v=8699"/>
      </figure>
      <p><i><b>จุดเด่นของ "มิดเวย์"</b></i><br/>ด้วยความยาวของหนังที่อาจทำให้ใครหลายคนรู้สึกเบื่อ แต่เพราะฝีมือการเขียนบทของ <b> </b><b>"เวส ทูก"</b> ที่เคยโชว์ผลงานในซีรีส์เอเลี่ยนบุกโลกอย่าง <i><b>"Colony" (2016-2018)</b> </i>ช่วยทำบทให้เข้มข้นขึ้น มีการเล่าลำดับสงครามตามไทม์ไลน์ ผนวกกับการสร้างภาพให้เห็นมุมชีวิตของแต่ละฝั่ง ทำให้รู้สึกไม่น่าเบื่อ ทุกคนล้วนมีหน้าที่และบทบาทที่สำคัญทั้งสิ้น นอกจากนั้ยังสามารถสร้างฉากการต่อสู้ให้ออกมาได้อย่างดุเดือด ทั้งกลางอากาศ ผิวน้ำ และใต้น้ำอีกด้วย<br/><br/><i><b>จุดอ่อนของ "มิดเวย์"</b></i><br/>แม้จะมีการจัดวางตัวละครให้มีความหลากหลาย เพื่อโชว์สกิลความสามารถ แต่บางตัวก็ยังพลาด เช่น ตัวละครที่เป็นผู้กำกับหนัง ลงไปถ่ายทำภาพยนตร์ช่วงที่เครื่องบินญี่ปุ่นเข้าโจมตี "เกาะมิดเวย์" แต่กลับไม่มีการกล่าวถึงตัวละครตัวนี้แต่อย่างใด สร้างความสงสัยให้แก่ผู้ชมเป็นอย่างมาก อีกประเด็นที่ถือเป็นจุดอ่อนที่ไม่น่าพลาดก็คือ CG ยังไม่เนียน สังเกตุได้จากแสงเงา ของตัวละครที่บางครั้งก็มืด บางครั้งสว่างเหมือนแสงไฟกระทบ แต่ก็ยังไม่ตัดเอาฉากไม่เนียนเหล่านี้ออกไป...<br/><br/><i>3/</i><i>5กะโหลก สำหรับภาพยนตร์สงครามที่ดูไม่น่าเบื่อ แม้จะนั่งกันยาว ๆ แต่ก็ยังสนุก แถมยังมีมุมมองของเครื่องบิน 360 องศา ชวนให้หวาดเสียวเวลาต่อสู้กลางเวหา เป็นมุมมองที่น่าสนใจเป็นอย่างมาก </i></p>
      <figure>
        <img src="https://www.dailynews.co.th/admin/upload/20191107/news_GKzIosiUZl155713_533.jpg?v=20191108112?v=1549"/>
      </figure>
      <figure>
        <img src="https://www.dailynews.co.th/admin/upload/20191107/news_aDHjcXwkkO155712_533.jpg?v=20191108112?v=6680"/>
      </figure>
      <p>................................<br/><br/>คอลัมน์ : <b>ดูหนังกับหมี</b><br/>โดย <mark><b>"แพนด้าอ้วน"</b></mark><br/><br/><b>ขอบคุณข้อมูลและภาพจาก เว็บไซต์เอสเอฟซีเนม่า ยูทูป และ Sahamongkolfilm International<br/></b><br/><br/><a href="https://www.sfcinemacity.com/">ร่วมสนับสนุนความสนุกในการชมภาพยนตร์โดย SF </a></p>
    </article>
  </body>
</html>