<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/682949/tin-voulisi-tou-gia-tin-tonosi-tis-amyntikis-viomichanias-tis-cho"/>
    <meta property="og:site_name" content="enikos.gr"/>
    <meta property="article:published_time" content="2019-11-08T03:45:00+00:00"/>
    <meta property="og:title" content="Την βούλησή του για την τόνωση της αμυντικής βιομηχανίας της χώρας εξέφρασε ο Παναγιωτόπουλος"/>
    <meta property="og:description" content="&quot;Είναι στρατηγικής σημασίας για τις Ένοπλες Δυνάμεις της χώρας να βασίζονται σε μια τουλάχιστον ανταγωνιστική και επιβοηθητική του έργου τους..."/>
  </head>
  <body>
    <article>
      <h1>Την βούλησή του για την τόνωση της αμυντικής βιομηχανίας της χώρας εξέφρασε ο Παναγιωτόπουλος</h1>
      <address>
        <time datetime="2019-11-08T03:45:00+00:00">08 Nov 2019, 03:45</time>
      </address>
      <p>Την βούλησή του για την τόνωση της αμυντικής βιομηχανίας της χώρας, εξέφρασε <a href="http://www.enikos.gr/international/682510/ellada-aigyptos-kai-kypros-katadikasan-tin-tourkia-gia-tis-prokli">ο υπουργός Εθνικής 'Αμυνας, Νίκος Παναγιωτόπουλος, </a>εισηγούμενος στην αρμόδια κοινοβουλευτική επιτροπή τον διορισμό του νέου προέδρου και του νέου διευθύνοντος συμβούλου των Ελληνικών Αμυντικών Συστημάτων (ΕΑΣ). Όπως είπε ο κ. Παναγιωτόπουλος, αναλαμβάνει μια καινούργια διοίκηση με πολλά αγκάθια αλλά και προοπτικές, η οποία θα απολαύσει της συνδρομής του υπουργείου Εθνικής 'Αμυνας ενώ άμεσος στόχος είναι και η ενεργοποίηση του υπουργείου Οικονομικών από οικονομικό μέτοχο σε συμμέτοχο για την στήριξη της αμυντικής βιομηχανίας της χώρας.</p>
      <p>"Είναι στρατηγικής σημασίας για τις Ένοπλες Δυνάμεις της χώρας να βασίζονται σε μια τουλάχιστον ανταγωνιστική και επιβοηθητική του έργου τους, αμυντική βιομηχανία. Μας απασχολεί, τόσο η βιωσιμότητα των υφιστάμενων στοιχείων της αμυντικής βιομηχανίας, αλλά και η επέκταση και ενίσχυση της εγχώριας αμυντικής βιομηχανίας και σε νέες δραστηριότητες όπως είναι η νέα γραμμή παραγωγής του αμιγώς ελληνικής κατασκευής, μη επανδρωμένου οχήματος, το οποίο και δρομολογείται" είπε ο κ. Παναγιωτόπουλος.</p>
      <p>Απαντώντας σε ερωτήσεις βουλευτών σχετικώς με την βιωσιμότητα των ΕΑΣ, ο υπουργός Εθνικής 'Αμυνας είπε ότι εφόσον αναλάβει η νέα διοίκηση, θα δει ποια είναι η κατάσταση και θα σχεδιάσει τα επόμενα βήματα, ενώ εξέφρασε την ελπίδα ότι το υπουργείο Οικονομικών θα καταστεί συμμέτοχος με στόχο η εταιρεία να παραγάγει το έργο που μπορεί να παραγάγει. Αναφορικά με το ερώτημα περί της διατήρησης του δημόσιου χαρακτήρα των Ελληνικών Αμυντικών Συστημάτων, ο κ. Παναγιωτόπουλος τόνισε ότι ο δημόσιος χαρακτήρας δεν είναι ούτε ταμπού ούτε φετίχ, αλλά επισήμανε ότι είναι καλό μια ευρύθμως λειτουργούσα και ανταγωνιστική εταιρεία της αμυντικής βιομηχανίας να είναι δημόσια. . "Είναι γνωστό ότι επιδιώκεται η εξεύρεση επενδυτή για την αμυντική βιομηχανία, αλλά εγώ θα ήθελα να την δω στο πλαίσιο μιας στρατηγικής συνεργασίας" είπε και ανέφερε, ότι δεν γίνεται μεν αποδέκτης συγκεκριμένων προτάσεων, αλλά θεωρητικώς αναζητούνται σχήματα. "Από κει και πέρα, θα θέλαμε τα ΕΑΣ να λειτουργούν και να μπορούν να υποστηρίξουν τις ανάγκες των Ενόπλων Δυνάμεων και να προσελκύσουν ως ανταγωνιστική εταιρεία και δουλειές από το εξωτερικό" κατέληξε.</p>
      <p>Η επιτροπή ενέκρινε τον διορισμό του Αθανάσιου Τσιόλκα στην θέση του προέδρου του Δ.Σ. και του Νικόλαου Κωστόπουλου στην θέση του διευθύνοντος συμβούλου των Ελληνικών Αμυντικών Συστημάτων.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/682692/piges-ypex-nea-selida-stis-ellinorosikes-scheseis%0A%20%20%20%20%0A"/>
        <a href="http://www.enikos.gr/politics/682716/dendias-meta-ti-synantisi-me-ton-lavrof-aparchi-enos-neou-kefalai%0A%20%20%20%20%0A"/>
        <a href="http://www.enikos.gr/politics/682477/synentefxi-dendia-sto-praktoreio-ria-novosti-ti-eipe-gia-tis-elli%0A%20%20%20%20%0A"/>
        <a href="http://www.enikos.gr/politics/682221/synantisi-mitsotaki-me-ton-proedro-tis-bank-of-china-anoigei-to-p%0A%20%20%20%20%0A"/>
        <a href="http://www.enikos.gr/politics/681808/mitsotakis-sto-kineziko-praktoreio-xinhua-voulisi-tis-elladas-na-%0A%20%20%20%20%0A"/>
        <a href="http://www.enikos.gr/politics/680895/panagiotopoulos-oi-enoples-dynameis-einai-ischyres-axiomaches-eto%0A%20%20%20%20%0A"/>
        <a href="http://www.enikos.gr/politics/680801/panagiotopoulos-proypothesi-epitychias-i-enotita-i-ischyri-thelis%0A%20%20%20%20%0A"/>
        <a href="http://www.enikos.gr/politics/680762/sto-nosokomeio-o-ypourgos-ethnikis-amynas-epeita-apo-tsimpima-mel%0A%20%20%20%20%0A"/>
        <a href="http://www.enikos.gr/politics/679821/giounker-i-ellada-itan-mia-apo-tis-epitychies-tis-komision-xanado%0A%20%20%20%20%0A"/>
      </related>
    </article>
  </body>
</html>