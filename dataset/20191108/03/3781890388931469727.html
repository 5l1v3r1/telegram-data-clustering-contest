<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740586"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:37:00+00:00"/>
    <meta property="og:title" content="ขสมก.จัดรถ22,640เที่ยว บริการปชช.ช่วงลอยกระทง"/>
    <meta property="og:description" content="ขสมก.เตรียมจัดเดินรถ 22,640 เที่ยว อำนวยความสะดวกให้ประชาชนที่เดินทางเที่ยวงานเทศกาลวันลอยกระทง11 พ.ย.นี้ พร้อมขยายเวลาให้บริการออกไปอีก 1 ชม. จากเวลาเดินรถปกติ    "/>
  </head>
  <body>
    <article>
      <h1>ขสมก.จัดรถ22,640เที่ยว บริการปชช.ช่วงลอยกระทง</h1>
      <address>
        <time datetime="2019-11-08T03:37:00+00:00">08 Nov 2019, 03:37</time>
      </address>
      <p>
        <b>ขสมก.เตรียมจัดเดินรถ 22,640 เที่ยว อำนวยความสะดวกให้ประชาชนที่เดินทางเที่ยวงานเทศกาลวันลอยกระทง11 พ.ย.นี้ พร้อมขยายเวลาให้บริการออกไปอีก 1 ชม. จากเวลาเดินรถปกติ    </b>
      </p>
      <p>นายสุระชัย เอี่ยมวชิรสกุล ผู้อำนวยการองค์การขนส่งมวลชนกรุงเทพ (ขสมก.) เปิดเผยว่า ในวันลอยกระทง 11 พ.ย. นี้ หลายหน่วยงาน ทั้งภาครัฐและเอกชน ได้จัดงานลอยกระทงขึ้น เพื่อสืบสานประเพณีไทย เช่น ไอคอนสยาม, เอเชียทีค เดอะริเวอร์ฟร้อนท์, สะพานพระราม 8, จุฬาลงกรณ์มหาวิทยาลัย, ท่าน้ำมหาวิทยาลัยธรรมศาสตร์ (ท่าพระจันทร์), มหาวิทยาลัยเกษตรศาสตร์, ภูเขาทองและสวนสาธารณะใน กทม.30 แห่ง เป็นต้น  ขสมก.ได้เตรียมจัดเดินรถโดยสารให้บริการประชาชน จำนวน 2,959 คัน รวม 22,640  เที่ยว <br/><br/>สำหรับในเส้นทางปกติ  จำนวน 129 เส้นทาง ได้เพิ่มเที่ยววิ่งและการเปลี่ยนกะของพนักงานประจำรถ  พร้อมทั้งขยายเวลาการเดินรถจากปกติ ออกไปอีก 1 ชม. พร้อม จัดเดินรถ  AIRPORT  BUS   เชื่อมต่อท่าอากาศยานกรุงเทพ   จำนวน  5  เส้นทาง ดังนี้คือ สาย A 1 ท่าอากาศยานดอนเมือง - สถานีรถไฟฟ้า  BTS  จตุจักร จำนวน 16 คัน สาย A 2 ท่าอากาศยานดอนเมือง - อนุสาวรีย์ชัยสมรภูมิ  จำนวน 8 คัน   สาย A 3 ท่าอากาศยานดอนเมือง - สวนลุมพินี จำนวน 6 คัน  สาย A 4 ท่าอากาศยานดอนเมือง - สนามหลวง  จำนวน 6 คัน  สาย S 1 ท่าอากาศยานสุวรรณภูมิ - สนามหลวง  จำนวน 8 คัน<br/><br/>นอกจากนี้ได้จัดเดินรถเชื่อมต่อสถานีขนส่งกรุงเทพ จำนวน 4 สถานี รวม  36 เส้นทาง ประกอบด้วย  สถานีขนส่งกรุงเทพ (จตุจักร) จำนวน 12 เส้นทาง ได้แก่ 3, 16, 49, 77, 96, 134, 136, 138, 145, 509, 517 และ 536  สถานีขนส่งกรุงเทพ (เอกมัย) จำนวน 8 เส้นทาง ได้แก่ 2, 23, 25, 71, 72, 501, 508 และ 511  สถานีขนส่งกรุงเทพ (สายใต้ใหม่) จำนวน 6 เส้นทาง ได้แก่ 66, 79, 511, 515, 516 และ 556  สถานีรถไฟหัวลำโพง จำนวน 10 เส้นทาง ได้แก่ 4, 7, 21, 25, 29, 34, 73, 73ก, 75 และ 501<br/><br/>ด้านมาตรการเพื่อความปลอดภัยการเตรียมความพร้อมของรถโดยสาร  ขสมก.ได้ประสานบริษัทเหมาซ่อมตรวจเช็ค  รถโดยสารให้อยู่ในสภาพพร้อมใช้งาน  รวมถึงการเปลี่ยนถ่ายน้ำมันเครื่องและไส้กรองต่างๆ  ตรวจเช็คระบบท่อไอเสียและตรวจวัดควันดำให้อยู่ในเกณฑ์มาตรฐาน  พร้อมทั้งให้พนักงานขับรถโดยสาร  ตรวจสอบความพร้อมของรถโดยสารและอุปกรณ์ส่วนควบเช่น ระบบไฟฟ้า ระบบเบรก ประตูเปิด-ปิดอัตโนมัติ  และถังดับเพลิง เป็นต้น ก่อนนำรถออกวิ่งให้บริการประชาชน  <br/><br/>ส่วนพนักงานประจำรถให้หัวหน้างาน ตรวจความพร้อมร่างกายของพนักงานประจำรถ ตรวจวัดแอลกอฮอล์ ตรวจใบอนุญาตขับขี่ ก่อนขึ้นปฏิบัติหน้าที่ทุกครั้ง ตักเตือนพนักงานขับรถ ให้เปิดประตูเมื่อรถจอดสนิท และปิดประตูก่อนนำรถออกจากป้าย ใช้ความเร็วตามกฎหมายกำหนด และให้ระมัดระวังผู้ใช้รถใช้ถนนร่วมกัน  รวมถึงให้พนักงานเก็บค่าโดยสารช่วยดูแลอำนวยความสะดวกในการขึ้น - ลงรถแก่ผู้ใช้บริการเป็นกรณีพิเศษ  จัดพนักงานสายตรวจพิเศษ นายตรวจ  ช่วยอำนวยความสะดวกการจราจร บริเวณพื้นที่จัดงานที่รถโดยสารวิ่งผ่าน และตามป้ายหยุดรถโดยสารที่มีผู้ใช้บริการหนาแน่น  นอกจากนี้ได้จัดตั้งศูนย์ปฏิบัติการเดินรถในวันลอยกระทง  ได้แก่  ศูนย์วิทยุรัชดา ศูนย์วิทยุเขตการเดินรถที่ 1 - 8  และศูนย์แนะนำบริการ Call Center 1348 ให้เป็นหน่วยประสานงาน หน่วยงานภายใน ภายนอก เพื่อรับแจ้งและประสานผู้เกี่ยวข้องดำเนินการแก้ไขปัญหา พร้อมให้บริการข้อมูลข่าวสารการเดินรถ<br/><br/> </p>
    </article>
  </body>
</html>