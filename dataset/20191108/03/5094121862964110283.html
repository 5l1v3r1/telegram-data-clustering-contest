<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/evropska-unie/cesko-je-kosmickym-srdcem-evropy-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T03:00:00+00:00"/>
    <meta property="og:title" content="Miliardové příjmy i prestiž. Česko je kosmickým srdcem Evropy"/>
    <meta property="og:description" content="Česká republika se stane sídlem Agentury pro kosmický program EU, která bude řídit vesmírné aktivity Evropské unie. Česku to přinese prestiž, miliardové příjmy i nové šance pro náš kosmický průmysl."/>
  </head>
  <body>
    <article>
      <h1>Miliardové příjmy i prestiž. Česko je kosmickým srdcem Evropy</h1>
      <address><time datetime="2019-11-08T03:00:00+00:00">08 Nov 2019, 03:00</time> by <a rel="author">Luboš Palata</a></address>
      <p>Nepříliš nápadná šedá budova u nábřeží Vltavy v pražských Holešovicích je už dnes z hlediska Evropské unie důležitější než Pražský hrad a sídlo české vlády ve Strakově akademii dohromady.</p>
      <figure>
        <img src="https://g.denik.cz/1/19/brexit-ilustracni_denik-150-3x2.jpg"/>
      </figure>
      <aside>
        <a href="https://www.denik.cz/evropska-unie/proc-se-jeste-vubec-zajimat-o-brexit-20201023.html">Proč se ještě vůbec zajímat o brexit? Nabízíme deset důvodů Přečíst článek ›</a>
      </aside>
      <p>Už sedm let tu sídlí Agentura pro evropský navigační satelitní systém (GSA), která právě dokončuje unijní družicovou navigaci Galileo - v současnosti nejpřesnější navigační systém na světě. Od roku 2021 se má činnost této agentury rozšířit na řízení všech vesmírných aktivit Evropské unie, Česko se tak stane doslova „kosmickým srdcem Evropy“.</p>
      <p><b>Váš „pan Evropa“</b><br/>Luboš Palata (*1967)<br/><br/>Specialista na Evropskou unii a střední Evropu. Od roku 1991 pracuje jako novinář v největších českých denících, několik let byl stálým zahraničním zpravodajem a také zástupcem šéfredaktora slovenského deníku Pravda. Nositel několika českých i zahraničních novinářských cen včetně Ceny Ferdinanda Peroutky.</p>
      <p>„O tom, že v Praze bude sídlit nová Agentura pro kosmický program EU, už bylo závazně rozhodnuto,“ uvádí Karel Dobeš, český vládní zmocněnec pro spolupráci s GSA. „Ta bude z Prahy řídit kosmické projekty Evropské unie: Galileo a EGNOS, systém pozorování Země Copernicus i nově připravovaný komunikační systém pro úřady GovSatcom.“</p>
      <p>O tom, kolik půjde do pražské kosmické agentury v příštích letech unijních peněz či o kolik se navýší současný počet více než dvou set zaměstnanců, se podle Dobeše v těchto týdnech a měsících velice intenzivně vyjednává. Praha se však každopádně už nyní připravuje na příchod několika stovek dalších unijních špičkových specialistů a úředníků. Celkově bude ale v Praze sídlící agentura v letech 20212027 mít na vesmírné aktivity obří rozpočet 13 miliard eur (asi 330 miliard korun).</p>
      <p>V případě, že by dosavadní budova, která je kvůli strategické důležitosti systému Galileo špičkově bezpečnostně chráněna, nestačila, nabízí se podle Dobeše možnost rozšířit prostory nové unijní kosmického agentury i o vedlejší budovu bývalé Státní plánovací komise. Ta je ostatně už z minulých dob propojena s objektem GSA uzavřeným nadchodem.</p>
      <p>Podle Dobeše se podařilo v Agentuře pro kosmický program EU získat Česku z mnoha pohledů jeden z vůbec nejdůležitějších úřadů Evropské unie.</p>
      <figure>
        <img src="https://g.denik.cz/1/e6/shutterstock-cerna-dira-688904245-01_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/astronomove-cerna-dira-science-ohio-state-university-neutronove-hvezdy-slunce.html">Nový druh? Astronomové našli černou díru, od ostatních se ale velmi liší Přečíst článek ›</a>
      </aside>
      <p>Na jaře tohoto roku se do rozhodování o zřízení nové vesmírné agentury zapojili i snad všichni tehdejší čeští europoslanci. „Agentura do Česka přitáhne odborníky na kosmický průmysl z celého světa a to dává opět další možnosti pro české vysoké školy, průmysl a inovace,“ ilustruje přínosy agentury lidovecký europoslanec Tomáš Zdechovský. „Kosmická agentura má obrovský potenciál i pro naše firmy, které se díky tomu mohou dostat ke špičkovým technologiím. Celkově to může výrazně pomoci ekonomickému růstu Česka,“ dodává.</p>
      <h3>České firmy v kosmu</h3>
      <p>Výkladní skříní, která najde využití doslova v každém mobilním telefonu, je již zmíněný evropský navigační systém Galileo. Ten je podle odborníků přesnější než americký GPS, a navíc dává EU v tomto směru nezávislost. „Nezávislost se v dnešním světě ukazuje nutností, podobně jako Evropská unie postupují všechny světové mocnosti,“ vysvětluje Dobeš. Na Galileo a především pro letectví určenou navigaci EGNOS, které od jara příštího roku budou v plném provozu, navazuje i zřejmě nejvyspělejší světový systém pozorování země Copernicus. Pro bezpečnost unijních zemí je pak zcela klíčový systém mezivládní komunikace GovSatcom.</p>
      <figure>
        <img src="https://g.denik.cz/1/09/spoopy-inset_denik-150-3x2.jpg"/>
      </figure>
      <aside>
        <a href="https://www.denik.cz/veda-a-technika/hubble-nasa-vesmir-king-kong-galaxie-mars-strasidlo-halloween-astronomove.html">Hubbleův dalekohled zachytil neuvěřitelný úkaz: vesmírného King Konga Přečíst článek ›</a>
      </aside>
      <p>Tyto systémy společně s unijními nosiči v podobě raket Ariane a Vega zajišťují Evropské unii to, čemu se v odborném slovníku říká „volný přístup do vesmíru“. Dobeš sice připouští, že evropské rakety jsou technologicky za nosiči vyvíjenými americkými soukromými firmami, ale stále tvoří širší světovou špičku.</p>
      <p>To, co je pro Česko podstatné, je také stále významnější podíl českých firem na evropském kosmickém průmyslu. „Nejenže dodávají stále zásadnější komponenty, ale dostávají se ke zcela špičkovým technologiím, s nimiž by jinak neměly šanci přijít do styku,“ uvádí Dobeš.</p>
      <p>Už dnes se přitom v Česku vyvíjejí a vyrábějí komponenty raket Ariane, celé segmenty družic nebo zařízení na hromadné vypouštění satelitů.</p>
      <p><b>Co vás zajímá na Evropské unii?</b><br/><br/>Stojím o vaše názory, příběhy, příklady od vás, z vašeho nejbližšího okolí. Například čím vás EU zklamala a čím vás štve? Co vám přijde, že Evropská unie rozhodla a dělá špatně? Kam u vás ve vesnici, městě či okrese šly peníze z evropských fondů a měly jít zrovna tam? Jsou vám k něčemu otevřené hranice uvnitř Unie, nebo vám naopak berou pocit bezpečí, jistotu, že stát, v němž žijete, má svůj osud ve svých rukou? Měli by mladí Češi mít možnost pracovat a studovat v celé Evropské unii? Je to k něčemu? Máte něco z toho, že Unie nařídila snížit ceny telefonických hovorů ze zahraničí? Vadí vám, že EU zakáže plastové příbory a brčka? Pište na adresu či e-mail: Evropa pro Čechy Deník, VLM, U Trezorky 921/2 158 00, Praha-Jinonice e-mail: lubos.palata@denik.cz</p>
    </article>
  </body>
</html>