<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.standaard.be/cnt/dmf20191108_04706870"/>
    <meta property="og:site_name" content="De Standaard"/>
    <meta property="article:published_time" content="2019-11-08T03:24:00+00:00"/>
    <meta property="og:title" content="Komt Braziliaanse ex-president Lula vrij?"/>
    <meta property="og:description" content="Het Braziliaanse Hooggerechtshof nam donderdag een besluit dat kan leiden tot de vrijlating van duizenden gevangenen, onder wie voormalig president 'Lula' ..."/>
  </head>
  <body>
    <article>
      <h1>Komt Braziliaanse ex-president Lula vrij?</h1>
      <address>
        <time datetime="2019-11-08T03:24:00+00:00">08 Nov 2019, 03:24</time>
      </address>
      <p>Het Braziliaanse Hooggerechtshof nam donderdag een besluit dat kan leiden tot de vrijlating van duizenden gevangenen, onder wie voormalig president 'Lula' da Silva.</p>
      <p>Het arrest maakt een einde aan de verplichte opsluiting van veroordeelde criminelen nadat ze hun eerste hoger beroep verliezen. Het gaat om een politiek geladen beslissing.</p>
      <p>
        <b>Een opsteker voor 'vooraanstaande' gevangenen</b>
      </p>
      <p>Met een 6 stemmen tegen 5 vernietigde de rechtbank een drie jaar oude regel die bijdroeg tot het succes van het grootste corruptieonderzoek ooit in Brazilië, de zogenaamde ‘Operatie Car Wash’. Daarbij belandden tientallen bedrijfsleiders en politici achter de tralies omdat ze steekpenningen en smeergeld hadden aanvaard.</p>
      <p>De herinterpretatie van het Braziliaanse strafwetboek houdt in dat veroordeelden vanaf nu hun beroepsmogelijkheden kunnen uitputten alvorens ze achter de tralies belanden. De regel kan in het voordeel spelen van tientallen 'vooraanstaande' gevangenen, waaronder voormalig president Luiz Inacio 'Lula' da Silva. </p>
      <p>Lula zit sinds vorig jaar vast nadat hij schuldig was bevonden aan het aanvaarden van steekpenningen van ingenieursbureaus in ruil voor overheidscontracten. Zelf heeft Lula zijn onschuld steeds staande gehouden. Volgens hem was hij het slachtoffer van een complot om hem van de macht te houden. Lula's advocaten lieten weten dat ze zijn onmiddellijke vrijlating zullen vragen. </p>
      <p>
        <b>Straffeloosheid</b>
      </p>
      <p>De aanklagers van Car Wash zegden intussen dat de uitspraak van het Hooggerechtshof hun werk zal bemoeilijken en in het voordeel speelt van de straffeloosheid, door het ‘buitensporig’ aantal beroepsprocedures in Brazilië. Ze voegden er bovendien aan toe dat de beslissing niet strookt met het beleid van een land dat corruptie wil bestrijden.</p>
    </article>
  </body>
</html>