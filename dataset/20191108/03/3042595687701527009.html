<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/supertalentets-historie-ryster/71796299"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T03:38:22+00:00"/>
    <meta property="og:title" content="Supertalentets historie ryster"/>
    <meta property="og:description" content="Den amerikanske mellomdistanseløperen Mary Cain (23) kvalifiserte seg til VM som 17-åring. Et ekstremt treningsregime gjorde at hun utviklet selvmordstanker, sier hun."/>
  </head>
  <body>
    <article>
      <h1>Supertalentets historie ryster</h1>
      <h2>Den amerikanske mellomdistanseløperen Mary Cain (23) kvalifiserte seg til VM som 17-åring. Et ekstremt treningsregime gjorde at hun utviklet selvmordstanker, sier hun.</h2>
      <address><time datetime="2019-11-08T03:38:22+00:00">08 Nov 2019, 03:38</time> by <a rel="author">Frode Andresen</a></address>
      <p>Mellomdistanseløperen Mary Cain (23) forteller den rystende historien om hvordan hun gikk fra å bli ansett som sin generasjons største talent, til å kjempe for å holde seg i live.</p>
      <p>
        <b>Dette gjør hun i en videokronikk, som er blitt publisert av <a href="https://www.nytimes.com/2019/11/07/opinion/nike-running-mary-cain.html">New York Times</a>.</b>
      </p>
      <h3>Kroppspress</h3>
      <p>Som 16-åring ble hun en del av storsatsingen Nike Oregon Project, under ledelse av skandaletreneren Alberto Salazar. Som 17-åring kvalifiserte hun seg til VM. Målet hennes var å bli tidenes beste kvinnelige utøver. I stedet opplevde hun å bli psykisk og fysisk misbrukt under Salazars regime, forteller hun.</p>
      <p>
        <b>- Da jeg sluttet meg til laget, ble det mannlige trenerteamet overbevist om at dersom jeg skulle forbedre meg, måtte jeg bli tynnere, og tynnere og tynnere.</b>
      </p>
      <p>- Alberto forsøkte konstant å få meg til å gå ned i vekt. Han stadfestet at min idealvekt var 52 kg, og vanligvis veide han meg foran lagkameratene mine og latterliggjorde meg dersom jeg ikke holdt vekten.</p>
      <p>Cain sier også at Salazar ga henne p-piller og vanndrivende medisiner for å gå ned i vekt. Behandlingen ga alvorlige konsekvenser. Hun forteller at hun ikke fikk menstruasjon på tre år, og at hun brakk fem bein som følge av beinskjørhet.</p>
      <h3>- Forsøkte å overleve</h3>
      <p>På banen klarte hun ikke lenger å prestere, sier hun. I stedet for å tenke på å nå kvalifiseringskravene, var hun bekymret for å gå opp i vekt.</p>
      <p>- Jeg var så redd og alene. Jeg følte meg fanget, og utviklet selvmordstanker. Jeg begynte å kutte meg selv. Noen så at jeg kuttet meg selv, men ingen gjorde eller sa noe.</p>
      <p>
        <b>- Jeg forsøkte ikke lenger å kvalifisere meg til OL. Jeg forsøkte bare å overleve.</b>
      </p>
      <p>Salazar benekter flere av Cains anklager, og sier at han tok hensyn til hennes helse og velvære. Nike ønsker ikke å kommentere saken, ifølge New York Times.</p>
      <p>I 2015 fortalte Cain om sine opplevelser til sine foreldre, hvorpå hun bestemte seg for å slutte på laget.</p>
      <h3>Underbygger anklagene</h3>
      <p>En annen idrettsutøver som har vært med på laget, Kara Goucher, underbygger Cains anklager. Salazars tidligere assistent, Steve Magness, sier også at han bevitnet systemet som Cain beskriver, ifølge <a href="https://www.theguardian.com/sport/2019/nov/07/mary-cain-emotionally-physically-abused-alberto-salazar-nike-oregon-project-athletics">The Guardian</a>.</p>
      <p>- På et tidspunkt ble jeg fortalt at jeg måtte få en kvinnelig utøver til å gå ned i vekt. Da jeg viste dem informasjon om hennes kroppsfett, sa de følgende: «Jeg bryr meg ikke om hva vitenskapen sier, jeg vet bare det jeg ser med mine egne øyne - rumpa hennes er for stor», sier han og tilføyer:</p>
      <p>
        <b>- Det var ingen voksne i rommet til å sørge for utøvernes helsetilstand og selvfølelse. Når kulturen presser deg til det ekstreme, er det dette du får.</b>
      </p>
      <p><a href="https://www.dagbladet.no/sport/her-rakner-usa-svindelen/71660392">Salazar ble tidligere i år utestengt</a> fra all idrett i fire år av det amerikanske antidopingbyrået (USADA) for brudd på dopingbestemmelsene. Salazar har benektet alle anklagene og har varslet at han vil anke avgjørelsen.</p>
      <p>Som følge av utestengelsen besluttet <a href="https://www.dagbladet.no/sport/legger-ned-skandale-laget/71680495">Nike å legge ned treningsgruppa Nike Oregon Project.</a></p>
      <h3>Flere er rystet</h3>
      <p>En rekke profilerte personer har tatt til Twitter for å uttrykke sin støtte til Cain etter at hun delte sin historie torsdag.</p>
      <p>- Jeg hadde ingen anelse om at det var så alvorlig. Jeg beklager for at jeg aldri kontaktet deg når jeg så at du hadde det vanskelig, Mary. Jeg oppkonstruerte unnskyldninger for meg selv, for å bry meg om meg selv. Vi sviktet deg. Jeg vil aldri snu meg vekk igjen, skriver tidligere OL-løper <a href="https://twitter.com/ShalaneFlanagan/status/1192453615287332864">Shalane Flanagan på Twitter</a>.</p>
      <p>- Det som skjedde med Mary Cain, var verre enn jeg fryktet. Hennes historie likner historiene til tusenvis av jenter og unge kvinner i idretten. Det må stoppe. Takk for at du er så modig, Mary, skriver tidligere friidrettsutøver og nåværende trener, <a href="https://twitter.com/laurenfleshman/status/1192446407527084035">Lauren Fleshman</a>.</p>
      <p>Amy Yodler Begley, en tidligere utøver på Nike Oregon Project, skriver at hun ble kastet ut av satsingen fordi hun var for «feit, og hadde den største rumpa på startstreken».</p>
      <p>- Jeg har stor respekt for at hun snakker ut. Jeg var eldre, og nær slutten av min karriere. Jeg kan ikke se for meg å være på Marys alder og gå gjennom dette alene, <a href="https://twitter.com/yoderbegley/status/1192601695651536896">skriver hun</a>.</p>
    </article>
  </body>
</html>