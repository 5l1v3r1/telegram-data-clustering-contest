<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/economic/740582"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T03:30:00+00:00"/>
    <meta property="og:title" content="บี.กริมลุ้นกฟผ.เคาะลงทุนโรงไฟฟ้าแสงอาทิตย์-พลังน้ำ"/>
    <meta property="og:description" content="บี.กริม พร้อมเดินหน้าลงทุนโครงการก่อสร้างโรงไฟฟ้าพลังานแสงอาทิตย์ทุ่นลอยน้ำร่วมกับโรงไฟฟ้าพลังน้ำที่ จ.อุบลราชธานี  รอกฟผ.กดปุ่มไฟเขียว"/>
  </head>
  <body>
    <article>
      <h1>บี.กริมลุ้นกฟผ.เคาะลงทุนโรงไฟฟ้าแสงอาทิตย์-พลังน้ำ</h1>
      <address>
        <time datetime="2019-11-08T03:30:00+00:00">08 Nov 2019, 03:30</time>
      </address>
      <p>
        <b>บี.กริม พร้อมเดินหน้าลงทุนโครงการก่อสร้างโรงไฟฟ้าพลังานแสงอาทิตย์ทุ่นลอยน้ำร่วมกับโรงไฟฟ้าพลังน้ำที่ จ.อุบลราชธานี  รอกฟผ.กดปุ่มไฟเขียว</b>
      </p>
      <p>นางปรียนาถ สุนทรวาทะ ประธานเจ้าหน้าที่บริหาร บริษัท บี.กริม เพาเวอร์ จำกัด (มหาชน) เปิดเผยถึงความคืบหน้าการยื่นซองประมูลโครงการพลังงานหมุนเวียนแบบ Hybrid เพื่อสร้างโรงไฟฟ้าพลังงานแสงอาทิตย์ทุ่นลอยน้ำ ร่วมกับโรงไฟฟ้าพลังน้ำ (Hydro-Floating Solar) พื้นที่เขื่อนสิรินธร จังหวัดอุบลราชธานี โดยมีขนาดกำลังผลิต 45 เมกะวัตต์ (MW)ว่า  บริษัทฯและพันธมิตรเป็นผู้เสนอราคาประมูลโครงการที่ดีที่สุดเมื่อเปรียบเทียบกับผู้ร่วมประมูลรายอื่นที่ต่างได้ผ่านการพิจารณาด้านคุณสมบัติทางเทคนิคจากการไฟฟ้าฝ่ายผลิตแห่งประเทศไทย(กฟผ.) มาแล้วก่อนหน้านี้ ซึ่งในขั้นตอนต่อไปจะต้องรอให้กฟผ. ดำเนินการตามขั้นตอนเพื่อพิจารณาในรายละเอียดอื่นๆ ที่เกี่ยวข้องก่อนการสรุปและรับทราบผลการคัดเลือกผู้พัฒนาโครงการอย่างเป็นทางการอีกครั้ง<br/><br/>สำหรับการลงทุนโครงการดังกล่าวนั้นต้องการสร้างโอกาสและความแข็งแกร่งในการพัฒนาธุรกิจโรงไฟฟ้าพลังงานแสงอาทิตย์ทุ่นลอยน้ำให้ได้อย่างเป็นรูปธรรมตามแผนพัฒนากำลังผลิตพลังไฟฟ้าของประเทศไทยฉบับปัจจุบัน (PDP2018) ที่กำหนดให้โครงการโรงไฟฟ้าพลังงานหมุนเวียนใหม่ ประเภท พลังงานแสงอาทิตย์ทุ่นลอยน้ำร่วมกับโรงไฟฟ้าพลังน้ำมีขนาดกำลังการผลิตตาม PDP สูงถึง 2,725  เมกะวัตต์  <br/><br/>ทั้งนี้หากจะได้รับโอกาสในการพัฒนาและสร้างโรงไฟฟ้าพลังงานแสงอาทิตย์ทุ่นลอยน้ำให้กับกฟผ. ถือเป็นการเพิ่มศักยภาพและมาตรฐานในการพัฒนาธุรกิจด้านพลังงานทดแทนที่แข็งแกร่งให้กับบริษัท และการมีพันธมิตรระดับโลก Energy China ซึ่งเป็นรัฐวิสาหกิจด้านพลังงานที่ใหญ่ที่สุดแห่ง หนี่งของสาธารณรัฐประชาชนจีนที่มีศักยภาพและความได้เปรียบสูงในการบริหารจัดการต้นทุน การจัดหาวัสดุอุปกรณ์และการพัฒนาเทคนิควิศวกรรมที่มีคุณภาพ มีประสิทธิภาพเพื่อรองรับการพัฒนาและก่อสร้างโครงการโรงไฟฟ้าอันเป็นที่ยอมรับในระดับสากล  <br/><br/><br/> </p>
    </article>
  </body>
</html>