<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949779"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T22:03:58+00:00"/>
    <meta property="og:title" content="సోషల్ మీడియాలో రెచ్చగొడితే గ్యాంగ్‌స్టర్ యాక్టే..."/>
    <meta property="og:description" content="ADVT"/>
  </head>
  <body>
    <article>
      <h1>సోషల్ మీడియాలో రెచ్చగొడితే గ్యాంగ్‌స్టర్ యాక్టే...</h1>
      <address>
        <time datetime="2019-11-08T22:03:58+00:00">08 Nov 2019, 22:03</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <p><b>న్యూఢిల్లీ:</b> అయోధ్య వివాదాస్పద భూమి కేసులో తుదితీర్పును శనివారం వెల్లడించేందుకు సుప్రీంకోర్టు సిద్ధమవుతున్న నేపథ్యంలో దేశ రాజధాని న్యూఢిల్లీకి అత్యంత చేరువలో ఉన్న పారిశ్రామిక, వాణిజ్య నగరం నోయిడా పరిపాలనా యంత్రాంగం అప్రమత్తమైంది. తీర్పు వెల్లడికి ముందుగాని, తర్వాతగానీ వాట్సప్‌, ఫేస్‌బుక్‌, ఇన్‌స్టాగ్రాం, ట్విట్టర్‌తో సహా ఏ సోషల్‌ మీడియా మాధ్యమం ద్వారానైనా హింసను ప్రేరేపించేలా, మతవిద్వేషాలను రగిలించేలా, విద్వేషపూరిత పోస్టింగ్స్ వేస్తే గ్యాంగ్‌స్టర్ యాక్ట్, జాతీయ భద్రతా చట్టం (ఎన్ఎస్ఎ) ప్రకారం కఠిన చర్యలు తీసుకుంటామని జిల్లా మేజిస్ట్రేట్ వీఎన్ సింగ్ అధికారిక ప్రకటనలో స్పష్టం చేశారు.</p>
      <p> </p>
      <p>సర్వోన్నత న్యాయస్థానం వెలువరించనున్న తీర్పుపై ఎలాంటి ఊహాగానాలూ చేయరాదని, తీర్పు ఎలా ఉన్నప్పటికీ ప్రజలు సంయమనం కోల్పోరాదని, అన్ని వర్గాలవారూ సామరస్యంతో మెలగాలని ఆ ప్రకటనలో జిల్లా మేజిస్ట్రేట్ సూచించారు. నోయిడాలో మాత్రమే గాక దేశవ్యాప్తంగా ఆయా రాష్ట్రాలు, కేంద్ర పాలిత ప్రాంతాల పరిపాలనా యంత్రాంగాలు కూడా ఇదే విధమైన ఆదేశాలను తమ తమ పరిధులలో జారీ చేశాయి.</p>
      <p> </p>
      <p>ఉత్తరప్రదేశ్‌లోని గౌతమబుద్ధనగర్ జిల్లాలో ఉన్న నోయిడా నగరం మన దేశంలోని అతిపెద్ద వాణిజ్య, పారిశ్రామిక నగరాల్లో కీలకమైనది. మన దేశ రాజధాని న్యూఢిల్లీకి అత్యంత చేరువలో ఉంది. శాటిలైట్ సిటీగా, నేషనల్ క్యాపిటల్ రీజన్‌లో భాగంగానూ ఉన్న నోయిడా నగరంలో ఎన్నో పరిశ్రమలు, వ్యాపార సంస్థల జాతీయ, అంతర్జాతీయ స్థాయి కార్యాలయాలున్నాయి. దేశవిదేశాలకు చెందిన వివిధ మతాల ప్రజలు ఇక్కడ నివసిస్తున్నారు. సుమారు ఆరున్నర లక్షల పైచిలుకు ప్రజలున్న ఈ నగరంలో శాంతి భద్రతలు ఏ మాత్రం అదుపుతప్పినా దాని ప్రభావం ఎంతో తీవ్రంగా ఉంటుంది.</p>
      <p> </p>
      <p>ఎలాంటి పరిస్థితిలోనూ శాంతి భద్రతలు అదుపు తప్పకుండా చూసేందుకు నోయిడా పోలీసులు వివిధ ప్రాంతాల్లో ఫ్లాగ్ మార్చ్ నిర్వహించారు. సున్నితమైన ప్రాంతాలపై ప్రత్యేక దృష్టి సారించారు. పలు వర్గాల ప్రజల, స్థానిక నేతలు, మతనేతలు, ప్రజాప్రతినిధులు, అధికార, అనధికార ప్రముఖులతో వివిధ స్థాయుల పోలీస్ అధికారులు సమావేశమై అయోధ్య తీర్పుపై భావోద్వేగాలకు గురికావద్దని, రెచ్చగొట్టే వ్యాఖ్యలకు ప్రభావితం కావద్దని, పుకార్లను అస్సలు నమ్మవద్దని కోరారు.</p>
      <p> </p>
      <p>అయోధ్య వివాదాస్పద భూమికి సంబంధించి సుప్రీంకోర్టు తీర్పు శనివారం వెలువడనుండటంతో దేశంలోని అన్ని రాష్ట్రాలు, కేంద్ర పాలిత ప్రాంతాల ప్రభుత్వాలను కేంద్రం అప్రమత్తం చేసింది. కీలకమైన, సున్నితమైన ప్రాంతాల్లో పరిపాలనా యంత్రాంగాలు ప్రత్యేక బలగాలను మొహరించాయి. ప్రత్యేకించి అయోధ్య పట్టణం ఉన్న ఉత్తరప్రదేశ్‌లో మరింత అప్రమత్త పరిస్థితి నెలకొంది.</p>
    </article>
  </body>
</html>