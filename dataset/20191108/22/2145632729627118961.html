<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18542264-alergatul-are-efecte-pozitive-asupra-longevitatii"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Alergatul are efecte pozitive asupra longevităţii, iar distanţa şi viteza nu contează"/>
    <meta property="og:description" content="Un studiu recent a demonstrat că persoanele care aleargă, indiferent de distanţă sau viteză, prezintă un risc mai scăzut al mortalităţii."/>
  </head>
  <body>
    <article>
      <h1>Alergatul are efecte pozitive asupra longevităţii, iar distanţa şi viteza nu contează</h1>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author" href="https://www.descopera.ro/autor/adrian-popovici" target="_blank">Adrian Popovici</a></address>
      <figure>
        <img src="https://storage0.dms.mpinteractiv.ro/media/401/321/5109/18542264/1/alergat-123rf-descopera.jpg"/>
        <figcaption>Credit foto: 123RF</figcaption>
      </figure>
      <p>Un studiu recent a demonstrat că persoanele care aleargă, indiferent de distanţă sau viteză, prezintă un risc mai scăzut al mortalităţii.</p>
      <p>În cadrul unui studiu recent, în care au fost luate în calcul rezultatele studiilor, conferinţelor, tezelor de doctorat relevante în acest domeniu, cercetătorii au ajuns la concluzia că alergatul, chiar şi pe distanţe reduse sau la <a href="https://www.descopera.ro/dnews/10908452-cat-de-repede-poate-alerga-un-om">viteze </a>mici are efecte pozitive asupra stării de sănătate şi a longevităţii, notează <a href="http://medicalxpress.com/news/2019-11-amount-linked-significantly-death.html?fbclid=IwAR1eLfcMdFEsPTtnj4uzCi_PfRECx3Vj_M3GYzFRlFTMtnxOT_oVF4FMW_M">Medicalxpress</a>.</p>
      <p>Cercetătorii care au realizat această trecere în revistă au identificat 14 studii relevante, în care au participat 232.149 voluntari a căror stare de sănătate a fost monitorizată de-a lungul unui interval de timp cuprins între 5,5 şi 35 de ani. Trebuie făcută precizarea că 25.951 de participanţi ai acestor studii au murit.</p>
      <p>Atunci când au agregat datele acestor studii, oamenii de ştiinţă au ajuns la concluzia că <a href="https://www.descopera.ro/dnews/16232408-o-ora-de-alergat-pe-saptamana-poate-creste-speranta-de-viata-cu-pana-la-trei-ani">alergatul</a> este asociat cu o scădere de 27% a riscului de deces, în cazul ambelor sexe, în comparaţie cu persoanele care nu aleargă deloc. De asemena, cercetătorii au observat o scădere cu 30% a riscului de deces din cauza bolilor cardiace şi o scădere de 23% a riscului de deces ca urmare a cancerului.</p>
      <p>Chiar şi „dozele mici” de alergat, pe care cercetătorii le-au definit ca durând mai puţin de 50 de minute la viteze de 8 km/h şi care au loc cel puţin o dată pe săptămână, oferă rezultate pozitive asupra sănătăţii. Precizarea pe care o fac oamenii de ştiinţă este că creşterea „dozei” nu este asociată în mod automat cu o reducere suplimentară a mortalităţii.</p>
      <p>Acest studiu, prin natura sa, nu a putut identifica <a href="https://www.descopera.ro/dnews/10873546-demonstrat-stiintific-7-minute-de-exercitii-fizice-mult-mai-eficiente-decat-ore-intregi-de-alergat">mecanismele </a>care explică legătura dintre mortalitatea redusă şi alergat. De asemenea, oamenii de ştiinţă au precizat faptul că datele folosite au fost obţinute printr-o multitudine de metodologii şi că asta afectează calitatea concluziilor înaintate.</p>
      <p>Studiul a fost publicat în <i>British Journal of Sports Medicine</i>.</p>
      <p>
        <b>Citeşte şi:</b>
      </p>
      <p>
        <b>
          <a href="https://www.descopera.ro/dnews/16232408-o-ora-de-alergat-pe-saptamana-poate-creste-speranta-de-viata-cu-pana-la-trei-ani">O oră de alergat pe săptămână poate creşte speranţa de viaţă cu până la trei ani</a>
        </b>
      </p>
      <p>
        <b>
          <a href="https://www.descopera.ro/dnews/10714528-ce-este-mai-benefic-pentru-inima-decat-alergatul-si-totodata-mai-comod-raspunsul-e-surprinzator">Ce este mai benefic pentru inimă decât alergatul şi totodată mai comod? Răspunsul e surprinzător</a>
        </b>
      </p>
      <p>
        <b>
          <a href="https://www.descopera.ro/dnews/10873546-demonstrat-stiintific-7-minute-de-exercitii-fizice-mult-mai-eficiente-decat-ore-intregi-de-alergat">Demonstrat ştiinţific: 7 minute de exerciţii fizice, mult mai eficiente decât ore întregi de alergat!</a>
        </b>
      </p>
      <p>
        <b>
          <a href="https://www.descopera.ro/dnews/15099652-cat-de-periculos-poate-fi-joggingul">Cât de periculos poate fi joggingul</a>
        </b>
      </p>
      <related>
        <h4>Citeşte şi</h4>
        <a href="https://www.descopera.ro/stiinta/14933743-stiinta-din-spatele-sexului-de-ce-este-primordial-pentru-longevitate-si-cum-poti-sa-il-faci-mai-bun-video"/>
        <a href="https://www.descopera.ro/stiinta/14853775-de-ce-sau-de-ce-sa-nu-ne-dorim-o-viata-mai-lunga-cercetatorii-au-descoperit-genele-responsabile-de-longevitate"/>
        <a href="https://www.descopera.ro/dnews/13019685-adeptii-unui-cult-religios-prezent-si-in-romania-au-o-longevitate-surprinzatoare-care-este-secretul-lor"/>
        <a href="https://www.descopera.ro/dnews/11262752-care-este-secretul-mamiferului-ce-incalca-legile-naturii-referitoare-la-longevitate-cercetatorii-au-aflat-raspunsul"/>
      </related>
    </article>
  </body>
</html>