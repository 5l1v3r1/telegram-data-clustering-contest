<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545710.html/%D8%A8%D8%A7-%D8%B7%D8%B1%D9%81-%D9%87%D8%A7%DB%8C-%D9%85%D8%AE%D8%AA%D9%84%D9%81%DB%8C-%DA%A9%D9%87-%D9%85%D8%A7%DB%8C%D9%84%D9%86%D8%AF-%D8%A8%D8%B1%D8%AC%D8%A7%D9%85-%D8%B1%D8%A7-%D8%AD%D9%81%D8%B8-%DA%A9%D9%86%D9%86%D8%AF-%D8%AF%D8%B1-%D8%AD%D8%A7%D9%84-%DA%AF%D9%81%D8%AA%DA%AF%D9%88-%D9%87%D8%B3%D8%AA%DB%8C%D9%85"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T22:58:00+00:00"/>
    <meta property="og:title" content="با طرف های مختلفی که مایلند برجام را حفظ کنند در حال گفتگو هستیم"/>
    <meta property="og:description" content="وزیر امور خارجه ایران گفت که هیچگاه به مذاکره «نه» نگفتیم و الان هم با طرف های مختلفی که مایلند برجام را حفظ کنند از جمله فرانسوی ها در حال گفتگو هستیم."/>
  </head>
  <body>
    <article>
      <h1>با طرف های مختلفی که مایلند برجام را حفظ کنند در حال گفتگو هستیم</h1>
      <h2>ظریف:</h2>
      <address>
        <time datetime="2019-11-08T22:58:00+00:00">08 Nov 2019, 22:58</time>
      </address>
      <p>وزیر امور خارجه ایران گفت که هیچگاه به مذاکره «نه» نگفتیم و الان هم با طرف های مختلفی که مایلند برجام را حفظ کنند از جمله فرانسوی ها در حال گفتگو هستیم.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدجواد ظریف وزیر امور خارجه کشورمان امشب (جمعه) در بدو ورود به ترکیه برای شرکت در بیست و چهارمین نشست وزرای امور خارجه سازمان همکاری اقتصادی «اکو» طی اظهاراتی درباره گام چهارم کاهش تعهدات برجامی که 15 آبان در تأسیسات غنی سازی فردو برداشته شد، عنوان کرد: گام چهارم را برداشتیم با توجه به اینکه گفته بودیم که اگر اقدامات طرف مقابل به نتیجه نرسد گام های بعدی را بر می داریم.</p>
      <p>  رئیس دستگاه دیپلماسی اضافه کرد: روز اول توسط رئیس جمهور اعلام شد. ضمن اینکه گام های خودمان را در چارچوب برجام و حقوقمان در برجام و در پاسخ به موارد نقض توسط آمریکا و همین طور کاستی ها و موارد نقضی که اروپایی ها داشتند در مورد برجام انجام خواهیم داد، از روز اول مذاکرات را شروع کردیم.   ظریف با بیان اینکه هیچگاه به مذاکره «نه» نگفتیم، اظهار داشت: الان هم با طرف های مختلفی که مایلند برجام را حفظ کنند در حال گفتگو هستیم، فرانسوی ها کماکان گفتگوهایشان را ادامه می دهند و همچنین سایر کشورهایی که علاقه مند به این موضوع هستند.   وی گفت: ما هم همیشه در را به روی مذاکره و رسیدن به تفاهم باز می گذاریم.   رئیس دستگاه دیپلماسی در تشریح اهداف سفرش به ترکیه نیز با بیان اینکه از ظرفیت سازمان اکو به طور کامل استفاده نشده است، عنوان کرد: فردا اجلاس شورای وزیران اکو برگزار خواهد شد و درباره اصلاحات سازمان و چشم انداز 2025 سازمان که در تهران تصویب شد بحث خواهیم کرد که چه مقدار پیشرفت داشتیم.   ظریف گفت:در حاشیه نشست نیز فرصتی خواهد بود که با همتایان دیدار و گفتگو کنیم.    بیست و چهارمین نشست وزرای امور خارجه سازمان همکاری اقتصادی «اکو» شنبه ۱۸ آبان در آنتالیای ترکیه برگزار می‌شود.   وزیر امور خارجه ایران در هفته‌های اخیر به باکو، دوحه و ژنو سفر کرده بود.    منبع: فارس انتهای پیام/  </p>
    </article>
  </body>
</html>