<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638883/%D8%B1%D9%88%D8%B3%DB%8C%D9%87-%D8%A7%DB%8C%D8%B1%D8%A7%D9%86-%D9%82%D8%B1%D8%A8%D8%A7%D9%86%DB%8C-%D8%AA%D8%B1%D9%88%D8%B1%DB%8C%D8%B3%D9%85-%D8%A7%D8%B3%D8%AA-%D9%86%D9%87-%D8%AD%D8%A7%D9%85%DB%8C-%D8%A2%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T22:25:00+00:00"/>
    <meta property="og:title" content="روسیه: ایران قربانی تروریسم است نه حامی آن"/>
    <meta property="og:description" content="سخنگوی وزارت امورخارجه روسیه گفت: ایران نه تنها هیچگاه حامی گروه‌های تروریستی نبوده، بلکه این کشور بطور مکرر قربانی تروریست بوده است."/>
  </head>
  <body>
    <article>
      <h1>
        <a href="https://www.bultannews.com/fa/news/638883/%D8%B1%D9%88%D8%B3%DB%8C%D9%87-%D8%A7%DB%8C%D8%B1%D8%A7%D9%86-%D9%82%D8%B1%D8%A8%D8%A7%D9%86%DB%8C-%D8%AA%D8%B1%D9%88%D8%B1%DB%8C%D8%B3%D9%85-%D8%A7%D8%B3%D8%AA-%D9%86%D9%87-%D8%AD%D8%A7%D9%85%DB%8C-%D8%A2%D9%86">روسیه: ایران قربانی تروریسم است نه حامی آن</a>
      </h1>
      <h2>سخنگوی وزارت امورخارجه روسیه گفت: ایران نه تنها هیچگاه حامی گروه‌های تروریستی نبوده، بلکه این کشور بطور مکرر قربانی تروریست بوده است.</h2>
      <address><time datetime="2019-11-08T22:25:00+00:00">08 Nov 2019, 22:25</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، ماریا زاخارووا، سخنگوی وزارت امورخارجه روسیه گفت: ایران نه تنها هیچگاه حامی گروه‌های تروریستی نبوده، بلکه این کشور بطور مکرر قربانی تروریست بوده است.</p>
      <p>بر این اساس، ماریا زاخارووا در نشست هفتگی با خبرنگاران افزود: ایران در عمل پایبندی خود به مبارزه با تروریسم در سطح بین المللی را به اثبات رسانده و نقش ایران در این مبارزه‌ی سخت در سوریه غیرقابل انکار است.</p>
      <p>وی با اشاره به حضور قانونی ایران در سوریه گفت: ایران به دعوت رسمی دولت قانونی سوریه و برای مبارزه جدی و عملی با تروریست‌ها به سوریه آمده و کمک شایانی به نابودی تروریست‌ها کرده است.</p>
      <p>زاخارووا با انتقاد از خط مشی آمریکا در قبال ایران گفت: متاسفانه آمریکایی‌ها خط مشی غیرسازنده‌ای در قبال ایران دنبال می‌کنند، در حالی که بدون حضور ایران، برقراری امنیت در منطقه خاورمیانه غیرممکن است.</p>
      <p>سخنگوی وزارت امورخارجه روسیه به استاندارد دوگانه آمریکا در خصوص تروریسم اشاره و تصریح کرد: واشنگتن در خصوص مسئله مبارزه با تروریسم، اهدافی ژئوپلتیک را دنبال می‌کند، که در آن تروریست‌ها به دو گروه تقسیم می‌شوند. از نگاه واشنگتن، تروریست‌های مخالف آمریکا با تروریست‌های قابل تحمل، دو موضوع جداگانه هستند که نوع برخورد با آن‌ها نیز متفاوت است.</p>
      <p>وی در پاسخ به سوالی درباره آینده برجام با توجه به کاهش تعهدات ایران گفت: اگر آمریکا از برجام خارج نمی‌شد و تحریم‌های جدید اعمال نمی‌کرد، ایران نیز گام‌های کاهش تعهدات خود را برنمی داشت.</p>
    </article>
  </body>
</html>