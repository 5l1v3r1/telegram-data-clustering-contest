<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/naukovci-poyasnili-chomu-ne-mozhna-krichati-na-sobak_n169300"/>
    <meta property="og:site_name" content="Радіо Максимум"/>
    <meta property="article:published_time" content="2019-11-08T22:23:00+00:00"/>
    <meta property="og:title" content="Науковці пояснили, чому не можна кричати на собак - Радіо Максимум"/>
    <meta property="og:description" content="Тренування, побудовані на принципах покарання та негативного закріплення рефлексу, можуть мати довгострокові негативні наслідки для психічного стану собаки. Саме тому вчені не рекомендують кричати на своїх чотирилапих улюбленців!"/>
  </head>
  <body>
    <article>
      <h1>Науковці пояснили, чому не можна кричати на собак - Радіо Максимум</h1>
      <address><time datetime="2019-11-08T22:23:00+00:00">08 Nov 2019, 22:23</time> by <a rel="author">Лазур Назарій</a></address>
      <p>
        <b>Тренування, побудовані на принципах покарання та негативного закріплення рефлексу, можуть мати довгострокові негативні наслідки для психічного стану собаки. Саме тому вчені не рекомендують кричати на своїх чотирилапих улюбленців!</b>
      </p>
      <p>У новому дослідженні вчені продемонстрували довготривалий ефект, який крик може мати на собаку. За словами дослідників, господар ні в якому разі не повинен кричати на вихованця або застосовувати до нього фізичне покарання для дресирування.</p>
      <related>
        <h4>І ще:</h4>
        <a href="https://maximum.fm/os-chomu-naukovci-rekomenduyut-zavesti-sobaku_n167324"/>
      </related>
      <p>Команда дослідників на чолі з біологом Ганною Катариною Вієйрою ді Кастро з Університету Порту (Португалія) довела, що тренування, побудовані на принципах покарання та негативного закріплення рефлексу, можуть мати довгострокові негативні наслідки для психічного стану собаки.</p>
      <blockquote>Наші результати показують, що собаки-компаньйони, навчені з використанням аверсивних методів, були менш психічно благополучні у порівнянні з собаками-компаньйонами, яких навчали за допомогою методу нагород, – пояснили дослідники.</blockquote>
      <p>Дослідники спостерігали за 92 собаками з дресирувальних центрів міста Порту. 42 собак з трьох шкіл навчали за допомогою методу нагород (частувань або ігор). Навчання інших 50 було побудовано на принципі негативного закріплення рефлексу – на собак кричали і карали фізично.</p>
      <figure>
        <img src="https://maximum.fm/uploads/640w_DIR/media_news/2019/11/5dc5b9f9bfc53138220479.jpg"/>
        <figcaption>Крик негативно впливає на психіку собаки</figcaption>
      </figure>
      <p>Кожну собаку знімали на відео протягом перших 15 хвилин трьох тренувальних сесій. Крім того, вчені відбирали зразки слини тварин, щоб оцінити рівень стресу, отриманого від тренування. Зразки бралися у кожної собаки відразу після тренування і в домашніх умовах. Дослідників цікавив рівень гормону стресу кортизолу в слині.</p>
      <p>Учені також проаналізували поведінку собак під час тренувань: вони шукали такі прояви стресової поведінки, як позіхання, облизування губ, підняття лап і гавкання.</p>
      <p>Як і очікувалося, собаки, яких навчали аверсивними методами, проявляли більше ознак стресової поведінки, а рівень кортизолу в їхній слині після тренування був значно вищим, ніж у тих вихованців, яких навчали методом нагород.</p>
      <p>Учені також спробували оцінити довгострокові наслідки цього стресу. Через місяць після першого етапу дослідження команда намагалася навчити собак асоціювати миску, розташовану в одному кінці кімнати, з ковбасною закускою. У мисці на одній стороні завжди було частування, а решта постійно була порожня. При цьому обидві посудини натирали ковбасою, щоб запах не видавав потрібну миску.</p>
      <figure>
        <img src="https://maximum.fm/uploads/640w_DIR/media_news/2019/11/5dc5ba74c8184067973386.jpg"/>
        <figcaption>Агресія не матиме позитивних наслідків</figcaption>
      </figure>
      <p>Коли собаки виконували завдання успішно, вчені переставляли миски в інші місця і спостерігали, як швидко тварини підійдуть до них у пошуках частування. Вважається, що якщо собака буде шукати їжу повільно і неохоче, вона більш песимістично налаштована щодо вмісту миски.</p>
      <p>Експеримент показав, що собаки, навчені методом покарань, завжди повільніше наближалися до миски. Цікаво й те, що навчені методом нагород собаки швидше здогадалися, що наявність закуски залежить від розташування миски.</p>
      <related>
        <h4>Читайте також:</h4>
        <a href="https://maximum.fm/balet-z-sobakami-ci-foto-odnoznachno-zmusyat-vas-usmihnutisya_n169065"/>
      </related>
      <p>Джерело: <a href="https://www.sciencealert.com/your-dog-is-a-precious-angel-and-you-should-never-yell-at-her">sciencealert</a></p>
      <related>
        <h4>До теми</h4>
        <a href="https://maximum.fm/yak-zrobiti-chaj-z-imbirom-maksimalno-korisnim_n169271"/>
        <a href="https://maximum.fm/vona-ocinit-yak-zrobiti-maksimalno-priyemnij-erotichnij-masazh_n169301"/>
        <a href="https://maximum.fm/100-sinonimiv-do-slova-govoriti-yaki-pokazuyut-bagatstvo-ukrayinskoyi-movi_n169277"/>
      </related>
    </article>
  </body>
</html>