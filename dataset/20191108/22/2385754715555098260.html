<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596480/oie-o-thanatos-tou-proin-proedrou-morsi-thymizei-afthaireti-dolofonia"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T22:49:00+00:00"/>
    <meta property="og:title" content="ΟΗΕ: Ο θάνατος του πρώην προέδρου Μόρσι θυμίζει «αυθαίρετη δολοφονία»"/>
    <meta property="og:description" content="Ανεξάρτητοι εμπειρογνώμονες του ΟΗΕ εκτιμούν σε μια έκθεσή τους ότι ο θάνατος του πρώην προέδρου της Αιγύπτου, του ισλαμιστή Μοχάμεντ Μόρσι, παραπέμπει σε..."/>
  </head>
  <body>
    <article>
      <h1>ΟΗΕ: Ο θάνατος του πρώην προέδρου Μόρσι θυμίζει «αυθαίρετη δολοφονία»</h1>
      <address><time datetime="2019-11-08T22:49:00+00:00">08 Nov 2019, 22:49</time> by <a rel="author">SigmaLive</a></address>
      <p>Ανεξάρτητοι εμπειρογνώμονες του ΟΗΕ εκτιμούν σε μια έκθεσή τους ότι ο θάνατος του πρώην προέδρου της Αιγύπτου, του ισλαμιστή Μοχάμεντ Μόρσι, παραπέμπει σε "αυθαίρετη δολοφονία εγκεκριμένη από το κράτος". Ο Μόρσι πέθανε τον Ιούνιο, αφού κατέρρευσε στο δικαστήριο όπου δικαζόταν.</p>
      <p>"Ο Μόρσι κρατήθηκε σε συνθήκες που δεν μπορούν να χαρακτηριστούν παρά ως βάναυσες, κυρίως η κράτησή του επί πέντε χρόνια στο σωφρονιστικό κέντρο της Τόρα", αναφέρεται στην έκθεση που δόθηκε σήμερα στη δημοσιότητα. Ο θάνατός του, "αφού βίωσε αυτές τις συνθήκες, θα μπορούσε να παραπέμπει σε αυθαίρετη δολοφονία", προσθέτει η ομάδα των εμπειρογνωμόνων, επικεφαλής της οποίας ήταν η ειδική απεσταλμένη και η Ομάδα Εργασίας του ΟΗΕ για την αυθαίρετη κράτηση.</p>
      <p>Ο Μοχάμεντ Μόρσι, που προερχόταν από τους Αδελφούς Μουσουλμάνους, ήταν ο πρώτος δημοκρατικά εκλεγμένος πρόεδρος της Αιγύπτου. Ανατράπηκε τον Ιούλιο του 2013 από τον τότε αρχηγό του στρατού Άμπντελ Φάταχ αλ Σίσι και τέθηκε υπό κράτηση. Έμεινε επί σχεδόν έξι χρόνια στην απομόνωση και δεν λάμβανε θεραπεία "για τον διαβήτη και την υπέρταση", σημείωσαν οι εμπειρογνώμονες.</p>
      <p>Οι αρχές είχαν ενημερωθεί κατ` επανάληψη ότι η κατάσταση της υγείας του επιδεινωνόταν, σημειώνεται στην έκθεση. Οι εμπειρογνώμονες του ΟΗΕ προειδοποίησαν επίσης για τους κινδύνους που μπορεί να αντιμετωπίσουν χιλιάδες κρατούμενοι στην Αίγυπτο, λόγω της αμέλειας των αρχών όσον αφορά την ιατροφαρμακευτική περίθαλψή τους.</p>
      <p>Πηγή: ΑΠΕ-ΜΠΕ-AFP</p>
    </article>
  </body>
</html>