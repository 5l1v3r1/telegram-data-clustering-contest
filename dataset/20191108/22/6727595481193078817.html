<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/shiv-sena-on-ayodhya-verdict.html"/>
    <meta property="og:site_name" content="DoolNews"/>
    <meta property="article:published_time" content="2019-11-08T22:41:00+00:00"/>
    <meta property="og:title" content="'ഇതുവരെ രാമക്ഷേത്രം പണിയാത്ത ബി.ജെ.പിക്ക് സുപ്രീംകോടതി വിധിയുടെ ക്രെഡിറ്റെടുക്കാനാവില്ല'; വിധി ഉറപ്പിച്ച് ശിവസേന; കേന്ദ്രസര്‍ക്കാരിന് വിമര്‍ശനം"/>
    <meta property="og:description" content="Ayodhya Case Bjp Shiv Sena India ന്യൂദല്‍ഹി: അയോധ്യാക്കേസില്‍ സുപ്രീംകോടതി നാളെ അന്തിമ വിധി പറയാനിരിക്കെ വിധി തങ്ങള്‍ക്ക് അനുകൂലമെന്ന് ഉറപ്പിച്ച് ശിവസേന. പലതവണ ആവശ്യപ്പെട"/>
  </head>
  <body>
    <article>
      <h1>'ഇതുവരെ രാമക്ഷേത്രം പണിയാത്ത ബി.ജെ.പിക്ക് സുപ്രീംകോടതി വിധിയുടെ ക്രെഡിറ്റെടുക്കാനാവില്ല'; വിധി ഉറപ്പിച്ച് ശിവസേന; കേന്ദ്രസര്‍ക്കാരിന് വിമര്‍ശനം</h1>
      <address><time datetime="2019-11-08T22:41:00+00:00">08 Nov 2019, 22:41</time> by <a rel="author">ന്യൂസ് ഡെസ്‌ക്</a></address>
      <p>ന്യൂദല്‍ഹി: അയോധ്യാക്കേസില്‍ സുപ്രീംകോടതി നാളെ അന്തിമ വിധി പറയാനിരിക്കെ വിധി തങ്ങള്‍ക്ക് അനുകൂലമെന്ന് ഉറപ്പിച്ച് ശിവസേന. പലതവണ ആവശ്യപ്പെട്ടിട്ടും തര്‍ക്കഭൂമിയില്‍ രാമക്ഷേത്രം പണിയാത്ത കേന്ദ്ര സര്‍ക്കാരിനെ വിമര്‍ശിച്ചും സുപ്രീം കോടതി വിധിയുടെ ക്രെഡിറ്റ് സര്‍ക്കാരിന് അവകാശപ്പെടാന്‍ കഴിയില്ലെന്ന് ഉറപ്പിച്ചും ശിവസേന പ്രസ്താവനയിറക്കി.</p>
      <p>‘രാമക്ഷേത്രം പണിയാന്‍ നിയമം കൊണ്ടുവരണമെന്ന് ഞങ്ങള്‍ പലതവണ കേന്ദ്ര സര്‍ക്കാരിനോട് ആവശ്യപ്പെട്ടതാണ്. പക്ഷേ, അവരത് ചെയ്തില്ല. ഇപ്പോള്‍ വിഷയത്തില്‍ സുപ്രീംകോടതി വിധി പറയാന്‍ പോവുകയാണ്. കേന്ദ്രത്തിന് അതിന്റെ ഒരു ക്രെഡിറ്റും അവകാശപ്പെടാന്‍ കഴിയില്ല’- ശിവസേന പ്രസ്താവനയില്‍ പറയുന്നു.</p>
      <p>അയോധ്യാക്കേസില്‍ സുപ്രീംകോടതി നാളെ വിധി പറയുമെന്ന വാര്‍ത്തയ്ക്ക് തൊട്ടുപിന്നാലെയാണ് ശിവസേനയുടെ പ്രസ്താവന.</p>
      <related>
        <a href="https://www.doolnews.com/pinarayi-vijayan-comment-about-ayodhya-verdict159.html?utm_source=doolnews&amp;utm_medium=related"/>
      </related>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>സുപ്രീംകോടതി ചീഫ് ജസ്റ്റിസ് രഞ്ജന്‍ ഗോഗോയ് അധ്യക്ഷനായ ഭരണഘടനാ ബെഞ്ചാണ് വിധിപ്രഖ്യാപനം നടത്തുക. നാളെ രാവിലെ പത്തരയോടെയാണു വിധി പ്രഖ്യാപനം.</p>
      <p>ചീഫ് ജസ്റ്റിസ് രഞ്ജന്‍ ഗോഗോയ് നവംബര്‍ 17-ന് വിരമിക്കുന്നതോടെയാണ് ഈയാഴ്ച വിധി പ്രഖ്യാപിക്കാന്‍ തീരുമാനിച്ചത്. വിധി പ്രഖ്യാപിക്കുന്നതിനു മുന്നോടിയായി ചീഫ് ജസ്റ്റിസ് ഉത്തര്‍പ്രദേശ് ചീഫ് സെക്രട്ടറിയുമായും ഡി.ജി.പിയുമായും കൂടിക്കാഴ്ച നടത്തിയിരുന്നു. വിധിയുടെ പശ്ചാത്തലത്തില്‍ ക്രമസമാധാന നില പരിശോധിക്കുന്നതിന്റെ ഭാഗമായായിരുന്നു കൂടിക്കാഴ്ച.</p>
      <related>
        <a href="https://www.doolnews.com/ayodhya-verdict-will-be-tommorrow822.html?utm_source=doolnews&amp;utm_medium=related"/>
      </related>
      <p>വിധി വരാനിരിക്കുന്ന പശ്ചാത്തലത്തില്‍ വന്‍ സുരക്ഷാ ക്രമീകരണങ്ങളാണ് രാജ്യത്ത് നടത്തുന്നത്. ഇതിന്റെ ഭാഗമായി രണ്ട് ഹെലികോപ്റ്ററുകള്‍ വിന്യസിക്കാനും 20 താല്‍ക്കാലിക ജയിലുകള്‍ സ്ഥാപിക്കാനും 78 ഇടങ്ങളിലായി സേനയെ വിന്യസിക്കാനും തീരുമാനിച്ചിട്ടുണ്ട്.</p>
      <p>അയോധ്യയില്‍ ഡിസംബര്‍ 10 വരെ നിരോധനാജ്ഞ തുടരുമെന്നു നേരത്തേ വ്യക്തമാക്കിയിരുന്നു. ക്ഷേത്ര നിര്‍മ്മാണത്തിനായി വി.എച്ച്.പി 1990 മുതല്‍ തുടങ്ങി വെച്ച കല്‍പ്പണികള്‍ നിര്‍ത്തി വെച്ചിട്ടുണ്ട്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <figure>
        <iframe src="https://www.youtube.com/embed/SZPbgwH5Fzo" width="500" height="281" data-service="Youtube" scrolling="no"/>
      </figure>
    </article>
  </body>
</html>