<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638875/%D8%A7%D8%B1%D8%B2-%D8%AA%DA%A9-%D9%86%D8%B1%D8%AE%DB%8C-%D8%AF%D8%B1-%DA%A9%D8%A7%D9%87%D8%B4-%D9%82%D8%A7%DA%86%D8%A7%D9%82-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T22:07:00+00:00"/>
    <meta property="og:title" content="ارز تک نرخی در کاهش قاچاق تاثیرگذار است"/>
    <meta property="og:description" content="مدیرعامل سازمان جمع آوری و فروش اموال تملیکی گفت: ارز تک نرخی در بحث کاهش قاچاق تاثیر گذار است اما موضوع قاچاق فقط تک نرخی شدن ارز نیست بلکه ...."/>
  </head>
  <body>
    <article>
      <h1>
        <a href="https://www.bultannews.com/fa/news/638875/%D8%A7%D8%B1%D8%B2-%D8%AA%DA%A9-%D9%86%D8%B1%D8%AE%DB%8C-%D8%AF%D8%B1-%DA%A9%D8%A7%D9%87%D8%B4-%D9%82%D8%A7%DA%86%D8%A7%D9%82-%D8%AA%D8%A7%D8%AB%DB%8C%D8%B1%DA%AF%D8%B0%D8%A7%D8%B1-%D8%A7%D8%B3%D8%AA">ارز تک نرخی در کاهش قاچاق تاثیرگذار است</a>
      </h1>
      <h2>مدیرعامل سازمان جمع آوری و فروش اموال تملیکی گفت: ارز تک نرخی در بحث کاهش قاچاق تاثیر گذار است اما موضوع قاچاق فقط تک نرخی شدن ارز نیست بلکه ....</h2>
      <address><time datetime="2019-11-08T22:07:00+00:00">08 Nov 2019, 22:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، جمشید قسوریان جهرمی، مدیرعامل سازمان جمع آوری و فروش <b>اموال تملیکی</b>، از انهدام ۵۰ میلیارد تومان کالای قاچاق سلامت محور از ابتدای سال جاری تاکنون در کشور خبر داد.</p>
      <p>وی با اشاره به اینکه دیگر کالاهای انهدامی به صورت یکجا منهدم نمی شود، افزود: هم اینک برنامه امحا در سازمان اموال تملیکی به صورت تقویمی در آمده و ماهانه در هر استان به هر میزان کالایی که باید امحا شود، در همان استان اقدام خواهد شد.</p>
      <p>وی همچنین اظهار داشت: حکم قضایی کالاهای قاچاق سلامت محور در کوتاه ترین زمان ممکن صادر می شود چون فساد پذیر و ایجاد مشکل می کنند.</p>
      <p>مدیرعامل سازمان جمع آوری و فروش اموال تملیکی گفت: بقیه کالاها در پروسه دادرسی قرار می گیرد تا احکام قضایی صادر شود.</p>
      <p>وی افزود: اگر قطعیت حکم قاچاق بودن کالاها صادر شد طبق مواد ۵۵ و ۵۶ قانون مبارزه با قاچاق کالا و ارز و آئین نامه های مربوطه بخشی از این اقلام بصورت فروش به شرط صادرات از کشور خارج می شود.</p>
      <p>قسوریان جهرمی ادامه داد: فروش به شرط صادرات کالای قاچاق با هدف حمایت از تولید داخلی صورت می گیرد.</p>
      <p>وی گفت: این کالا ها بصورت مزایده فروخته و بوسیله خریدار از طریق گمرک به خارج از کشور صادر می شود.</p>
      <p>مدیرعامل سازمان جمع آوری و فروش اموال تملیکی افزود: ارزش ریالی کالای قاچاق موجود در انبارهای این سازمان هم اکنون بین دو هزار و ۳۰۰ تا دو هزار و ۵۰۰ میلیارد تومان است.</p>
      <p>وی با اشاره به اینکه قاچاق لطمات شدیدی به اقتصاد مملکت می زند، افزود: خوشبختانه مبارزه با کالای قاچاق طی چند ساله اخیر در کشور خوب بوده است.</p>
      <p>قسوریان جهرمی اظهار امیدواری کرد: قاچاق در کشور به هیچ وجه اتفاق نیفتد تا مجبور به مبارزه شد چون ارز مملکت مصروف این موضوعات می شود.</p>
      <p>وی در ادامه بر ضرورت فرهنگ سازی برای پیشگیری از قاچاق کالا در جامعه تاکید کرد و گفت: قاچاق معضلی که خسارت های گسترده ای از حیث اقتصادی، فرهنگی، اجتماعی و غیره به کشور وارد می کند.</p>
      <p>مدیرعامل سازمان جمع آوری و فروش اموال تملیکی افزود: ارز تک نرخی در بحث کاهش قاچاق تاثیر گذار است اما موضوع قاچاق فقط تک نرخی شدن ارز نیست بلکه مباحث دیگری در این زمینه دخیل هستند.</p>
    </article>
  </body>
</html>