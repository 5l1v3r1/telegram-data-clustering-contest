<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/isis-claims-deadly-attack-in-tajikistan-17-killed"/>
    <meta property="og:site_name" content="euronews"/>
    <meta property="article:published_time" content="2019-11-08T22:46:06+00:00"/>
    <meta property="og:title" content="داعش مسئولیت حمله به نگهبانان مرز تاجیکستان را برعهده گرفت"/>
    <meta property="og:description" content="به گفته مقامات دولتی در تاجیکستان حمله به نگهابانان مرزی در این کشور هفده کشته برجای گذاشت که از این میان پانزده کشته به نیروهای جهادی تعلق داشته است. بر اساس این گزارش یک نظامی و یک پلیس تاجیک نیز در این عملیات جان باخته اند."/>
  </head>
  <body>
    <article>
      <h1>داعش مسئولیت حمله به نگهبانان مرز تاجیکستان را برعهده گرفت</h1>
      <address><time datetime="2019-11-08T22:46:06+00:00">08 Nov 2019, 22:46</time> by <a rel="author">یورونیوز فارسی </a></address>
      <p>گروه موسوم به خلافت اسلامی، داعش روز جمعه مسئولیت حمله مرگبار به یک واحد از نگهبانان مرزی در تاجیکستان را برعهده گرفت. حمله به پاسگاه مرزی تاجیکستان در حالی صورت می گیرد که این کشور آسیای میانه پیش از این نیز بارها هدف حملات نیروهای جهادی قرار گرفته بود.</p>
      <p>داعش با انتشار بیانیه‌ای که بر روی کانال‌های تلگرامی این گروه منتشر شد با اشاره به درگیری‌های مسلحانه چند ساعته و تبادل آتش مسلسل میان اعضای گروه و نگهبانان مرزی تاجیکستان اعلام کرد که «رزمندگان خلافت به یک مرکز نیروهای مرتد گارد مرزی تاجیکستان در منطقه ایشکوبود واقع در نزدیکی مرز این کشور با ازبکستان حمله کرده اند.»</p>
      <p>این حمله در ساعات ابتدایی بامداد روز سه شنبه در نزدیکی مرز ازبکستان و پنجاه کیلومتری دوشنبه، پایتخت تاجیکستان روی داد.</p>
      <p>به گفته مقامات دولتی در تاجیکستان حمله به نگهابانان مرزی در این کشور هفده کشته برجای گذاشت که از این میان پانزده کشته به نیروهای جهادی تعلق داشته است. بر اساس این گزارش یک نظامی و یک پلیس تاجیک نیز در این عملیات جان باخته اند.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/06/seventeen-killed-in-attack-on-tajik-border-outpost-authorities-say">دوشنبه: ۱۷ نفر در حمله به پاسگاه مرزی تاجیکستان کشته شدند</a>
        </li>
        <li>
          <a href="https://farsi.euronews.com/2018/07/31/isil-claims-attack-on-bikers-in-taajikestan">تاجیکستان با رد ادعای داعش حزب اسلامی را مسئول حمله به گردشگران دانست</a>
        </li>
      </ul>
      <p>تاجیکستان، از جمله کشورهای آسیای میانه است که پس از استقلال با خیزش جنبش‌های متعدد مسلحانه اسلامی روبرو شده و هر از چند گاهی هدف حمله نیروهای جهادی قرار می گیرد.</p>
      <p>وزارت کشور تاجیکستان روز جمعه اعلام کرد که عملیات صبح سه شنبه در مرز ازبکستان عمدتا توسط بخشی از اتباع این کشور صورت گرفته که به عضویت گروه خلافت اسلامی درآمده و سه روز پیش از آن از طریق افغانستان وارد این منطقه شده بودند.</p>
      <p>این درحالیست که وزیر دفاع افغانستان در گفتگویی با خبرگزاری فرانسه هرگونه ارتباط میان حمله به نگهبانان مرزی تاجیکستان و کشورش را منکر شد و تاکید کرد این عملیات هیچ ارتباطی به افغانستان ندارد.</p>
      <p>وزارت کشور تاجیکستان پیشتر با اعلام اینکه چهار نفر در جریان این عملیات دستگیر شده اند تصاویری از چهار خودرو متعلق به مهاجمان و نیز اجساد تعدادی از نیروهای جهادی کشته شده در حمله یاد شده را منتشر کرده بود.</p>
    </article>
  </body>
</html>