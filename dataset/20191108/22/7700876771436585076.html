<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/adozioni-internazionali-due-milioni-di-euro-di-tagli-in-tre-anni/153238/"/>
    <meta property="og:site_name" content="VITA"/>
    <meta property="article:published_time" content="2019-11-08T22:24:00+00:00"/>
    <meta property="og:title" content="Adozioni internazionali: due milioni di euro di tagli in tre anni"/>
    <meta property="og:description" content="È quanto prevede, al momento, la prima bozza della legge di bilancio per il prossimo triennio. Il commento di Adozione 3.0: «Assurdo. Anziché aumentare, i fondi diminuiscono, in un momento storico in cui, invece, le famiglie italiane hanno un bisogno disperato di supporto alla genitorialità»"/>
  </head>
  <body>
    <article>
      <h1>Adozioni internazionali: due milioni di euro di tagli in tre anni</h1>
      <address><time datetime="2019-11-08T22:24:00+00:00">08 Nov 2019, 22:24</time> by <a rel="author" href="http://www.vita.it/it/author/sara-de-carli/28/" target="_blank">Sara De Carli</a></address>
      <p>
        <b>È quanto prevede, al momento, la prima bozza della legge di bilancio per il prossimo triennio. Il commento di Adozione 3.0: «Assurdo. Anziché aumentare, i fondi diminuiscono, in un momento storico in cui, invece, le famiglie italiane hanno un bisogno disperato di supporto alla genitorialità»</b>
      </p>
      <p>542mila euro in meno nel 2020, oltre 610mila euro nel 2021 e oltre 933mila euro nel 2022: complessivamente ammontano a circa due milioni di euro nei prossimi tre anni i tagli previsti dal Bilancio di Previsione 2020-2022 dello Stato al Fondo Adozioni. <a href="http://www.senato.it/service/PDF/PDFServer/BGT/01125661.pdf">Lo si evince dalla tabella a pagina 186 del Tomo III del disegno di legge 1586, “Bilancio di previsione dello Stato per l'anno finanziario 2020 e bilancio pluriennale per il triennio 2020-2022”</a>, allegata in fondo all’articolo. Il Fondo adozioni passa così dai 24,2 milioni di euro annui previsti a 23,7 milioni nel 2020 che scendono poi a 23,3 nel 2022.</p>
      <p>Tagli che – protesta la cabina di regia di “Adozione 3.0”, che raggruppa 49 dei 51 enti autorizzati in Italia all’adozione internazionale - «vanno a incidere su un settore che sta già affrontando diverse criticità, con un calo delle adozioni internazionali che, di anno in anno, è sempre più pesante. È assurdo, anziché aumentare i fondi per le adozioni diminuiscono proprio in un momento storico in cui le famiglie italiane hanno un bisogno disperato di supporto alla genitorialità, di qualsiasi tipo essa sia».</p>
      <p>Una scelta «preoccupante» perché «segnala, nonostante le recenti e positive affermazioni del ministro Bonetti sulla necessità di rilanciare l’istituto dell’adozione, un proseguimento nella pratica dell’atteggiamento di disinteresse verso questo settore».</p>
      <p>La ministra Elena Bonetti, presidente della CAI, su twitter già ieri aveva risposto alla prime critiche dicendo che «con la legge di bilancio il Governo rafforza il sostegno a tutte le famiglie, anche alle famiglie che adottano, cui spetterà l’assegno di natalità che abbiamo potenziato» e che sta «personalmente lavorando come presidente CAI per aumentare i rimborsi per le famiglie che completano il percorso di adozione internazionale». I numeri, per il momento, sono quelli. Ma il dibattito in Parlamento deve ancora iniziare.</p>
      <related>
        <h4>Contenuti correlati</h4>
        <a href="http://www.vita.it/it/article/2019/11/06/cinque-idee-per-ladozione-30/153210/"/>
        <a href="http://www.vita.it/it/article/2019/11/05/adozione-30-gli-enti-autorizzati-tutti-uniti-per-rilanciare-il-sistema/153183/"/>
        <a href="http://www.vita.it/it/article/2019/10/21/a-elena-bonetti-le-deleghe-su-adozioni-e-caregiver-familiari/153042/"/>
      </related>
    </article>
  </body>
</html>