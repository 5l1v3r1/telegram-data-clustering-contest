<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817079.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T22:17:00+00:00"/>
    <meta property="og:title" content="توافق رئیس‌جمهور و رهبر مخالفان سودان جنوبی"/>
    <meta property="og:description" content="نهاد ریاست جمهوری اوگاندا در بیانیه‌ای اعلام کرد، رئیس جمهوری سودان جنوبی و رهبر مخالفان این کشور توافق کردند، به منظور اجتناب از بروز جنگی دیگر، پس از پایان مهلت مقرر برای تشکیل دولت متحد ملی یعنی ۱۲ نوامبر، ۱۰۰ روز دیگر تشکیل این دولت به تأخیر افتد."/>
  </head>
  <body>
    <article>
      <h1>توافق رئیس‌جمهور و رهبر مخالفان سودان جنوبی</h1>
      <address>
        <time datetime="2019-11-08T22:17:00+00:00">08 Nov 2019, 22:17</time>
      </address>
      <p>نهاد ریاست جمهوری اوگاندا در بیانیه‌ای اعلام کرد، رئیس جمهوری سودان جنوبی و رهبر مخالفان این کشور توافق کردند، به منظور اجتناب از بروز جنگی دیگر، پس از پایان مهلت مقرر برای تشکیل دولت متحد ملی یعنی ۱۲ نوامبر، ۱۰۰ روز دیگر تشکیل این دولت به تأخیر افتد.</p>
      <p>به گزارش ایسنا، به نقل از خبرگزاری رویترز، وزیر خارجه اوگاندا در بیانیه‌ای در پایان نشست میان سالواکر میاردت، رئیس‌جمهوری سودان جنوبی، ریک مچار، رهبر مخالفان این کشور و نمایندگان کشورهای منطقه و در رأس آنها رئیس جمهوری اوگاندا اعلام کرد، با تمدید دوره انتقالی به مدت ۱۰۰ روز موافقت کرده و قرار است این مهلت ۱۰۰ روزه از ۱۲ نوامبر یعنی پس از پایان زمان مقرر برای تشکیل دولت متحد ملی آغاز شود.</p>
      <p>پیش از این سالواکر و مچار بر سر تشکیل دولت متحد ملی تا ۱۲ نوامبر توافق کرده بودند اما اختلافات حل نشده درباره توافق صلح، امکان دستیابی به هر گونه توافق و کشیده شدن کشور به جنگی دیگر را تهدید می‌کند و به همین دلیل دو طرف با تأخیر در تشکیل دولت توافق کردند.</p>
      <p>در این راستا، آمریکا، نروژ و انگلیس؛ کشورهای ناظر بر استقلال سودان جنوبی، از نشست بی‌واسطه میان سالواکر و مچار استقبال کرده و آن را تنها راه بازگرداندن اعتماد به روند صلح دانستند.</p>
      <p>سفارت‌خانه‌های کشورهای مذکور هم در بیانیه‌ای اعلام کردند، هرگونه اقدامات یکجانبه علیه توافق و روحیه روند صلح خواهد بود.</p>
      <p>گروه بین‌المللی بحران نیز اعلام کرد، اعمال فشار برای تشکیل دولت متحد در زمان مشخص شده آن هم به هر قیمتی، می‌تواند آتش‌بس شکننده را تهدید کند.</p>
      <p>از بندهای حل نشده در توافق صلح مذکور، قرار دادن نظامیان همه طرف‌ها در اردوگاه‌ها و آموزش آنها به عنوان یک ارتش متحد و مذاکرات پیرامون مرزها است.</p>
      <p>سودان جنوبی در سال ۲۰۱۳، پس از اینکه سالواکر، معاونش مچار را برکنار کرد، وارد جنگ داخلی شد که در اثر آن حدود ۴۰۰ هزار تن کشته و کشور وارد قحطی و بزرگترین بحران آوارگان در آفریقا از زمان کشتارجمعی در روآندا در سال ۱۹۹۴ شد. در پی این جنگ داخلی سالواکر و مچار در سال ۲۰۱۱۸ در میان اعمال فشارهای سازمان ملل، آمریکا و دولت‌های منطقه‌ای توافق صلحی را امضا کردند.</p>
    </article>
  </body>
</html>