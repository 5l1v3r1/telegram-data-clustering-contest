<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596476/ozersai-synexizetai-i-diadikasia-gia-anoigma-ton-varosion"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T22:17:00+00:00"/>
    <meta property="og:title" content="Οζερσάι: Συνεχίζεται η διαδικασία για άνοιγμα των Βαρωσίων"/>
    <meta property="og:description" content="Συνεχίζεται με την ίδια αποφασιστικότητα η πολιτική της «κυβέρνησης» για το άνοιγμα της περίκλειστης πόλης των Βαρωσίων, δήλωσε ο «υπουργός εξωτερικών και..."/>
  </head>
  <body>
    <article>
      <h1>Οζερσάι: Συνεχίζεται η διαδικασία για άνοιγμα των Βαρωσίων</h1>
      <address><time datetime="2019-11-08T22:17:00+00:00">08 Nov 2019, 22:17</time> by <a rel="author">SigmaLive</a></address>
      <p>Συνεχίζεται με την ίδια αποφασιστικότητα η πολιτική της «κυβέρνησης» για το άνοιγμα της περίκλειστης πόλης των Βαρωσίων, δήλωσε ο «υπουργός εξωτερικών και αναπληρωτής πρωθυπουργός» Κουντρέτ Οζερσάι.</p>
      <p>Σε ανάρτησή του στο facebook, ο κ. Οζερσάι αναφέρει ότι η διαδικασία συνεχίζεται, προσθέτοντας ότι είχε συνάντηση με την «επιτροπή απογραφής» όπου έγινε ανασκόπηση του έργου των ειδικών.<br/><br/>Λέει εξάλλου ότι προέβησαν στις απαραίτητες διπλωματικές κινήσεις, απαντώντας στις προσπάθειες της ε/κ πλευράς στο Συμβούλιο Ασφαλείας για διακοπή των ενεργειών γύρω από το θέμα, όπως η επιστολή που στάληκε στον ΟΗΕ αλλά και οι επαφές στη Νέα Υόρκη τον περασμένο Σεπτέμβριο.<br/><br/>Σύμφωνα με τον Οζερσάι κοντεύουν να ολοκληρωθούν οι εργασίες διαφόρων ομάδων γύρω από τον εντοπισμό και την καταγραφή αρχαιοτήτων, εκκλησιών, κινητής περιουσίας, γραμμών ηλεκτρικής ενέργειας και κτιρίων. Την επόμενη εβδομάδα, κάποια από αυτά τα θέματα θα συζητηθούν στο «υπουργικό», προσθέτει.<br/><br/>Όλες οι εξελίξεις αποδεικνύουν την ορθότητα της πολιτικής της «κυβέρνησης» σε σχέση με το άνοιγμα των Βαρωσίων, λέει ο κ. Οζερσάι. Με την πολιτική που ακολουθείται, δεν θα παραβιαστούν τα περιουσιακά δικαιώματα τόσο των προηγούμενων κατοίκων, όσο και του ΕΒΚΑΦ, στη βάση των ανθρωπίνων δικαιωμάτων, καταλήγει.</p>
      <p>Πηγή: ΚΥΠΕ</p>
    </article>
  </body>
</html>