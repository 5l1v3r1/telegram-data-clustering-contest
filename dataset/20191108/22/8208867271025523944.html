<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/sassuolo/2019/11/08/news/sassuolo_bologna_3-1-240640546/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T22:53:00+00:00"/>
    <meta property="og:title" content="Al Sassuolo il derby emiliano: battuto 3-1 il Bologna"/>
    <meta property="og:description" content="I neroverdi tornano a vincere dopo tre sconfitte consecutive grazie alla doppietta di Caputo e a un gol di Boga. I rossoblù si complicano la vita a"/>
  </head>
  <body>
    <article>
      <h1>Al Sassuolo il derby emiliano: battuto 3-1 il Bologna</h1>
      <h2>I neroverdi tornano a vincere dopo tre sconfitte consecutive grazie alla doppietta di Caputo e a un gol di Boga. I rossoblù si complicano la vita a causa di errori individuali e adesso la classifica non sorride più</h2>
      <address><time datetime="2019-11-08T22:53:00+00:00">08 Nov 2019, 22:53</time> by <a rel="author">DIEGO COSTA</a></address>
      <p><b>REGGIO EMILIA - </b>Chiamatele sliding doors. C'è un Sassuolo che ne ha perse tre di fila e interrompe la discesa vertiginosa; e c'è un Bologna che - in formazione di emergenza (in ogni reparto) - subisce il quarto stop esterno, subisce la terza sconfitta di fila, vede la sua classifica inguaiarsi. Un match che si vive sull'altalena psicologica: Sassuolo inizialmente impaurito e Bologna che fa rombare un motore che non scarica a terra la sua potenza. Magia del gol, quando lo trova il Sassuolo si fa bello, è squadra di qualità tecniche, di idee e di freschezza. Si vede. Il Bologna si perde come a Udine. Come altre volte paga errori individuali, ma è la costruzione che fa acqua, stavolta con l'attenuante non generica dell'età: troppo giovane per alcuni, troppo alta per il leader Palacio, per la prima volta involuto.  </p>
      <h3>Il Bologna parte meglio</h3>
      <p>Il Bologna ha i giocatori contati quando Piccinini fischia il calcio d'inizio. De Zerbi schiera una formazione speculare, un 4-2-3-1 offensivo, preferendo il più portato all'attacco Djuricic a Duncan (premiato prima del via dall'ambasciatore del Ghana per le sue azioni umanitarie). Il baricentro del match è, nella prima mezz'ora, orientato nella metà campo neroverde, ma il Bologna esercita una sterile superiorità territoriale. Skov Olsen, preferito in avvio all'ex Sansone, a sua volta non in perfette condizioni (spalla contusa), sembra un pesce fuor d'acqua. Orsolini sul suo lato costringe Kyriakopoulos a stare sulle sue, ma crea solo un paio di traversoni tesi e bassi, trovando sempre pronta la difesa neroverde. Palacio, stretto nella morsa dei centrali, fa poco. Il Sassuolo opta per l'azione di contropiede, ma Mbaye controlla bene il pericoloso Boga. Al di là dei temi tattici, in concreto, la migliore occasione del Bologna la crea Marlon con un retropassaggio "no look" che trova Consigli così impreparato da dovere in spaccata liberare in angolo di piede sulla linea di porta.</p>
      <h3>All'improvviso il gol di Caputo</h3>
      <p>Il Sassuolo invece costruisce una buona trama per la conclusione di Caputo sul lato destro, ma Ciccio cerca il tiro al volo di esterno e angola troppo. Tutto sembra portare al riposo su un no contest. Invece la solita mezza indecisione difensiva viene pagata a carissimo prezzo dalla squadra ospite: Caputo in contropiede scarica un tiro ribattuto bravamente da Skorupski, Boga tiene palla in campo con una mezza rovesciata, e su una rovesciata abortita di Djuricic in area di rigore, Bani si abbassa e Caputo solissimo appoggia di piatto un tiro non irresistibile che Skorupski appena tocca in fondo alla porta. Gol evitabilissimo e autostima degli ospiti che finisce in cantina. Da quel momento (il minuto è il 34') il Sassuolo cresce nella convinzione, copre benissimo ogni spazio, non c'è una sola replica degna di nota.</p>
      <h3>Sassuolo in crescita</h3>
      <p>Ripresa con il Bologna che sembra ancora scosso, parliamo della manovra, mentre il Sassuolo continua sul bioritmo di fine tempo. In particolare De Zerbi ferma in avvio la manovra ospite, raddoppiando sistematicamente i due esterni, macchinosi se non sostenuti. Con Medel e Poli che sono più votati alla difesa e Svanberg che tradisce la sua giovinezza, la costruzione dei rossoblù è molto complicata. </p>
      <h3>Tutto in un minuto</h3>
      <p>Eppure il risultato è ancora in bilico. E al minuto 68, c'è l'azione simbolo di tutto il match, di un derby storicamente - negli ultimi anni - da forti emozioni. Su azione d'angolo del Sassuolo, infatti, il Bologna fila via in contropiede solitario con Sansone, dalla propria metà campo, è un'azione rugbistica, arriva a sostegno Palacio, per i neroverdi c'è il solo Toljan tra gli avversari, lo scambio di pallone tra Palacio e Sansone vede il prodigioso rientro di Magnanelli, uomo simbolo sassolese che sventa il possibile 1-1. Un minuto dopo, ancora sui centimetri, il destino si compie. Perché Locatelli tiene in campo per un pelo un pallone destinato fuori a centrocampo e lo scaglia verso Boga tenuto in gioco, sempre per un pelo, da Mbaye. L'ex Chelsea fila via da sinistra al centro e insacca il 2-0.</p>
      <h3>Illusione Orsolini</h3>
      <p>Dal possibile 1-1 al 2-0, quindi. Game, set e match? Certo che no: sussulto d'orgoglio rossoblù, assalto confuso ma finalmente convinto, palla per Orsolini - su cross di Krejci, tocco in diagonale sullo stretto e immediato 2-1.</p>
      <h3>La sentenza: Caputo</h3>
      <p>La speranza rossoblù di riaprirla, però, dura solo 5 minuti perché al 75' Ciccio Caputo firma un prodigioso gol, in azione personale. Tutto nasce da un'altra indecisione del Bologna, un tocco di Poli su rinvio lungo mette fuori tempo Mbaye e consente a Caputo, spostato all'ala sinistra, di controllare dalla trequarti, di correre fino in area e di armare un diagonale che si spegne sotto l'incrocio opposto, dopo aver fatto girare la testa a Danilo. Finale convulso, nervoso, con girandola di gialli. Un gol in fuorigioco di Orsolini, Skorupski che sventa sul rientrante Defrel, finisce così. Dopo sei anni, il derby torna a essere neroverde. La sosta servirà per riordinare le idee, vero Bologna?<br/><br/>Sassuolo (4-3-3): Consigli, Toljan, Marlon, Romagna, Kyriakopoulos; Locatelli (33' st Bourabia), Magnanelli, Djuricic (16' st Traorè); Berardi (29' st Defrel), Caputo, Boga. All. De Zerbi.<br/>Bologna (4-2-3-1): Skorupski; Mbaye, Danilo, Bani, Krejci; Poli (38' st Schouten), Medel (17' st Dzemaili); Orsolini, Svanberg, Skov Olsen (9' st Sansone); Palacio. All. Mihajlovic (Tanjga in panchina).<br/>Arbitro: Piccinini di Forlì.<br/>Reti: 34' Caputo. Nel st al 68' Boga, al 70' Orsolini, al 75' Caputo.<br/>Note: Angoli: 4-4 Recupero: 3' e 6'. Ammoniti: Medel, Danilo, Bani, Marlon, Dzemaili, Svanberg, Magnanelli, Mbaye.<br/> </p>
    </article>
  </body>
</html>