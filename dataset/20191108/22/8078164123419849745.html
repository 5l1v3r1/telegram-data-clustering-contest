<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/esteri/19_novembre_09/india-citta-sacra-ayodhya-sorgera-tempio-non-moschea-d04a45a6-02bf-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Città sacra di Ayodhya, vincono gli indù. I giudici: sì a un tempio induista non a una moschea"/>
    <meta property="og:description" content="Ayodhya &amp;#232; fuori dalle rotte turistiche malgrado sia una delle sette citt&amp;#224; sacre dell&amp;#8217;India&amp;#44; quella che avrebbe dato i natali al dio Rama&amp;#44; il..."/>
  </head>
  <body>
    <article>
      <h1>Città sacra di Ayodhya, vincono gli indù. I giudici: sì a un tempio induista non a una moschea</h1>
      <h2>La sentenza della Corte Suprema dopo una disputa storica che ha messo ai margini delle rotte turistiche una delle sette città sacre dell’India. Una vittoria per i nazionalisti indù al potere</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Alessandra Muglia</a></address>
      <p>Ayodhya è fuori dalle rotte turistiche malgrado sia una delle sette città sacre dell’India, quella che avrebbe dato i natali al dio Rama, il principe-guerriero protagonista del principale poema epico dell’induismo, il Ramayana. Dista soltanto 200 chilometri da Varanasi, eppure è snobbata dai visitatori internazionali e pure dai connazionali. I resti del suo splendido passato sono nascosti da povertà ed incuria: per molti ormai è soltanto la città contesa, rivendicata come sacra da indù e musulmani. I più anziani la ricordano per il massacro del 1992, quando un gruppo di estremisti indù rase al suolo una moschea che si trovava sul presunto luogo di nascita del dio Rama.</p>
      <slideshow>
        <figure>
          <img src="https://images2.corriereobjects.it/methode_image/2019/11/09/Esteri/Foto%20Gallery/45b49d715bd4449cb3071efc2a945f47_MGTHUMB-INTERNA.jpg"/>
          <figcaption>Indù in festa e agenti in strada per la sentenza su Ayodhya</figcaption>
        </figure>
        <figure>
          <img src="https://images2.corriereobjects.it/methode_image/2019/11/09/Esteri/Foto%20Gallery/154ea40c684004cdda30cd7125f2afed_MGTHUMB-INTERNA.jpg"/>
          <figcaption>Indù in festa e agenti in strada per la sentenza su Ayodhya</figcaption>
        </figure>
        <figure>
          <img src="https://images2.corriereobjects.it/methode_image/2019/11/09/Esteri/Foto%20Gallery/6dda6b5db682adb8d22d19b65af8b60e_MGTHUMB-INTERNA.jpg"/>
          <figcaption>Indù in festa e agenti in strada per la sentenza su Ayodhya</figcaption>
        </figure>
        <figure>
          <img src="https://images2.corriereobjects.it/methode_image/2019/11/09/Esteri/Foto%20Gallery/826bafc4f41ba5bf273fbffa63f220cf_MGTHUMB-INTERNA.jpg"/>
          <figcaption>Indù in festa e agenti in strada per la sentenza su Ayodhya</figcaption>
        </figure>
        <figure>
          <img src="https://images2.corriereobjects.it/methode_image/2019/11/09/Esteri/Foto%20Gallery/9af8779584f48d1ae69898b3633cd472_MGTHUMB-INTERNA.jpg"/>
          <figcaption>Indù in festa e agenti in strada per la sentenza su Ayodhya</figcaption>
        </figure>
        <figcaption>Indù in festa e agenti in strada per la sentenza su Ayodhya</figcaption>
      </slideshow>
      <p><b>Ora su quelle ceneri potrà sorgere un tempio indù</b> mentre ai musulmani viene assegnato un altro pezzo di terra per erigere la loro moschea. Il via libera è arrivato dalla Corte Suprema indiana, che pone fine così a una disputa storica. Un verdetto che scontenta molti musulmani anche se il leader della comunità ha annunciato che non intende chiederne una revisione.<br/><br/><b>La sentenza annulla la precedente decisione dell’Alta Corte di Allahabad</b> che aveva tripartito il terreno, assegnando un terzo agli indù, e gli altri due terzi a due diverse fondazioni islamiche e segna una vittoria giuridica e politica per i nazionalisti indù al potere, guidati dal premier Narendra Modi. <br/><br/><b>Da giorni, in vista del verdetto, la città dell’Uttar Pradesh, in stato di allerta</b>, è presidiata: ingente il dispiegamento di poliziotti e agenti di sicurezza inviati dal ministero degli Interni per evitare disordini, centinaia gli arresti scattati ieri, negozi e scuole chiuse fino a lunedì, i social monitorati per bloccare contenuti provocatori, gli assembramenti di oltre 4 persone vietati.<br/><b><br/></b><b>Malgrado gli appelli alla calma e a non celebrare la vittoria rivolti alla vigilia </b>dalle autorità dopo il verdetto fuori dal tribunale si sono alzati cori inneggianti «Jai Shree Ram», ave dio Rama: i <br/>La situazione fuori dal tribunale per ora è calma, ma la comunità musulmana promette battaglia. <br/><br/><b>La disputa sul tempio di Ayodhya risale al dicembre 1992,</b> quando nazionalisti indù presero d’assalto e distrussero la moschea Babri Masjid, costruita nel 1528, sostenendo che usurpava un luogo precedentemente consacrato al dio Rama. Ne scaturirono scontri interreligiosi che portarono alla morte di duemila persone. La Corte Suprema fu coinvolta nella disputa sulla proprietà del terreno, contesa tra una congregazione religiosa induista che sostiene di esistere da prima dell’arrivo dei conquistatori Moghul, e gli esponenti musulmani che, al contrario, rivendicano che dal XVI secolo quell’area appartiene a loro.<br/><br/><b>Dieci anni dopo il massacro, il 27 febbraio 2002, un incendio scoppiò a Godhra</b>, in Gujarat, su un treno di pellegrini indù di ritorno da una cerimonia religiosa nell’area della moschea demolita, a Ayodhya. Narendra Modi, allora primo ministro del Gujarat, parlò di attacco terroristico orchestrato da musulmani: ne seguirono violenti disordini che provocarono un’altra carneficina. <br/>Ventisette anni fa il massacro di Ayodhya cambiò l’India per sempre: segnò il confine tra l’India laica e multiculturale sognata con l’indipendenza e quella dominata dagli ultrainduisti che conosciamo oggi. Un evento spartiacque nella storia dell’India moderna.</p>
    </article>
  </body>
</html>