<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/cronache/19_novembre_09/uccide-madre-pugni-futili-motivi-arrestato-48enne-ragusa-4de44b76-02be-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Uccide la madre a pugni per futili motivi, arrestato 48enne di Ragusa"/>
    <meta property="og:description" content="L’omicidio è avvenuto al culmine di una lite familiare. La vittima è spirata dopo venti giorni di agonia per le lesioni riportate"/>
  </head>
  <body>
    <article>
      <h1>Uccide la madre a pugni per futili motivi, arrestato 48enne di Ragusa</h1>
      <h2>L’omicidio è avvenuto al culmine di una lite familiare. La vittima è spirata dopo venti giorni di agonia per le lesioni riportate</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Redazione Cronache</a></address>
      <p>Avrebbe ucciso a pugni la madre al culmine di una lite per futili motivi: è stato arrestato oggi dai carabinieri di Ragusa. I militari hanno eseguito stamane un provvedimento cautelare in carcere emesso dall’Autorità Giudiziaria nei confronti di un 48enne accusato dell’omicidio della madre.</p>
      <h4>Colpita a mani nude</h4>
      <p>L’anziana donna era stata colpita ripetutamente con violenza a mani nude dal figlio. Ricoverata in ospedale in condizioni critiche, la vittima è spirata dopo venti giorni di agonia. Il presunto omicida è Carmelo Chessari, 48 anni, con precedenti penali per spaccio di droga. L’aggressione risale all’aprile scorso quando la madre del pregiudicato, Santa Trovato, venne ricoverata in ospedale a Ragusa con gravi ferite e tumefazioni provocate secondo i medici da una serie di pugni. L’anziana donna morì dopo una lunga agonia durata venti giorni. I sospetti si concentrarono subito sul figlio, che fu indagato, ma solo oggi, in seguito ad alcuni esami e riscontri effettuati dagli inquirenti che inchioderebbero Chiessari, è stato possibile emettere un ordine di custodia cautelare in carcere nei suoi confronti.</p>
    </article>
  </body>
</html>