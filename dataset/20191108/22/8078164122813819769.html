<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/politica/19_novembre_09/carfagna-forza-italia-viva-suggestione-meloni-lancia-sua-candidatura-campania-c4202366-0307-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Carfagna: «Forza Italia Viva è una suggestione». E Meloni lancia la sua candidatura in Campania"/>
    <meta property="og:description" content="Renzi: «Porte aperte». La vicepresidente della Camera: «Il mio campo politico è e resterà il centrodestra». E conferma di aver incontrato Berlusconi"/>
  </head>
  <body>
    <article>
      <h1>Carfagna: «Forza Italia Viva è una suggestione». E Meloni lancia la sua candidatura in Campania</h1>
      <h2>Renzi: «Porte aperte a chi vorrà venire». La vicepresidente della Camera precisa in un tweet: «Il mio campo politico è e resterà il centrodestra». E conferma di aver incontrato Berlusconi</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Chiara Severgnini</a></address>
      <p>«Se Renzi dichiarasse di non voler sostenere più il governo di sinistra ma di avere altre ambizioni, Forza Italia Viva potrebbe essere una suggestione»: lo ha detto Mara Carfagna a Linkiesta Festival, in risposta a chi le domandava se ritenesse possibile un’esperienza nel centrodestra diversa da FI, suggerendo il nome Forza Italia Viva. «Oggi io e Renzi siamo in due metà campo diverse«, ha detto la vicepresidente della Camera, per poi aggiungere: «Non so cosa accadrà nei prossimi giorni, ma molti dopo 25 anni non si sentono a proprio agio in Forza Italia».In seguito, Carfagna ha precisato la sua posizione in un tweet in cui si legge: «Il mio campo politico è e resterà il centrodestra. Tra il mio percorso e quello di Matteo Renzi non possono esserci sovrapposizioni, lui è nell’altra metà campo e sostiene un governo di sinistra».</p>
      <h4>Renzi: «Porte aperte, Italia Viva è start up della politica»</h4>
      <p>«Porte aperte a chi vorrà venire a far parte del progetto non come ospite ma come dirigente», ha replicato Renzi, «vale per Mara Carfagna e altri, ma non tiriamo la giacchetta. Italia Viva è l’approdo naturale per tutti, è questione di tempo». Dopo il voto sulla commissione Segre, molti esponenti di Forza Italia si sono detti in disaccordo con la scelta dei loro colleghi al senato che si sono astenuti insiema a Lega e Fratelli d'Italia. Carfagna, in particolare, aveva twittato: «La mia Forza Italia non si sarebbe mai astenuta in un voto sull’antisemitismo». Pochi giorni dopo, Renzi, in un'intervista concessa al Messaggero, aveva risposto alla domanda se Italia viva fosse pronta ad accogliere chi fra gli azzurri si trova «a disagio» dicendo: «Qualcuno verrà con noi? Forse ma non tiro per la giacchetta nessuno: saranno loro a decidere. Italia viva è una piccola start up della politica che si propone di cambiare la politica assorbendo consenso sia dal Pd, che dai Cinque stelle che dalla destra».</p>
      <h4>Meloni candida Carfagna per le regionali in Campania</h4>
      <p>A margine di un evento del partito sulla caduta del muro di Berlino, Giorgia Meloni — leader di Fratelli d'Italia — si è espressa a favore di una candidatura di Carfagna alle regionali in Campania. «Forza Italia dovrebbe avere il compito di selezionare i possibili candidati», ha detto, «e quindi ci farà i propri nomi. Mara Carfagna è una personalità di massimo rilievo all'interno di Fi e quindi sarebbe un candidato da prendere in considerazione». Nel corso del Linkiesta Festival, Carfagna, incalzata dai reporter presenti sulla possibilità di correre alle regionali, ha prima ironizzato sul tema («Candidata per gentile concessione di Salvini? Sono commossa ed emozionata») e poi dichiarato quello attorno alla sua candidatura è «un discorso prematuro». Salvo poi aggiungere: «Governare quella terra è una sfida enorme, chi fa politica non può tirarsi indietro di fronte a eventuali sfide». Carfagna ha anche confermato di aver incontrato «ieri sera» Silvio Berlusconi.</p>
    </article>
  </body>
</html>