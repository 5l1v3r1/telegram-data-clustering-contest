<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/08/news/von_der_leyen_difende_nato-240639067/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T22:22:00+00:00"/>
    <meta property="og:title" content="Berlino, Von der Leyen difende la Nato: &quot;Uno scudo per la libertà&quot;"/>
    <meta property="og:description" content="Dopo che Macron l'aveva definita &quot;cerebralmente morta&quot;, la presidente designata della Commissione Ue difende l'Alleanza Atlantica. Ma il"/>
  </head>
  <body>
    <article>
      <h1>Berlino, Von der Leyen difende la Nato: "Uno scudo per la libertà"</h1>
      <h2>Dopo che Macron l'aveva definita "cerebralmente morta", la presidente designata della Commissione Ue difende l'Alleanza Atlantica. Ma il segretario di Stato Usa Pompeo, a margine dei colloqui con Merkel, mette in guardia: "obsoleta" di fronte alle minacce russe e cinesi</h2>
      <address><time datetime="2019-11-08T22:22:00+00:00">08 Nov 2019, 22:22</time> by <a rel="author">dalla nostra corrispondente TONIA MASTROBUONI</a></address>
      <p>Non si placa la polemica sulla Nato, esplosa dopo un'intervista all'<i>Economist </i>in cui il presidente francese <b>Emmanuel Macron</b> l'ha definita "cerebralmente morta". A prendere le difese dell'Alleanza atlantica è intervenuta da Berlino la presidente designata della Commissione Ue, <b>Ursula von der Leyen</b>, sottolineando che "nonostante i tumulti delle ultime settimane, la Nato è stata straordinaria come uno scudo protettivo per la libertà". Nell'ambito dei festeggiamenti per il 30° anniversario della caduta del Muro, l'ex ministra della Difesa tedesca ha ricordato che "la storia dell'Europa non può essere raccontata senza quella della Nato". Von der Leyen, che da ministra del terzo governo Merkel sostenne con forza il Pesco, la convergenza europea sulla Difesa, ha ricordato che si tratta della "potente alleanza di difesa del mondo".<br/><br/>La crisi della Nato, tuttavia, è innegabile, al più tardi da quando <b>Donald Trump</b> ha cominciato a metterla in discussione, poco dopo il suo insediamento, accusando i partner europei di ledere la promessa del 2% di spesa per la difesa sottoscritta al vertice in Galles del 2014 e paventando addirittura la possibilità di ignorare il famoso articolo 5 del Patto atlantico, quello che promette la mutua difesa in caso di attacco esterno. Una crisi accentuata dai più recenti sviluppi della guerra in Siria, che per la prima volta ha visto contrapposti due partner strategici come gli Stati Uniti e la Turchia.<br/><br/>Dopo l'attacco di Macron era stata <b>Angela Merkel </b>la prima leader politica di peso a difendere l'alleanza, difendendola "indispensabile". La cancelliera tedesca ha aggiunto che "ci sono molti settori in cui la Nato funziona molto bene. Ed è qualcosa che dobbiamo coltivare, che dobbiamo sviluppare, su cui dobbiamo costruire". Accanto a lei, in visita ufficiale a Berlino, il numero uno della Nato <b>Jens Stoltenberg</b> aveva anche lasciato trasparire una certa irritazione per i motivi reali che potrebbero aver spinto Macron - ansioso di intestarsi la leadership della Difesa europea - a lanciare la provocazione della Nato "cerebralmente morta". Per Stoltenberg "ben vengano gli sforzi per rafforzare la difesa europea. Ma mirare all'unità europea non può sostituire l'unità transatlantica". <br/><br/>In realtà, anche il Segretario di Stato americano <b>Mike Pompeo</b>, venuto a Berlino per le celebrazioni della caduta del Muro, ha messo in guardia a margine del suo incontro con Merkel, dal pericolo che l'Alleanza atlantica diventi "obsoleta" se i partner non ottempereranno all'impegno di aumentare la spesa per la Difesa. Ma Pompeo ha invitato soprattutto ad affrontare "le sfide di oggi", puntando il dito su Cina e Russia. I metodi usati da Pechino per sopprimere il suo stesso popolo potrebbero sembrare "orribilmente familiari" ai tedeschi dell'est che nel 1989 si liberarono dal giogo della Stasi, ha osservato il responsabile degli esteri del governo Trump. Ricordando poi il passato del presidente Vladimir Putin, che quando cadde il Muro era un agente del Kgb di stanza nella Germania Est: Pompeo ha affermato che "oggi la Russia, guidata da un ex membro del Kgb già in servizio a Dresda, invade i suoi vicini e uccide gli oppositori politici".</p>
    </article>
  </body>
</html>