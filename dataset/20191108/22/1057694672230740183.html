<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/kosmos/article/2027381/i-giaponezes-iperaspizonte-to-dikeoma-na-foroun-gialia-stin-ergasia-tous.html"/>
    <meta property="og:site_name" content="News.gr"/>
    <meta property="article:published_time" content="2019-11-08T22:01:52+00:00"/>
    <meta property="og:title" content="Οι Γιαπωνέζες υπερασπίζονται το δικαίωμα να φορούν γυαλιά στην εργασία τους"/>
    <meta property="og:description" content="Πληθαίνουν οι καταγγελίες ότι εργοδότες επιβάλλουν κυρώσεις"/>
  </head>
  <body>
    <article>
      <h1>Οι Γιαπωνέζες υπερασπίζονται το δικαίωμα να φορούν γυαλιά στην εργασία τους</h1>
      <address>
        <time datetime="2019-11-08T22:01:52+00:00">08 Nov 2019, 22:01</time>
      </address>
      <h3>Πληθαίνουν οι καταγγελίες ότι εργοδότες επιβάλλουν κυρώσεις</h3>
      <p>Οι Γιαπωνέζες κατέφυγαν στο Twitter για να διακηρύξουν το δικαίωμά τους να φοράνε <a href="https://www.news.gr/tag/gialia"><b>γυαλιά</b></a> στη δουλειά τους, μετά τις καταγγελίες ότι εργοδότες επιβάλλουν κυρώσεις, στο πιο πρόσφατο κύμα κατακραυγής στα μέσα κοινωνικής δικτύωσης με επίκεντρο τους αυστηρούς κανόνες για την εμφάνιση των γυναικών.</p>
      <p>Όπως αναφέρει το Αθηναϊκό Πρακτορείο Ειδήσεων, το hashtag «τα γυαλιά απαγορεύονται» (glasses are forbidden) είναι μεταξύ των δημοφιλέστερων, αφότου μια εκπομπή σε ιαπωνικό τηλεοπτικό δίκτυο αποκάλυψε επιχειρήσεις, οι οποίες επιβάλλουν απαγορεύσεις στις γυναίκες υπαλλήλους τους.</p>
      <p>«Αυτοί οι κανονισμοί είναι αναχρονιστικοί» έγραψε ένας χρήστης στο Twitter, ενώ ένας άλλος χαρακτήρισε τους λόγους που προτάσσουν οι εργοδότες «βλακώδεις».</p>
      <p>Μια γυναίκα, η οποία εργάζεται σε εστιατόρια, έγραψε σε tweet ότι της έχουν πει επανειλημμένως να μην φοράει τα γυαλιά της, διότι θα μπορούσε να φαίνεται «αγενής» κι ότι αυτά δεν ταιριάζουν με το παραδοσιακό κιμονό που φοράει.</p>
      <p>Το tweet, που αναρτήθηκε υπό το ψευδώνυμο @wine_kimono τον περασμένο μήνα, έχει διαμοιραστεί σχεδόν 13.000 φορές.</p>
      <p>«Εάν οι κανόνες απαγορεύουν μονάχα στις γυναίκες να φοράνε γυαλιά, αυτό συνιστά διάκριση σε βάρος των γυναικών» δήλωσε η Κάναε Ντόι, η διευθύντρια στην <a href="https://www.news.gr/tag/iaponia"><b>Ιαπωνία</b></a> της οργάνωσης Human Rights Watch, στο Thomson Reuters Foundation.</p>
      <p>Νωρίτερα αυτόν τον χρόνο, ξέσπασε θύελλα αντιδράσεων στη χώρα, αφότου γιαπωνέζικες εταιρείες επέβαλαν στις γυναίκες υπαλλήλους τους να φοράνε ψηλοτάκουνα στη δουλειά τους.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/travel/tourismos/article/2020706/i-iaponiki-agora-stochos-ton-ellinon-touristikon-praktoron.html"/>
        <a href="https://www.news.gr/kosmos/article/2016598/iaponia-ifestio-exerragi-sto-notioanatoliko-tmima-tis-choras.html"/>
        <a href="https://www.news.gr/kosmos/article/2012740/katastrafike-mnimio-pagkosmias-klironomias-tis-unesco-apo-pirkagia.html"/>
      </related>
    </article>
  </body>
</html>