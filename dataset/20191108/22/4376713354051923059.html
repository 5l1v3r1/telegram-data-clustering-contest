<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_09/roma-senato-prima-festa-volontariato-premiati-legambiente-avsi-b15b288c-02eb-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Roma, al Senato la prima Festa del volontariato: fra i premiati Legambiente e Avsi"/>
    <meta property="og:description" content="I riconoscimenti - anche all’associazione Cometa di Como e alla Lega del Filo d’Oro di Osimo - sono stati fortemente voluti dalla presidente Elisabetta Alberti Casellati"/>
  </head>
  <body>
    <article>
      <h1>Roma, al Senato la prima Festa del volontariato: fra i premiati Legambiente e Avsi</h1>
      <h2>I riconoscimenti - anche all’associazione Cometa di Como e alla Lega del Filo d’Oro di Osimo - sono stati fortemente voluti dalla presidente Elisabetta Alberti Casellati</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Paolo Conti</a></address>
      <p>L’aula del Senato trasformata in un grande palcoscenico per una festa inedita, quella del volontariato. Un tenace e motivatissimo esercito civile che, molto spesso in silenzio, risolve mille drammatici problemi sociali trasformandosi in un collante tra diverse realtà del Paese, offrendo tempo libero, dedizione, cura e amore. E’ stato assegnato oggi, per la prima volta, il Premio al Volontariato fortemente voluto dalla presidente Elisabetta Alberti Casellati nell’ambito del nono appuntamento di «Senato e cultura», da sempre dedicato al mondo del non profit.</p>
      <h4>Una giuria con Zamagni, de Bortoli, De Filippi, Bonacina e Moratti</h4>
      <p>«È soprattutto grazie alle donne e agli uomini che ogni giorno offrono tempo, capacità, energie e passione per aiutare e sostenere gli altri, che l’Italia è diventata il Paese che conosciamo e che amiamo - ha detto aprendo la cerimonia la presidente del Senato Elisabetta Casellati - ce lo dice la nostra storia nazionale, fortemente legata all’attività sociale e solidaristica. Un’attività che produce un duplice virtuoso effetto: garantisce un supporto a chi ne ha bisogno; dona forza interiore e positività ai volontari e a tutti coloro che si dedicano agli altri». I riconoscimenti sono stati attribuiti da una giuria presieduta da Stefano Zamagni (già presidente dell’Agenzia per il Terzo settore e oggi presidente della Pontificia accademia delle scienze) e composta da Ferruccio de Bortoli, Maria De Filippi, Riccardo Bonacina e Angelo Moratti. Quattro settori per i premi (una creazione del maestro Lello Esposito) : sociale, ambiente, salute, cultura.</p>
      <h4>Renzo Arbore ha ritirato per la Lega del Filo d’Oro</h4>
      <p>Per la sezione sociale è stata premiata l’associazione Cometa di Como, una realtà di famiglie impegnate nell’accoglienza, nell’educazione e formazione di bambini e ragazzi e nel sostegno delle loro famiglie, e il premio è stato ritirato dal presidente Erasmo Figini. Per la sezione ambiente è stata votata Legambiente, che dal 1980 si occupa di difesa del territorio e del paesaggio: a rappresentare l’associazione, il presidente Stefano Ciafani. Per la sezione salute ecco la Lega del Filo d’Oro che si occupa dell’assistenza e del reinserimento sociale dei bambini sordociechi e plurimonirati psicosensoriali: a ritirare il riconoscimento, lo storico testimonial Renzo Arbore con Rossano Bartoli. Infine la sezione cultura, andata ad Avsi, che realizza progetti di cooperazione e aiuto allo sviluppo in 32 Paesi del Mondo: premio affidato alla presidente Patrizia Savi.</p>
      <h4>Cerimonia non formale condotta da Lorella Cuccarini</h4>
      <p>Un’ora di cerimonia non formale, condotta da Lorella Cuccarini (e trasmessa in diretta dalle 11 alle 12 su Raidue con Rai Parlamento). L’inno di Mameli è stato eseguito in sintonia con la giornata: il coro dell’Academia Alma Vox , diretto da Alberto de Sanctis,e il Coro delle Mani Bianche, ragazzi (con deficit uditivi, cognitivi, visivi e motori) che interpretano a gesti musica e testo, diretti da Isabelle Binet. Tra gli ospiti Amedeo Minghi, Geppi Cucciari, Manuel Bortuzzo (protagonista di un emozionante momento di riflessione), l’attrice Tiziana di Masi, il soprano Eleonora Buratto. Un Senato che ha vissuto un’ora straordinaria, al riparo dalle divisioni politiche e all’insegna della comprensione, del sostegno reciproco: cioè della linfa che anima il volontariato</p>
    </article>
  </body>
</html>