<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/cards/i-film-weekend-9-10-novembre-2019-parasite-motherless-brooklyn-le-ragazze-wall-street-17-film-non-perdere/parasite_principale.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="I film del weekend del 9 e 10 novembre 2019: da «Parasite» a «Motherless Brooklyn» e «Le ragazze di Wall Street», 17 film da non perdere"/>
    <meta property="og:description" content="Ritratto di famiglia a Seul. Lotte di classe, quasi thriller"/>
  </head>
  <body>
    <article>
      <h1>I film del weekend del 9 e 10 novembre 2019: da «Parasite» a «Motherless Brooklyn» e «Le ragazze di Wall Street», 17 film da non perdere</h1>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Maurizio Porro, Paolo Baldini</a></address>
      <p>Di Bong Joon-ho. Con Song Kang-ho, Sun-kyun Lee, Yeo-jeong Jo, Choi Woo-Sik, Park So-dam<br/><br/>Parasite, Parassita, del sudcoreano Bong Joon-ho, Palma d’oro di Cannes, è uno straordinario film che sa unire il potere sociale della metafora alle leggi del thriller. Va raccontato poco per non intaccare il percorso narrativo emozionante, cosparso di bombe a orologeria: 132’ senza guardar l’ora. Si racconta il trasloco di una famiglia disperata che sta nel sottosuolo a Seul ( un albergo dei poveri alla Gorkji) nella villa «disegnata da un architetto giapponese», d’una ricca famiglia che abita l’agio senza passione del design. <br/>La qualità del film, oltre l’umorismo disperato di fondo, sta nel modo in cui lo si osserva: al microscopio è la storia di un maxi imbroglio, con molte altre sorprese e qualche stoccata alla Corea del Nord; ma al telescopio vi porta lontano in una metafora sociale (e pure climatica) crudele più del Servo e Teorema perché oggi anche gli umiliati e offesi desiderano la ricchezza dei padroni: non c’è più lotta ma soltanto truffa di classe. Il regista con cinica violenza cosparge il film di trovate interscambiabili nel bilancio di un incubo grottesco, reale nella polemica e surreale nello svolgimento, straordinario nell’unire i due fronti. <br/>Alla fine è un atto di accusa che si assapora con grandissimo «divertimento» e trattenendo il fiato. Attori ciascuno a suo modo straordinari nella minuscola precisione d’ogni ricatto psicologico, ma insieme scenario di un’umanità senza speranze e senza alcun miraggio morale al di fuori di un’algida agiatezza. (Maurizio Porro)</p>
      <figure>
        <img src="https://images2.corriereobjects.it/methode_image/2019/11/08/Spettacoli/Foto%20Spettacoli%20-%20Trattate/para-kPeC-U3150529658805E4B-593x443@Corriere-Web-Sezioni.jpg?v=201911091329"/>
        <figcaption>La locandina dell’ultimo film di Bong Joon-ho</figcaption>
      </figure>
      <p>
        <a href="http://cinema-tv.corriere.it/ricerche/trovocinema.action?trovocinema.provincia=MI">● TROVA I CINEMA NELLA TUA CITTÀ</a>
        <br/>
        <a href="http://cinema-tv.corriere.it/prossimamente.shtml">● COMING SOON</a>
      </p>
      <aside>Scheda 1 di 18<br/><br/>INDIETRO<a href="https://www.corriere.it/spettacoli/cards/i-film-weekend-9-10-novembre-2019-parasite-motherless-brooklyn-le-ragazze-wall-street-17-film-non-perdere/motherless-brooklyn.shtml"> AVANTI</a></aside>
    </article>
  </body>
</html>