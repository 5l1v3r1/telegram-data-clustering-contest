<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_09/atp-next-gen-jannik-sinner-tritatutto-batte-finale-de-minaur-n-18-mondo-6fe8fc10-0333-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Atp Next Gen, Jannik Sinner tritatutto: batte in finale De Minaur, n. 18 del mondo"/>
    <meta property="og:description" content="Il 18enne italiano si aggiudica il torneo delle migliori promesse del mondo in tre set"/>
  </head>
  <body>
    <article>
      <h1>Atp Next Gen, Jannik Sinner tritatutto: batte in finale De Minaur, n. 18 del mondo</h1>
      <h2>Il 18enne italiano si aggiudica il torneo delle migliori promesse del mondo in tre set</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Marco Calabresi</a></address>
      <p>Il capolavoro è completo. Jannik Sinner non ha vinto la terza edizione delle NextGen Atp Finals: l’ha stravinta. Next Gen: tradotto, la prossima generazione, che per il tennis italiano promette benissimo. Meraviglioso Sinner, che a 18 anni ha messo in fila tutti: ultimo in ordine di tempo l’australiano Alex De Minaur, numero 18 del mondo ma dominato dall’altoatesino con una facilità disarmante. Quando, dopo 64 minuti (4-2 4-1 4-2), Jannik ha chiuso il match, e il nuovo palazzetto dello sport di Milano è venuto giù: lo aveva trascinato per tutta la settimana, sperando di vederlo trionfare, ma forse neanche i tanti tifosi che in questi giorni hanno riempito l’Allianz Cloud si sarebbero aspettati un risultato simile. Sinner non si è sdraiato a terra: ha semplicemente alzato le braccia al cielo, poi è andato subito nel suo angolo a prendersi gli abbracci del suo team.</p>
      <slideshow>
        <figure>
          <img src="https://images2.corriereobjects.it/methode_image/2019/10/18/Sport/Foto%20Sport%20-%20Trattate/33.0.1551928054-kaQC-U31402138240578rm-593x443@Corriere-Web-Sezioni.JPG"/>
        </figure>
        <figure>
          <img src="https://images2.corriereobjects.it/methode_image/2019/10/18/Sport/Foto%20Sport%20-%20Trattate/34.0.2180927775-kaQC-U31402138240578UPI-593x443@Corriere-Web-Sezioni.jpg"/>
        </figure>
        <figure>
          <img src="https://images2.corriereobjects.it/methode_image/2019/10/18/Sport/Foto%20Sport%20-%20Trattate/34.0.2018483292-kaQC-U31402138240578tGH-593x443@Corriere-Web-Sezioni.jpg"/>
        </figure>
        <figcaption>Tennis, Jannik Sinner: 5 motivi per cui può diventare il giocatore italiano più forte</figcaption>
      </slideshow>
      <p><b>Ogni punto, per Sinner, sembra avere la stessa importanza: non sente la pressione, è freddo come il clima della Val Pusteria dove si è formato, prima di trasferirsi a Bordighera </b>da Riccardo Piatti, orgoglioso - quasi commosso - a bordo campo del suo piccolo campione. Un martello da fondo campo, efficace al servizio, implacabile a rete. Quel numero 95 accanto al suo nome nella classifica mondiale non c’entra niente. «Non ho parole - dice Sinner, che era arrivato a questa edizione con una Wild Card e per età potrà giocare le NextGen Finals fino al 2022 -. Ho provato a colpire la palla nel modo migliore, pensando al mio gioco e a fare meno errori possibili. Una settimana incredibile, tutta l’atmosfera è stata clamorosa».</p>
      <p><b>Nel primo set, Sinner ha chiuso 4-2 togliendo il servizio a zero all’australiano, e sempre a zero si è preso il break nel secondo game del secondo set</b>, che lo ha poi portato spedito al terzo parziale, dove non ha mai smesso di prendere a pallate un avversario che nel 2019 si era aggiudicato tre tornei, a Sydney, Atlanta e Zhuhai. Jannik, però, in questo momento è ingiocabile: basta cambiare una lettera nel cognome, da Sinner diventa Winner. Vincitore, m anche più ricco: con questo successo, si metterà in tasca 372mila dollari. In tutto il resto della sua giovane carriera ne aveva portati a casa quasi 100mila in meno.</p>
    </article>
  </body>
</html>