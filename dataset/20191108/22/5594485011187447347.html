<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/kralitsa-na-krasotata-poluchi-ubezhishche-vv-filipinite-zaradi-zaplakhi-v-iran-video_news708198.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T22:40:00+00:00"/>
    <meta property="og:title" content="Кралица на красотата получи убежище във Филипините заради заплахи в Иран ВИДЕО"/>
    <meta property="og:description" content="&quot;Те ще ме убият&quot;, заяви Бахари пред британския вестник &quot;Телеграф&quot; миналия месец"/>
  </head>
  <body>
    <article>
      <h1>Кралица на красотата получи убежище във Филипините заради заплахи в Иран ВИДЕО</h1>
      <h2>"Те ще ме убият", заяви Бахари пред британския вестник "Телеграф" миналия месец</h2>
      <address>
        <time datetime="2019-11-08T22:40:00+00:00">08 Nov 2019, 22:40</time>
      </address>
      <p>https://blitz.bg/svyat/kralitsa-na-krasotata-poluchi-ubezhishche-vv-filipinite-zaradi-zaplakhi-v-iran-video_news708198.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573228779-1.jpg"/>
      </figure>
      <p><b>Иранска кралица на красотата, издирвана от Техеран, получи политическо убежище във Филипините, приключвайки триседмично пребиваване на летището в Манила, съобщават световните агенции.</b><br/><br/>На Бахаре Заре Бахари, живееща във Филипините от 2014 г., беше отказано да влезе в югоизточната азиатска държава на 17 октомври, когато се завърна от Дубай, като филипинските власти посочиха като причина иранска заповед за арест.<br/><br/>Твърдейки, че Техеран иска да я накаже за противопоставяне на теократичния режим в Иран, Бахари потърси статут на бежанец, настани се в стая на международното летище в Манила и използва социални медии, за да получи подкрепата на международната общност - включително с молба към филипинския президент Родриго Дутерте.</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmissintercontinantaliran%2Fvideos%2F2456256981322108%2F&amp;show_text=0&amp;width=267" width="267" height="475" data-service="Facebook" scrolling="no"/>
      </figure>
      <p>"Те ще ме убият", заяви Бахари пред британския вестник "Телеграф" миналия месец, позовавайки се на иранските власти.<br/><br/>Заместник секретарят на филипинското правосъдие Марк Перете заяви пред АФП, че е получила политическо убежище, като добави, че е била задържана, защото Иран е поискал от „Интерпол“ помощ за арестуването и връщането ѝ.<br/><br/>"Тя ще излезе от летището и ще влезе на територията на Филипините", каза Перете, но отказа да обсъди причините, заради които й е предоставено убежище, като се позова на правилата за поверителност в Конвенцията на ООН за бежанците.<br/><br/>Преди решението за убежище групата за права „Амнести Интернршънал“ призова властите на Филипините да не депортират Бахари, описвайки я като "явен критик на иранските власти и публичен противник на насилственото укриване".<br/><br/>"Ако властите на Филипините я изпратят в Иран, тя рискува арест, изтезания и други мъчения, както и несправедлив процес и затвор", заяви в изявление в четвъртък Николай Бекелин, регионален директор на Амнести за Източна и Югоизточна Азия.<br/><br/>Във видео, публикувано на страницата й във Фейсбук преди две седмици, Бахари заяви, че живее във Филипините от 2014 г., учи дентална медицина, а също така гради кариера на модел и актриса.<br/><br/>Тя представи Иран на конкурса за красота "Мис Интерконтинентал" в Манила миналата година и заяви, че Техеран иска да бъде депортирана заради "политическата й активност".<br/><br/>Фейсбук страницата на Бахари показа снимка, публикувана през август, на която се вижда как тя носи рокля, наподобяваща иранския флаг, използван от иранския режима на Шах, свален при Ислямската революция през 1979 г. На снимката се вижда, че държи копие на снимка на Реза Пахлави, синът на сваления крал.<br/><br/>"Желанието ми е в моята страна да има свобода и равенство", заяви Заре Бахари в профила си на кандидатка за конкурса "Мис Интерконтинентал".<br/><br/>Бахари твърди, че иранските власти са дали на Филипините „фалшив доклад“ за нея, добавяйки, че в социалните медии тя се е стремяла да покаже на хората на Иран „живот без война, в свобода, мир и любов“.</p>
      <aside> </aside>
    </article>
  </body>
</html>