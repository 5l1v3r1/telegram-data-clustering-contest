<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_09/brescia-torino-0-4-doppiette-belotti-berenguer-granata-dilagano-1a6e0f4e-0308-11ea-99f9-9c588e5b4be4.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-08T22:00:00+00:00"/>
    <meta property="og:title" content="Brescia-Torino 0-4: doppiette di Belotti e Berenguer e i granata dilagano"/>
    <meta property="og:description" content="La formazione di Mazzarri passa grazie a due rigori trasformati dal Gallo.. I lombardi restano in 10 e vengono colpiti altre due volte"/>
  </head>
  <body>
    <article>
      <h1>Brescia-Torino 0-4: doppiette di Belotti e Berenguer e i granata dilagano</h1>
      <h2>La formazione di Mazzarri passa nel primo tempo grazie a due rigori trasformati dal Gallo. Poi i lombardi restano in 10 e nella ripresa vengono colpiti altre due volte</h2>
      <address><time datetime="2019-11-08T22:00:00+00:00">08 Nov 2019, 22:00</time> by <a rel="author">Giampiero Timossi, inviato a Brescia</a></address>
      <p>Puoi saltare anche correndo a 100 all’ora. Andrea Belotti salta di gioia dopo il gol del 2-0 e con lui salta anche Walter Mazzarri. Poi il Gallo fa un ampio gesto con il braccio, li indica tutti, chi sta in panchina, pure quelli che festeggiano alle spalle del tecnico, granata, come il maglione che da un paio di giorni mette sotto la giacca. «È nostro», dice il capitano. È così che il Toro riparte, con una vittoria che mancava dal 26 settembre, 2-1 al Milan. Per Belotti è il gol numero 100 nei tre campionati professionistici, 70 segnati in serie A con il Toro. Stavolta la doppietta arriva su rigore, il primo al 17’ (mano di Cistana), l’altro al 26’ («parata» di Mateju), entrambi evidenti anche se nel secondo caso l’arbitro Guida deve farsi aiutare dalla Var. Finisce 4-0, il Brescia sparisce subito e al 41’ si trova pure in dieci dopo l’espulsione per doppio giallo di Mateju.</p>
      <p><b>Il Toro soffre una decina di minuti a inizio ripresa, Mazzarri sveglia anche le giuste contromisure: Laxalt da mezzala sforna l’assist per il 3-0 di Berenguer</b>, che poi si ripete poco dopo. Allora il basco alza le orecchie al cielo, come volesse risentire chi lo criticava. Mentre Mazzarri al cielo alza pugni che sanno di liberazione. Poi dirà: «Abbiamo dato continuità alla buona prova nel derby, stavolta è arrivato anche il risultato, abbiamo sofferto dieci minuti e su questo lavoreremo. La svolta? Guardiamo alla prossima, una prova alla volta». Due attaccanti, un allenatore, un presidente. Urbano Cairo è soddisfatto: «Sorpresa? No, conosco il lavoro di Mazzarri e il valore di questa squadra: nel girone di ritorno, un campionato fa, fece record di punti e quarto posto. Quella squadra è stata rinforzata, ma ora guardiamo a questo campionato».</p>
      <p><b>Quattro uomini, quattro gol, rifilati a una squadra che cade ai primi rigori di un autunno diventato freddo all’improvviso</b>. Il Brescia sembra un infinito amarcord: un talento come Mario Balotelli che resta negli spogliatoi al 45’. Non la prende male, ma «a malincuore», spiega il suo nuovo tecnico, Fabio Grosso: «Era amareggiato lui, come me. Mario ha tante qualità, ma non spicca per generosità difensiva, noi eravamo sotto 2-0 e con un uomo in meno». È tutto un ricordo: un eroe mondiale che sembra un allenatore troppo acerbo, un attaccante bresciano che pare un’ombra, uno stadio vintage intitolato a un mito locale e granata come Rigamonti. Curve a gomito che invocano il nome di Eugenio Corini, appena sostituito da Grosso. Per poi riservare i primi fischi a un minimum Mario. Forse i fantasmi non esistono o magari corrono solo troppo veloci.</p>
    </article>
  </body>
</html>