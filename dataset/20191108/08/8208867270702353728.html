<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/08/news/borsa_8_novembre_2019-240567826/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T08:44:00+00:00"/>
    <meta property="og:title" content="Italia, lo spread risale a 145 punti. Borse caute sui dazi Usa-Cina"/>
    <meta property="og:description" content="Nonostante la quarta elezione in quattro anni, il decennale di Madrid rende meno dello 0,4% sul mercato secondario mentre quello italiano supera l'1,1% ed è vicino ad Atene. Milano chiude a +0,1%"/>
  </head>
  <body>
    <article>
      <h1>Italia, lo spread risale a 145 punti. Borse caute sui dazi Usa-Cina</h1>
      <h2>Nonostante la quarta elezione in quattro anni, il decennale di Madrid rende meno dello 0,4% sul mercato secondario mentre quello italiano supera l'1,1% ed è vicino ad Atene. Milano chiude a +0,1%</h2>
      <address><time datetime="2019-11-08T08:44:00+00:00">08 Nov 2019, 08:44</time> by <a rel="author">RAFFAELE RICCIARDI</a></address>
      <p><b>MILANO </b>- Le Borse internazionali continuano a guardare all'evoluzione del caso-dazi, mentre in Italia torna a far parlare di sé lo <b>spread </b>tra Btp e Bund tedeschi, il differenziale tra i rendimenti dei due decennali.<br/><br/>Oggi il famoso termometro della credibilità di un Paese sui mercati finanziari si è allargato per chiudere in area 145 punti per il Belpaese, mentre quello greco risulta sulla piattaforma <i>Bloomberg </i>una decina di punti base sopra. Ieri sera - per la prima volta dal 2008, secondo i dati del <i>Financial Times</i> - <a href="https://www.repubblica.it/economia/2019/11/07/news/il_btp_a_10_anni_rende_di_piu_dei_titoli_della_grecia-240533267/">si era vista una inversione nelle gerarchie</a> che oggi è appunto rientrata. Il rendimento del Btp si attesta poco sotto l'1,2% a fine giornata.</p>
      <figure>
        <img src="https://www.repstatic.it/content/nazionale/img/2019/11/08/091123166-6d083b7c-8738-4317-be94-58cc5a2261cf.jpg"/>
      </figure>
      <p>Il differenziale tra Italia e Grecia è tornato a schiacciarsi</p>
      <p>Al di là dei sorpassi o presunti tali, resta il dato di fondo. Il premio che l'Italia deve pagare agli investitori per sottoscrivere il proprio debito, sebbene sia a livelli minimi rispetto alla serie storica grazie all'incessante azione della Bce, è ben maggiore di quello spagnolo. Nonostante sia ormai arrivata alla quarta elezione in qattro anni, Madrid vede prezzati i suoi Bonos decennali sul secondario con rendimento intorno allo 0,4 per cento. A pesare sul giudizio verso il Belpaese ci sono anche le ultime <a href="https://www.repubblica.it/economia/2019/11/07/news/commissione_ue_previsioni_autunno-240478530/">previsioni della Commissione Ue</a>, che relegano l'Italia sempre più in fondo alla truppa europea per crescita, in un momento di risalita dei rendimenti obbligazionari abbastanza generalizzato.</p>
      <figure>
        <img src="https://www.repstatic.it/content/nazionale/img/2019/11/08/091155421-b88c5dee-2532-4f02-9e1c-eb67fcd19d41.jpg"/>
      </figure>
      <p>Mentre quello tra Italia e Spagna si è recentemente riallargato</p>
      <p>Sui listini azionari europei ha prevalso la cautela dopo la serie di rialzi consecutivi. <b>Milano</b> è riuscita a chiudere in rialzo dello 0,13%, mentre <b>Francoforte </b>ha perso lo 0,46%, <b>Parigi </b>lo 0,02% e <b>Londra </b>lo 0,63%. Prudente anche <b>Wall Street</b>: alla chiusura delle Borse europee, il Dow Jones scivola dello 0,2% mentre lo S&amp;P500 è appena sotto la parità. Il Nasdaq sale dello 0,2%.<br/><br/>Il contesto internazionale rimane caratterizzato dall'incertezza sulle relazioni commerciali tra Stati Uniti e Cina. Dopo la notizia di ieri, secondo cui le controparti hanno raggiunto un accordo per l'azzeramento simultaneo di alcuni dazi esistenti che renderebbe più vicino il raggiungimento della 'Fase 1' dell'accordo, l'entusiasmo si è smorzato nelle ultime ore. Secondo <i>Reuters</i>, infatti, il piano si starebbe scontrando contro una forte opposizione alla Casa Bianca. Da ambo le parti è stato comunque confermato che questo passaggio iniziale prevederebbe la rimozione delle tariffe aggiuntive che sono progressivamente scattate negli ultimi mesi. Ma il presidente Usa, Donald Trump, ha chiarito che non salteranno tutte: "Non lo farò", ha risposto ai giornalisti alla Casa Bianca che gli chiedevano se avrebbe rimosso i dazi gradualmente e simultaneamente.<br/><br/>L'azionario asiatico ha trattato debole, con lo yen in rafforzamento. L'indice Nikkei della <b>Borsa di Tokyo</b>, che aveva aperto con uno scatto rialzista dello 0,8% testando i massimi dell'ultimo anno, ha chiuso in progresso di appena lo 0,26%, a quota 23.391. Shanghai negativa con -0,49%. Giù anche Hong Kong -0,72%, Sidney piatta con -0,04%, Seoul -0,33%.<br/><br/>In mattinata sono arrivati dati migliori delle attese dalla Cina: il <b>surplus commerciale cinese</b> ha segnato 42,81 miliardi di dollari, in aumento sui 32,97 miliardi di ottobre 2018, sui 39,65 di settembre e sui 40,83 miliardi attesi dai mercati. L'export, secondo le Dogane cinesi, è sceso dello 0,9% annuo e l'import uno del 6,4%. Nonostante il peso della guerra commerciale con gli Usa, sono numeri superiori alle aspettative: i primi 10 mesi dell'anno registrano un surplus di 341,41 miliardi, quasi 100 in più sui 249,46 miliardi dello stesso periodo del 2018. Anche la <b>Germania </b>ha svelato il suo surplus commerciale, risultato in aumento a 19,2 miliardi a settembre. Dagli Usa arrivano invece dati superiori alle attese dalla fiducia dei consumatori dell'Università del Michigan, misurata a 95,7 punti a novembre.<br/><br/>L'<b>euro </b>chiude la giornata poco mosso a 1,1 dollari.<br/><br/>Tra le materie prime, infine, andamento in calo per i prezzi del <b>petrolio</b>: alla chiusura dei mercati europei il Wti scivola dello 0,1%, a 57 dollari. L'<b>oro </b>spot lima lo 0,25% a 1.464 dollari l'oncia.</p>
    </article>
  </body>
</html>