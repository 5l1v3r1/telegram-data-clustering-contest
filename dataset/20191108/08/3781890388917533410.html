<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740644"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T08:30:00+00:00"/>
    <meta property="og:title" content="2 โปรนำร่วม - 'โมรียา' ที่ 40 ร่วมสวิงโตโตฯ วันแรก"/>
    <meta property="og:description" content="ฮันนาห์ กรีน และ ไอ ซูซูกิ หวด 5 อันเดอร์พาร์เท่ากัน รั้งตำแหน่งผู้นำร่วมหลังจบวันแรกกอล์ฟ โตโต เจแปน คลาสสิก ที่ญี่ปุ่น นำที่ 3 ร่วมสโตรกเดียว ส่วน 'โปรโม' โมรียา จุฑานุกาล ผลงานดีสุดในหมู่นักกอล์ฟไทย รั้งอันดับ 40 ร่วม "/>
  </head>
  <body>
    <article>
      <h1>2 โปรนำร่วม - 'โมรียา' ที่ 40 ร่วมสวิงโตโตฯ วันแรก</h1>
      <address>
        <time datetime="2019-11-08T08:30:00+00:00">08 Nov 2019, 08:30</time>
      </address>
      <p>
        <b>ฮันนาห์ กรีน และ ไอ ซูซูกิ หวด 5 อันเดอร์พาร์เท่ากัน รั้งตำแหน่งผู้นำร่วมหลังจบวันแรกกอล์ฟ โตโต เจแปน คลาสสิก ที่ญี่ปุ่น นำที่ 3 ร่วมสโตรกเดียว ส่วน "โปรโม" โมรียา จุฑานุกาล ผลงานดีสุดในหมู่นักกอล์ฟไทย รั้งอันดับ 40 ร่วม </b>
      </p>
      <p>การแข่งขันกอล์ฟ แอลพีจีเอ ทัวร์ รายการ โตโต เจแปน คลาสสิก ชิงเงินรางวัลรวม 1.5 ล้านดอลลาร์สหรัฐ (ราว 45.5 ล้านบาท) ที่สนามเซตา กอล์ฟ คลับ ระยะ 6,608 หลา พาร์ 72 ในเมืองชิกะ ประเทศญี่ปุ่น หลังจบรอบแรกเมื่อวันศุกร์ที่ 8 พ.ย. ที่ผ่านมา ผลปรากฏว่า ฮันนาห์ กรีน จากออสเตรเลีย และ ไอ ซูซูกิ โปรเจ้าถิ่น หวด 5 อันเดอร์พาร์ 67 เท่ากัน รั้งตำแหน่งผู้นำร่วม โดยนำหน้าอันดับ 3 ร่วมซึ่งประกอบด้วย เจนนิเฟอร์ คัพโช จากสหรัฐ, เทเรซา ลู จากไต้หวัน, กาบี โลเปซ จากเม็กซิโก, คิม ฮโย จู จากเกาหลีใต้, ลิเดีย โค จากนิวซีแลนด์ และ อี มินจี จากออสเตรเลีย อยู่แค่สโตรกเดียว <br/>    <br/>ส่วนผลงานนักกอล์ฟไทย ดีสุดหลังจบรอบแรกได้แก่ “โปรโม” โมรียา จุฑานุกาล ซึ่งจบรอบด้วยสกอร์อีเวนพาร์ 72 จากการทำ 3 เบอร์ดี้ เสีย 3 โบกี้ รั้งอันดับ 40 ร่วม ส่วน “โปรเม” เอรียา จุฑานุกาล หวด 1 โอเวอร์พาร์ 73 อันดับ 48 ร่วม “โปรแหวน” พรอนงค์ เพชรล้ำ 2 โอเวอร์พาร์ 74 อันดับ 58 ร่วม “โปรจัสมิน” ธิฎาภา สุวัณณะปุระ 3 โอเวอร์พาร์ 75 อันดับ 70 ร่วม และ “โปรอ๊าย” ศรัณย์พร ลางคุลเกษตริน 9 โอเวอร์พาร์ 81 รั้งอันดับ 78<br/><br/>เครดิตภาพ : Getty Images </p>
    </article>
  </body>
</html>