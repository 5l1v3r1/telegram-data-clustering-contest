<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425383/xiliades-proskynhtes-ki-efetos-ston-panormith"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T08:45:01+00:00"/>
    <meta property="og:title" content="Χιλιάδες προσκυνητές κι εφέτος στον Πανορμίτη"/>
    <meta property="og:description" content="Νέο ρεκόρ προσκυνητών, η προσέλευση των οποίων κορυφώνεται σήμερα, αναμένεται να καταγραφεί φέτος στην Ιερά Μονή Πανορμίτη στη Σύμη!"/>
  </head>
  <body>
    <article>
      <h1>Χιλιάδες προσκυνητές κι εφέτος στον Πανορμίτη</h1>
      <h2>Από κάθε γωνιά της χώρας μας</h2>
      <address>
        <time datetime="2019-11-08T08:45:01+00:00">08 Nov 2019, 08:45</time>
      </address>
      <p>
        <b>Νέο ρεκόρ προσκυνητών, η προσέλευση των οποίων κορυφώνεται σήμερα, αναμένεται να καταγραφεί φέτος στην Ιερά Μονή Πανορμίτη στη Σύμη!</b>
      </p>
      <p>Με σύμμαχο τον καλό καιρό που εξακολουθεί να επικρατεί στην περιοχή μας οι πιστοί ξεκίνησαν από το τριήμερο της 28ης Οκτωβρίου να μεταβαίνουν στο νησί προκειμένου να προσκυνήσουν την εικόνα του Αγίου.<br/>Καθημερινά υπήρχε μεγάλη προσέλευση πιστών, ενώ σταδιακά από προχθές η κίνηση συνεχώς αυξάνονταν.</p>
      <p>Όπως δήλωσε μιλώντας στον “Ρ/Σ ΠΑΛΜΟΣ” ο δήμαρχος Σύμης κ. Λευτέρης Παπακαλοδούκας, «ο κόσμος που επισκέπτεται κάθε χρόνο τέτοια περίοδο το νησί για να προσκυνήσει στον Πανορμίτη είναι πάρα πολύς και προέρχεται από κάθε γωνιά της Ελλάδας. Για αυτό και φροντίσαμε και τα δρομολόγια των πλοίων να είναι τέτοια που να εξυπηρετούν».</p>
      <figure>
        <img src="https://www.rodiaki.gr/medias/2019/11/07/0e3a6faf3302232e195bc780c067d14d.jpg"/>
      </figure>
      <p>Σύμφωνα με το δήμαρχο, εκτός από τα προγραμματισμένα δρομολόγια που πραγματοποιεί κάθε Δευτέρα, Τετάρτη και Παρασκευή από και προς το νησί, η εταιρεία Blue Star Ferries, για την εξυπηρέτηση του επιβατικού κοινού έχει προσθέσει δύο έκτακτα δρομολόγια το ένα χθες Πέμπτη από τον Πειραιά προς Σύμη και το άλλο την Κυριακή από Ρόδο, Σύμη για Πειραιά. Επίσης τη Δευτέρα κατέπλευσαν στη Σύμη δύο πλοία το «Νήσος Ρόδος» και το «Πάτμος», από Σαντορίνη και άγονη γραμμή αντίστοιχα, μεταφέροντας κόσμο και από εκεί.</p>
      <p>Επίσης υπάρχουν καθημερινά δρομολόγια από Ρόδο αλλά και με πλοία της εταιρείας «Dodekanisos Seaways» από νησιά του Βορείου συγκροτήματος, όπως η Κως.</p>
      <figure>
        <img src="https://www.rodiaki.gr/medias/2019/11/07/6507036024726665eb63a56ab1c16a70.jpg"/>
      </figure>
      <p>Όπως έκανε γνωστό ο δήμαρχος Σύμης, για τη γιορτή του Ταξιάρχη υπάρχουν πλούσιες εκδηλώσεις τόσο την παραμονή όσο και ανήμερα, στη Μονή του Πανορμίτη.</p>
      <p>Ωστόσο πρόσθεσε πως γενικά η Σύμη έχει την τιμητική της σήμερα αφού εκτός από την εκκλησία του Ταξιάρχη συνολικά γιορτάζουν και άλλα οκτώ μοναστήρια του νησιού όπως ο Ρουκουνιώτης, ο Κοκκιμίδης, τα Μιχαηλιδάκια, ο Καελιώτης κ.α.</p>
      <p>Αξίζει να σημειωθεί πως η επιβατική κίνηση αναμένεται να κορυφωθεί σήμερα και για τον σκοπό αυτό οι ναυτιλιακές εταιρείες έχουν μεριμνήσει και έχουν προσαρμόσει τα δρομολόγιά τους, από και προς τον Πανορμίτη, σχεδόν κάθε μία ώρα.</p>
      <p>Πάντως, σύμφωνα με την Εθνική Μετεωρολογική Υπηρεσία, για σήμερα Παρασκευή προβλέπεται αίθριος καιρός με ανέμους νοτιοανατολικών διευθύνσεων έντασης 3-4 μποφόρ και τη θερμοκρασία να κυμαίνεται από 20-25 βαθμούς Κελσίου.</p>
      <figure>
        <img src="https://www.rodiaki.gr/medias/2019/11/07/3abd00091fe69bd11fc1499e60888b27.jpg"/>
      </figure>
    </article>
  </body>
</html>