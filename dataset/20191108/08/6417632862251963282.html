<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://championat.asia/uz/news/hojimat-erkinov-murabbiylarimizning-korsatmalarini-togri-bajarganimiz-tufayli-galaba-qozondik"/>
    <meta property="og:site_name" content="CHAMPIONAT.asia"/>
    <meta property="article:published_time" content="2019-11-08T08:46:53+00:00"/>
    <meta property="og:title" content="Ҳожимат Эркинов: “Мураббийларимизнинг кўрсатмаларини тўғри бажарганимиз туфайли ғалаба қозондик”"/>
    <meta property="og:description" content="Биласиз, куни кеча Ўзбекистон ёшлар терма жамоаси Саудия Арабистони мезбонлиги остида ўтаётган Осиё чемпионати саралаш баҳсларидаги иштирокини бошлади."/>
  </head>
  <body>
    <article>
      <h1>Ҳожимат Эркинов: “Мураббийларимизнинг кўрсатмаларини тўғри бажарганимиз туфайли ғалаба қозондик”</h1>
      <h2>Биласиз, куни кеча Ўзбекистон ёшлар терма жамоаси Саудия Арабистони мезбонлиги остида ўтаётган Осиё чемпионати саралаш баҳсларидаги иштирокини бошлади.</h2>
      <address>
        <time datetime="2019-11-08T08:46:53+00:00">08 Nov 2019, 08:46</time>
      </address>
      <p>Ҳамюртларимиз учун ғалаба билан тугаган учрашувдан сўнг “Қўқон 1912” клуби футболчиси Ҳожимат Эркинов фикрларини билдириб ўтди.<br/><b>- Биринчи галда Ҳиндистонга қарши кечган ўйин ҳусусидаги илк фикрларингиз...</b><br/>- Менимча яхши беллашув бўлди. Биринчи бўлимда озгина қийналдик. Рақибимиз мудофаада тартибли ҳаракатланди. Устига устак шамолга қарши тўп тепишга тўғри келди. Иккинчи таймни анча фаол бошладик ва ўз мақсадимизга эришдик.<br/><b>- Ҳиндистонда футбол йилдан йилга ривожланмоқда. Улар Тошкентда бўлиб ўтган U-16 осиё чемпионати саралашида биринчи ўринни эгаллаб кейинги босқичга чиқишди. Мазкур ёш тоифасидаги терма жамоадан ҳам жиддий қаршилик кутганмидингиз?</b><br/>- Ҳа. Албатта. Барча мамлакатлар қатори у ерда ҳам футболга катта эътибор қаратилаётганини билардик. Бизга муносиб қаршилик туғдиришди.</p>
      <figure>
        <img src="https://championat.asia/upload/storage/527866_original.jpg"/>
      </figure>
      <p><b>- Жамоадаги айрим футболчиларда халқаро тажриба йўқ эди. Ўртоқлик ўйинлари ўз йўлига. Шу сабабдан илк дақиқаларда ҳаяжон бўлгани табиий...</b><br/>- Босим ва ҳаяжон ҳар бир футболчида бўлади. Чунки, биз ватанимиз ва оиламиз шаънини ҳимоя қилиш учун тўп тепяпмиз. Фикримча, мураббийлар штабининг кўрсатмаларини тўғри бажарганимиз туфайли уч очкони қўлга киритдик.<br/><b>- Кейинги турда жамоа янада эркин ва ҳотиржам тўп тепиши мумкинми?</b><br/>- Иккинчи турда бунданда оғир бўлишини тахмин қиляпмиз. Боиси, рақибларимиз бизнинг ўйинларимизни бошидан оҳиригача ўрганишганлиги аниқ. Футболчилар ва мураббийлар билан биргаликда рақибларимизни таҳлил қиламиз ва шунга яраша ҳозирлик кўрамиз.</p>
      <p>Абдулазиз Искандаров суҳбатлашди</p>
      <p>Манба : <a href="http://championat.asia/">championat.asia</a></p>
    </article>
  </body>
</html>