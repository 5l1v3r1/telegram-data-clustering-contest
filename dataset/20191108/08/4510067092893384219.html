<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-6-5/frauda-dezgropata-universitatea-din-oradea-obligata-sa-ancheteze-o-ilegalitate-comisa-in-urma-cu-aproape-20-de-ani-152640.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T08:01:00+00:00"/>
    <meta property="og:title" content="Fraudă dezgropată: Universitatea din Oradea, obligată să ancheteze o ilegalitate comisă în urmă cu aproape 20 de ani"/>
    <meta property="og:description" content="Un împăciuitor notoriu, care s-a ferit mereu de anchete privind 'nefăcutele' comise de colegii săi, rectorul Constantin Bungău este acum obligat să verifice o ilegalitate comisă în urmă cu aproape două decenii, la Universitatea din Oradea. Senatorii instituţiei i-au cerut o anchetă care să lămurească cum a putut un bucureştean care n-a fost o zi măcar student să primească o diplomă de licenţă la Oradea. Fireşte, Bungău trebuie să găsească şi vinovaţii..."/>
  </head>
  <body>
    <article>
      <h1>Fraudă dezgropată: Universitatea din Oradea, obligată să ancheteze o ilegalitate comisă în urmă cu aproape 20 de ani</h1>
      <address><time datetime="2019-11-08T08:01:00+00:00">08 Nov 2019, 08:01</time> by <a rel="author" href="https://www.ebihoreanul.ro/contact/Adriana%20Totorean#redactia_form" target="_blank">Adriana Totorean</a></address>
      <figure>
        <img src="https://cdn.ebihoreanul.ro/static/gallery_big/09-constantin-bungau_eugen-popescu.jpg"/>
        <figcaption>FĂRĂ ACOPERIRE. Născut în Piteşti, absolvent al Liceului Militar din Breaza şi fost jurnalist în Bucureşti până în 1991, când a emigrat în Canada, Eugen Popescu (medalion) este în prezent directorul unui institut responsabil de programe culturale pentru românii din afara ţării. Dacă ancheta pe care trebuie să o facă acum rectorul Constantin Bungău (foto) va duce la anularea diplomei lui în Kinetoterapie, obţinute aici deşi n-a locuit vreodată în Bihor măcar, Popescu va fi demis, deoarece funcţia pe care o ocupă pretinde studii superioare, iar el altă diplomă nu are</figcaption>
      </figure>
      <p>
        <b>Un împăciuitor notoriu, care s-a ferit mereu de anchete privind "nefăcutele" comise de colegii săi, rectorul Constantin Bungău este acum obligat să verifice o ilegalitate comisă în urmă cu aproape două decenii, la Universitatea din Oradea.</b>
      </p>
      <p>Senatorii instituţiei i-au cerut o anchetă care să lămurească cum a putut un bucureştean care n-a fost o zi măcar student să primească o diplomă de licenţă la Oradea. Fireşte, Bungău trebuie să găsească şi vinovaţii...</p>
      <p>
        <b>"Diplomat" de Peţa</b>
      </p>
      <p>Din primăvară, Universitatea încearcă să închidă un nou scandal cu diplome ilegale. De data aceasta, protagonist este Eugen Popescu, director al Institutului Eudoxiu Hurmuzachi, subordonat Ministerului pentru Românii de Pretutindeni şi care are menirea de a derula programe pentru comunităţile din afara ţării.</p>
      <p>În martie, la sesizarea jurnaliştilor de la site-ul cetăţeanul.net, Ministerul Educaţiei a constatat că, în anul 2000, Popescu a obţinut fără drept o diplomă de licenţă în Kinetoterapie, la Oradea. Cu girul Ministerului din acea vreme, bărbatul a venit la Universitatea condusă pe-atunci de Teodor Maghiar, faimos pentru că "rezolva" orice, cerând să i se recunoască studiile făcute la un colegiu de medicină tradiţională din Québec, Canada. Instituţia orădeană n-a stat pe gânduri: i-a echivalat toate studiile şi l-a băgat direct în examenul de licenţă, pe care Popescu l-a promovat.</p>
      <p>Motivul pentru care a ales Oradea, oraş în care nici măcar n-a locuit vreodată, poate fi doar speculat: a ştiut că aici se va ignora "detaliul" că şcoala absolvită în Canada era, de fapt, o postliceală, aşadar cursurile şi examenele nu ar fi trebuit recunoscute pe linie universitară.</p>
      <p>
        <b>Prevesteşte război</b>
      </p>
      <p>De îndată ce Ministerul Educaţiei a cerut UO să anuleze diploma lui Popescu, acesta a început ofensiva. Prin adrese scrise, dar şi personal, i-a anunţat pe şefii Universităţii că va da în judecată pe oricine va semna o decizie de anulare a diplomei sale. Tocmai din această pricină, profesorul Sorin Curilă a demisionat, la începutul verii, de la conducerea Senatului, întrerupându-şi brusc ultimul mandat în fruntea acestui for. </p>
      <p>Legea Educaţiei spune, la articolul 146, că rectorul, cu aprobarea Senatului, poate anula o diplomă universitară atunci când "se dovedeşte că s-a obţinut prin mijloace frauduloase sau prin încălcarea prevederilor Codului de etică şi deontologie universitară". Constantin Bungău a trimis această cerere Senatului în iunie, dar forul încă nu a luat nicio decizie. </p>
      <p>
        <b>Se caută dovezi</b>
      </p>
      <p>Senatorii s-au poticnit deoarece, convinşi că Popescu îi va chema la judecată, nu vor să-i dea prilejul să câştige. "E clar ca apa curată că diploma trebuie anulată, dar nu putem lua o decizie fără să avem dovezi. Trebuie să dovedim frauda", zice un senator.</p>
      <p>Convingerea că s-a comis o ilegalitate a fost întărită de o adresă pe care a transmis-o Senatului decanul Facultăţii de Geografie, Turism şi Sport, Alexandru Ilieş, care a numit o comisie de analiză a dosarului lui Popescu. "Comisia apreciază că, în baza legislaţiei în vigoare la vremea respectivă, nu erau întrunite condiţiile pentru echivalarea creditelor transferabile şi înscrierea domnului Popescu Eugen pentru susţinerea examenului de licenţă în domeniul Kinetoterapie", se arată în document. Mai mult, se pare că ancheta din facultate a scos la iveală că semnăturile unor universitari orădeni de pe actele lui Popescu ar fi false. Alt semn clar de fraudă...</p>
      <p>
        <b>Să se facă lumină! </b>
      </p>
      <p>Drept urmare, săptămâna trecută, senatorii au decis să-i ceară rectorului Bungău să facă o anchetă temeinică, care să lămurească exact cum a devenit Popescu absolvent de Oradea, dacă Universitatea putea să-i dea acest drept, iar dacă nu, cine l-a ajutat.</p>
      <figure>
        <img src="https://www.ebihoreanul.ro/user_files/09-aurel-caus.jpg"/>
      </figure>
      <p>Rectorului i se solicită explicit ca, dacă verificarea scoate la iveală ilegalitatea, să sesizeze procurorii, fiind pentru prima oară când forul legislativ al Universităţii are o asemenea pretenţie. "Aşteptăm acest răspuns din partea rectorului, iar apoi vom lua o decizie", spune preşedintele Senatului, Aurel Căuş <i>(foto)</i>.</p>
      <p>După aproape 20 de ani, Universitatea are ocazia să lămurească singură de ce a împărţit diplome cu lejeritate şi, mai ales, cine erau cei care "dirijau" asemenea mişmaşuri. Rămâne de văzut cum va profita de această şansă...</p>
    </article>
  </body>
</html>