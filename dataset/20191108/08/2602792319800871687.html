<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/ukra%d1%97noyu-prokotilasya-hvilya-zemelnih-protestiv/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-08T08:41:00+00:00"/>
    <meta property="og:title" content="Україною прокотилася хвиля земельних протестів"/>
    <meta property="og:description" content="Сьогодні під стінами Львівської та Харківської обласних державних адміністрацій відбулись перші земельні віче, організовані Всеукраїнською Аграрною Радою."/>
  </head>
  <body>
    <article>
      <h1>Україною прокотилася хвиля земельних протестів</h1>
      <address>
        <time datetime="2019-11-08T08:41:00+00:00">08 Nov 2019, 08:41</time>
      </address>
      <figure>
        <img src="https://infoindustria.com.ua/wp-content/uploads/2019/11/zemProtesty.jpg"/>
      </figure>
      <p>
        <b>Сьогодні під стінами Львівської та Харківської обласних державних адміністрацій відбулись перші земельні віче, організовані Всеукраїнською Аграрною Радою. Аграрії, селяни, активісти прийшли сказати своє «ні» тій моделі земельної реформи, яку пропонує влада. У Львові до держустанови аграрії приїхали на своїй сільськогосподарській техніці.</b>
      </p>
      <p>Учасники віче наголосили на тому, що сьогодні більшість українців проти відкриття ринку землі, бо в тих умовах, які пропонує влада, — це грабіж України. Саме тому вони хочуть привернути до цього питання увагу якомога більшої кількості людей. Адже сьогодні землі сільськогосподарського призначення – це 72% території України, яку влада хоче виставити на продаж</p>
      <p>Аграрії закликали владу дослухатись до народу та не приймати ні урядовий, ні депутатський законопроєкти про ринок землі. Адже ці документи дають можливість іноземцям та олігархам концентрувати у своїх руках великі масиви української землі – до 210 тис га. І навіть більше, оскільки у законопроєктах існують правові колізії, через які навіть ці ліміти можна обійти.</p>
      <p>«Ми вимагаємо, щоб були відкликані законопроекти №2178 та №2178-10! Ми вимагаємо, щоб в Україні був прийнятий закон, який би давав можливість  проводити референдум за народною ініціативою. І щоб після його прийняття першим питанням, яке буде розглядатись народом, було питання щодо продажу землі іноземцям», — зазначив <b>заступник голови ВАР Денис Марчук.</b></p>
      <p>Під час віче головам Львівської та Харківської облдержадміністрацій сільгоспвиробники вручили резолюцію аграріїв України з вимогою закликати президента не підтримувати законопроекти №2178 та №2178-10, як такі, що суперечать інтересам України і українців; також – розпочати широке обговорення теми земельної реформи та ініціювати всенародний референдум щодо ринку землі.</p>
      <p>Надалі земельні віче із залученням техніки відбуватимуться і в інших обласних центрах України.</p>
      <p>
        <b>Інфоіндустрія</b>
      </p>
    </article>
  </body>
</html>