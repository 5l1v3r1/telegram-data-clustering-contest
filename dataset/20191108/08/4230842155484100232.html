<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/ukraine/20191108-lyudy-najbilshyj-kapital-zelenskyj-zaklykav-inozemtsiv-investuvaty-v-ukrayinu/?utm_source=telegram&amp;utm_medium=social&amp;utm_campaign=live"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T08:14:25+00:00"/>
    <meta property="og:title" content="Люди – найбільший капітал: Зеленський закликав іноземців інвестувати в Україну"/>
    <meta property="og:description" content="Президент України Володимир Зеленський наголосив, що окрім Китаю та Індії, світовим гравцем ринку має стати і Україна."/>
  </head>
  <body>
    <article>
      <h1>Люди – найбільший капітал: Зеленський закликав іноземців інвестувати в Україну</h1>
      <address>
        <time datetime="2019-11-08T08:14:25+00:00">08 Nov 2019, 08:14</time>
      </address>
      <p>Президент України Володимир Зеленський наголосив, що окрім Китаю та Індії, світовим гравцем ринку має стати і Україна.</p>
      <p>Володимир Зеленський виступив на урочистому відкритті Київського міжнародного економічного форуму 2019.</p>
      <p>Президент зазначив, що зараз фахівці виділяють два головних лідери на світовому ринку – це Індія та Китай, але на президентських виборах в Україні також було два очевидні лідери, але зараз всі бачать, хто врешті став президентом.</p>
      <blockquote>– Футурологи іноді помиляються, тому ми повинні робити все можливе, аби Україна з’явилася між двома стовпами і зайняла місце у світовому ринку, – наголосив президент.</blockquote>
      <p>
        <b>Читайте:</b>
        <a href="https://fakty.com.ua/ua/ukraine/20191107-batko-aliexpress-dzhek-ma-rozkryv-studentam-u-harkovi-sekret-shhastya/"> Батько AliExpress Джек Ма розкрив студентам у Харкові секрет щастя</a>
      </p>
      <p>Зеленський привітав іноземних інвесторів і сказав, що вони перебувають зараз у феноменальній країні, яка є найпривабливішим стартапом.</p>
      <blockquote>– Коли кажуть, що наші шанси не високі, коли нас недооцінюють – це додає адреналіну та сили для потужного економічного стрибка.<br/>Нам потрібні рівні правила гри для усіх, очищення судової системи, боротьба з корупцією на перезапуск освітньої системи, аби покращити економічне становище держави, – зазначив президент.</blockquote>
      <p>Головнокомандувач України наголосив, що українці є найкращим капіталом для інвестицій, бо саме ми подарували світові перший літак і винайшли поштовий індекс.</p>
      <blockquote>– Саме люди є найбільшим капіталом. Українці готові ставати першопрохідцями і це саме те, що потрібно вашим інвестиціям, – звернувся до іноземців президент України.</blockquote>
      <p>Він закликав інвестувати в українську молодь, стартапи, малий і середній бізнес.</p>
      <blockquote>– І пам’ятайте: сьогодні Україна – це алмаз, що потребує огранки з внутрішніх реформ і зовнішніх інвестицій, аби стати справжнім діамантом у центрі Європи, – додав Зеленський.</blockquote>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fpresident.gov.ua%2Fvideos%2F1774199759378732%2F&amp;show_text=0&amp;width=560" width="560" height="315" data-service="Facebook" scrolling="no"/>
      </figure>
      <p>Раніше Факти ICTV писали <a href="https://fakty.com.ua/ua/ukraine/ekonomika/20191107-kyyivskyj-mizhnarodnyj-ekonomichnyj-forum-2019-top-10-faktiv/">топ-10 фактів про Київський міжнародний економічний форум 2019</a>.</p>
    </article>
  </body>
</html>