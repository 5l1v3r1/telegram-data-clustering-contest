<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/innenriks/i/BRe4nE/regjeringen-utnevner-egen-riksadvokat-for-nav-skandalen"/>
    <meta property="og:site_name" content="Aftenbladet"/>
    <meta property="article:published_time" content="2019-11-08T08:52:55+00:00"/>
    <meta property="og:title" content="Regjeringen utnevner egen riksadvokat for Nav-skandalen"/>
    <meta property="og:description" content="Jussprofessor Henry John Mæland er utnevnt som setteriksadvokat for Nav-sakene, hvor riksadvokaten er inhabil."/>
  </head>
  <body>
    <article>
      <h1>Regjeringen utnevner egen riksadvokat for Nav-skandalen</h1>
      <h2>Jussprofessor Henry John Mæland er utnevnt som setteriksadvokat for Nav-sakene, hvor riksadvokaten er inhabil.</h2>
      <address><time datetime="2019-11-08T08:52:55+00:00">08 Nov 2019, 08:52</time> by <a rel="author">NTB-Marius Helge Larsen</a></address>
      <p>Det skriver <a href="https://www.tv2.no/nyheter/10975879/">TV 2</a>.</p>
      <p>Mæland skal behandle spørsmålet om gjenåpning av sakene hvor uskyldige mennesker er dømt for trygdesvindel etter å ha tatt med seg sykepenger, arbeidsavklaringspenger og pleiepenger til andre EØS-land.</p>
      <p>I utgangspunktet er det riksadvokatembetet som skal ta seg av dette, men siden nyansatt riksadvokat Jørn Sigurd Maurud er samboer med tidligere statsråd Hanne Bjurstrøm, erklærte han seg inhabil forrige fredag.</p>
      <h3>Riksadvokaten lammet</h3>
      <p>Dermed har ikke Riksadvokaten kunnet håndtere saken de siste dagene.</p>
      <p>– Jeg er sikker på at Mæland vil utføre dette arbeidet på en utmerket måte, sier justis- og innvandringsminister Jøran Kallmyr (Frp) i en uttalelse.</p>
      <p>Henry John Mæland er jussprofessor ved Universitetet i Bergen. Han har tidligere ledet utvalget som gransket justismordet på Fritz Moen.</p>
      <h3>Nye uriktige dommer</h3>
      <p>Fredag sender Domstoladministrasjonen over en rekke nye dommer hvor tingrettene mener at uskyldige er dømt til trygdesvindel. Det blir dermed Mælands oppgave å gå gjennom dem og vurdere om sakene skal gjenåpnes.</p>
      <p>I tillegg har Riksadvokaten allerede opplyst at det finnes minst 46 dommer hvor folk er blitt uskyldig dømt og arbeidet med å få dem gjenopptatt havner på den nye setteriksadvokatens bord.</p>
      <p>Forrige torsdag takket Tor-Aksel Busch for seg etter 22 år som Norges riksadvokat.</p>
    </article>
  </body>
</html>