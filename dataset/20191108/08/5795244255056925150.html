<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/golodomor-v-ukrajini-vanesa-kirbi-dzheyms-norton-piter-sarsgaard-film-cina-pravdi-video-50052258.html"/>
    <meta property="og:site_name" content="НВ"/>
    <meta property="article:published_time" content="2019-11-08T08:22:00+00:00"/>
    <meta property="og:title" content="Світ має дізнатися. Ванесса Кірбі і Джеймс Нортон розповідають про роботу над історичним трилером про Голодомор"/>
    <meta property="og:description" content="28 листопада в український прокат виходить історичний трилер про Голодомор в Україні - Ціна правди. Виконавці головних ролей розповіли, чому важливо подивитись цей фільм і чим він їх привабив."/>
  </head>
  <body>
    <article>
      <h1>Світ має дізнатися. Ванесса Кірбі і Джеймс Нортон розповідають про роботу над історичним трилером про Голодомор</h1>
      <h2>28 листопада в український прокат виходить історичний трилер про Голодомор в Україні - Ціна правди. Виконавці головних ролей розповіли, чому важливо подивитись цей фільм і чим він їх привабив.</h2>
      <address>
        <time datetime="2019-11-08T08:22:00+00:00">08 Nov 2019, 08:22</time>
      </address>
      <p>В період відзначення роковин Голодомору 1932−1933 років на великі екрани України виходить фільм Агнешки Голланд <i>Ціна правди</i>, що розповідає історію валійського журналіста Гарета Джонса, що першим відкрито заговорив у західній пресі про Голодомор в Україні.</p>
      <p>Головні ролі у фільмі виконали такі зірки зі світовим ім'ям, як Джеймс Нортон, знайомий за мінісеріалом BBC <i>Війна і мир</i>, <i>Гонка</i>, <i>Белль</i>, Ванесса Кірбі, виконавиця ролі принцеси Маргарет в першому і другому сезонах серіалу <i><a href="https://nv.ua/tags/korona.html">Корона</a></i><i> </i>і Пітер Сарсгаард, знайомий за фільмами <i>Кінсі</i>, Афера Стівена Гласса.</p>
      <p>За кілька тижнів до прем'єри в Мережі представили бекстейдж-відео зі знімального майданчика <i>Ціна правди</i>. В ньому виконавці головних ролей розповіли про своїх героїв і цінність фільму.</p>
      <p>Англійський актор Джеймс Нортон виконує у фільмі роль Гарета Джонса. Саме його історію покладена в основу історичного триллера про Голодомор.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/374/big/f007c53f462a83ab2551de7e97246a09.png?stamp=20191107193554&amp;q=85&amp;output=jpg&amp;bg=white"/>
        <figcaption>Джеймс Нортон в ролі Гарета Джонса / Фото: @FILM UA</figcaption>
      </figure>
      <p>«Як на мене, один із найважливіших моментів цього фільму полягає в тому, — розповів Джеймс Нортон, — що це біографічний фільм. Коли я розповідав людям про історію, що лягла в основу фільму, вони не могли повірити в те, що ніколи раніше про неї не чули!».</p>
      <p>«Я закохався у цей фільм, тому що відчуваю, що він розповідає дуже важливу історію, яку має дізнатися світ», — додав він.</p>
      <p>Англійська актриса Ванесса Кірбі грає Аду Брукс. Це вигаданий персонаж, але у нього теж є реальний прототип — канадська журналістка польського походження Реа Клайман, що працювала у Москві.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/373/big/2118821bc99c72090ac173e9be1545ec.png?stamp=20191107193350&amp;q=85&amp;output=jpg&amp;bg=white"/>
        <figcaption>Ванесса Кірбі в ролі Ади Брукс / Фото: @FILM UA</figcaption>
      </figure>
      <p>«Моя героїня дівчина з Англії, яка виросла в Берліні у родині дипломатів, — розповіла Ванеса Кірбі, — Вона живе в Москві і працює на The New York Times. Ада знайомиться із Гаретом в квартирі, з чого починається їхня спільна місія. І цьому є щось неймовірно романтичне, і одночасно пронизливе і похмуро».</p>
      <p>«Я сподіваюся, — додала вона, — що ця історія про надзвичайну людську мужність, спонукатиме багатьох зробити щось схоже заради правди і стати на захист людей, які не можуть самі себе захистити».</p>
      <p>Американський актор Пітер Сарсгаард виконує роль Волтера Дюранті, реальну людину, американського журналіста, керівника московського бюро газети The New York Times в період з 1922 до 1936 року.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/372/big/a46adabebd9a4c71c4f7fb71d1530df7.png?stamp=20191107193246&amp;q=85&amp;output=jpg&amp;bg=white"/>
        <figcaption>Пітер Сарсгаард в ролі Волтера Дюранті / Фото: @FILM UA</figcaption>
      </figure>
      <p>«Ми живемо в такі часи, коли нам дуже потрібні такі ось Гарети Джонси, сміливі люди, що підуть у світ і почнуть правдиво розповідати про те, що в ньому відбувається».</p>
      <p>Нагадуємо, режисером фільму стала Агнешка Голланд, польський режисер, голова європейської кіноакадемії, лауреатка премії Золотий глобус, двократна номінантка на Оскар за стрічки <i>Європа, Європа</i> (1991) і <i>У темряві</i> (2011). Світова прем'єра фільму відбулася на Берлінському кінофестивалі у лютому 2019 року.</p>
      <p>Фільм виходить в широкий прокат 28 листопада, і буде показаний на мові оригіналу в рамках фестивалю <a href="https://style.nv.ua/ukr/kultura/nove-britanske-kino-programa-festivalyu-50051636.html">Тиждень британського кіно</a>, де його особисто представить Агнешка Голланд.</p>
      <p>Читайте також:<br/><a href="https://style.nv.ua/ukr/lyudi/golodomor-v-ukrajini-cina-pravdi-film-pro-gareta-dzhonsa-interv-yu-zi-scenaristom-novini-ukrajini-50049829.html">&amp;nbspМи не чекаємо, що наш фільм покажуть у путінській Росії. Інтерв'ю зі сценаристом трилера про Голодомор</a></p>
    </article>
  </body>
</html>