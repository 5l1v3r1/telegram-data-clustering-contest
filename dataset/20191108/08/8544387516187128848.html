<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://neolaia.gr/2019/11/08/sizitisi-me-tous-thesmous-gia-to-koinoniko-merisma-2019-ti-apofasistike/"/>
    <meta property="og:site_name" content="neolaia.gr"/>
    <meta property="article:published_time" content="2019-11-08T08:35:59+00:00"/>
    <meta property="og:title" content="Συζήτηση με τους θεσμούς για το κοινωνικό μέρισμα 2019: Τι αποφασίστηκε"/>
    <meta property="og:description" content="Με βάση τις μέχρι στιγμής πληροφορίες για το κοινωνικό μέρισμα 2019, μέχρι τις 20 Νοεμβρίου 2019, που η κυβέρνηση θα έχει καταθέσει τον προϋπολογισμό στη Βουλή, θα δημοσιοποιηθούν και οι προθέσεις της σχετικά με το κοινωνικό μέρισμα 2019 και τη διανομή του προβλεπόμενου υπερπλεονάσματος."/>
  </head>
  <body>
    <article>
      <h1>Συζήτηση με τους θεσμούς για το κοινωνικό μέρισμα 2019: Τι αποφασίστηκε</h1>
      <h2>Κοινωνικό μέρισμα 2019: Δείτε αναλυτικά!</h2>
      <address><time datetime="2019-11-08T08:35:59+00:00">08 Nov 2019, 08:35</time> by <a rel="author">neolaia.gr Team</a></address>
      <p>Με βάση τις μέχρι στιγμής πληροφορίες για το <a href="https://www.neolaia.gr/tag/%ce%ba%ce%bf%ce%b9%ce%bd%cf%89%ce%bd%ce%b9%ce%ba%cf%8c-%ce%bc%ce%ad%cf%81%ce%b9%cf%83%ce%bc%ce%b1-2019/"><b>κοινωνικό μέρισμα 2019</b></a>, μέχρι τις <b>20 Νοεμβρίου 2019</b>, που η κυβέρνηση θα έχει καταθέσει τον προϋπολογισμό στη Βουλή, θα δημοσιοποιηθούν και οι προθέσεις της σχετικά με το κοινωνικό μέρισμα 2019 και τη διανομή του προβλεπόμενου υπερπλεονάσματος.</p>
      <p>Σύμφωνα με δηλώσεις του αρμόδιου κυβερνητικού αξιωματούχου, με φόντο την έγκριση του Προϋπολογισμού από την Ευρωπαϊκή Επιτροπή και τον αστερίσκο για το ενδεχόμενο κοινωνικό μέρισμα 2019 από το φετινό πλεόνασμα: <i>«Συζητάμε με τους Θεσμούς το πώς θα μπορούσε να δοθεί ορθολογικά ένα υπερπλεόνασμα».</i></p>
      <p><i>«Στο τέλος Νοεμβρίου θα δούμε τα στοιχεία. Αν υπάρχει υπερπλεόνασμα, θα ανακοινώσει ο Πρωθυπουργός πώς θα διατεθεί»</i> σημείωσε ο Υπ. Οικονομικών, Χ. Σταϊκούρας, μετά τη συνεδρίαση του Eurogroup, επισημαίνοντας ότι η Κομισιόν προβλέπει για φέτος πλεόνασμα <b>3,8%,</b> δηλαδή ελαφρώς υψηλότερο από τις εκτιμήσεις του Υπουργείου Οικονομικών.</p>
      <p>Το μόνο σίγουρο είναι ότι αν δεν “κλειδώσει” το δημοσιονομικό αποτέλεσμα της φετινής χρονιάς, ο Χ. Σταϊκούρας, σε συνεννόηση με τον Κυριάκο Μητσοτάκη, δεν φαίνεται διατεθειμένος να δώσει το πράσινο φως σε κινήσεις που μπορούν να θέσουν σε κίνδυνο την επίτευξη του στόχου.</p>
      <p>Στην περίπτωση που επιβεβαιωθούν τα προσωρινά στοιχεία για υπέρβαση κατά 500- 600 εκατ. ευρώ, τότε θα εκτιμηθεί εάν μέρος αυτών- θα πρέπει να παραμείνει κι ένα «μαξιλάρι» ως και 200 εκατ. ευρώ για έκτακτες ανάγκες – θα δοθεί ως έκτακτη ενίσχυση (one off) σε ευπαθείς ομάδες, εάν χρησιμοποιηθεί για την καταβολή κάποιων αναδρομικών σε συνταξιούχους ή θα κατευθυνθεί σε αναπτυξιακού τύπου δράσεις.</p>
      <p>Το μόνο σίγουρο είναι ότι η Αθήνα δεν επιθυμεί να αιφνιδιάσει τους Ευρωπαίους.</p>
      <p>Ο Υπουργός χαρακτήρισε «σημαντικό στοιχείο» ότι <i>«ήρθε πρωθύστερα η εκτίμηση της Κομισιόν ότι η ελληνική Οικονομία θα επιτύχει τους στόχους για πρωτογενή πλεονάσματα χωρίς δημοσιονομικό κενό μέχρι και το 2021».</i></p>
      <p>
        <b>Υπενθυμίζουμε ότι το Οικονομικό Επιτελείο εξετάζει τις εξής επιλογές για τη διανομή του κοινωνικού μερίσματος 2019:</b>
      </p>
      <p>— την οικονομική στήριξη των χαμηλόμισθων και χαμηλοσυνταξιούχων στο τέλος του χρόνου, μέσω ενός εφάπαξ ποσού (όπως παραδοσιακά συνέβαινε τα προηγούμενα χρόνια),</p>
      <p>— την χρησιμοποίηση του υπερπλεονάσματος ως «μαξιλάρι» για την κάλυψη έκτακτων δημοσιονομικών αναγκών, όπως για παράδειγμα τα αναδρομικά των συνταξιούχων που εκκρεμούν από τις αποφάσεις του Συμβουλίου της Επικρατείας,</p>
      <p>— την αξιοποίηση του ποσού για παρεμβάσεις ελάφρυνσης και εισοδηματικής ενίσχυσης νοικοκυριών ευάλωτων κοινωνικών ομάδων όπως άνεργοι, περιστασιακά απασχολούμενοι και γενικά νοικοκυριά που διαβιούν με εισόδημα κάτω από το όριο της φτώχειας. Το σενάριο αυτό «φωτογραφίζει» ως δικαιούχους του μερίσματος όσους εισπράττουν το Κοινωνικό Εισόδημα Αλληλεγγύης,</p>
      <p>— την χρήση μέρους του υπερπλεονάσματος ως επιστροφή στις επιχειρήσεις του 5% της προκαταβολής φόρου που έχει βεβαιωθεί με τις φετινές δηλώσεις φόρου εισοδήματος (εφάπαξ έκπτωση από το 100% στο 95%).</p>
      <p>
        <i>Με πληροφορίες από aftodioikisi</i>
      </p>
      <h3>Δείτε ακόμα: <a href="https://www.neolaia.gr/2019/11/06/koinoniko-merisma-2019-ti-prepei-na-kanete-gia-na-plirothite-protoi/">Κοινωνικό μέρισμα 2019: Τι πρέπει να κάνετε για να πληρωθείτε πρώτοι</a></h3>
      <p>ΕΙΣΑΙ ΜΕΣΑ ΓΙΑ ΤΑ ΝΕΑ ΚΟΝΤΟΠΑΚ VIBER ΣΤΙΚΕΡΣ; ΝΤΑΟΥΝΛΟΟΥΝΤ ΛΕΜΕ ΕΔΩ --&gt; <a href="https://vb.me/fac486">https://vb.me/fac486</a></p>
      <related>
        <h4>ΔΙΑΒΑΣΤΕ ΕΠΙΣΗΣ</h4>
        <a href="https://neolaia.gr/2019/11/08/3771-upotrofies-2019-apo-to-iki-dikeologitika-ke-prothesmia/"/>
        <a href="https://neolaia.gr/neo/ypotrofies"/>
        <a href="https://neolaia.gr/2019/11/08/6-pragmata-gia-ena-kalitero-foititiko-spiti/"/>
        <a href="https://neolaia.gr/neo/stadiodromia-spoudes"/>
        <a href="https://neolaia.gr/2019/11/08/anazitodas-ton-hrono-anoihti-sizitisi-sto-plaisio-tou-paradoseis-kai-neoterikotita/"/>
        <a href="https://neolaia.gr/neo/seminaria-stadiodromia"/>
        <a href="https://neolaia.gr/2019/11/08/74-theseis-ergasias-se-dimous-eidikotites/"/>
        <a href="https://neolaia.gr/2019/11/08/metegrafes-2019-pote-ksekinoun-oi-aitiseis-gia-piropliktous-fitites/"/>
        <a href="https://neolaia.gr/neo/proptyxiakes-spoydes"/>
      </related>
    </article>
  </body>
</html>