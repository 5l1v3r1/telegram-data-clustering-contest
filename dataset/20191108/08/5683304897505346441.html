<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/cyclone-maha-kyaar-and-delhi-smoke-weather-analysis.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T08:26:00+00:00"/>
    <meta property="og:title" content="അറബിക്കടലിലെ ‘ക്യാർ’, ‘മഹ’ ചുഴലികൾ; പിന്നിൽ ഡൽഹിയിലെ പുകയും"/>
    <meta property="og:description" content="ശക്തിയേറിയ ചുഴലിക്കാറ്റുകൾ അറബിക്കടലിൽ നവംബർ മാസത്തിൽ പതിവുള്ളതല്ല. എന്നാൽ 2014 നു ശേഷം ഈ സ്ഥിതി മാറുകയാണ്. തീവ്രതയേറിയ അഞ്ചു ചുഴലികളാണ് ഈ കാലയളവിൽ.cyclone. maha. delhi pollution. kyaar. climate. weather. air pollution. ചുഴലിക്കാറ്റ്. മഹ. ക്യാർ.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>അറബിക്കടലിലെ ‘ക്യാർ’, ‘മഹ’ ചുഴലികൾ; പിന്നിൽ ഡൽഹിയിലെ പുകയും</h1>
      <address><time datetime="2019-11-08T08:26:00+00:00">08 Nov 2019, 08:26</time> by <a rel="author">https://www.facebook.com/manoramaonline</a></address>
      <p>പത്തനംതിട്ട ∙ ന്യൂഡൽഹി ഉൾപ്പെടെ ഇന്ത്യൻ ഉപഭൂഖണ്ഡത്തിൽ അന്തരീക്ഷ മലിനീകരണ തോത് ഉയരുന്നതിന് ആനുപാതികമായി അറബിക്കടലിൽ രൂപപ്പെടുന്ന ചുഴലിക്കാറ്റുകളുടെ എണ്ണവും സംഹാര ശേഷിയും വർധിക്കുന്നതായി ശാസ്ത്രജ്ഞർ. മലിനീകരണം തുടർന്നാൽ മഴക്കാലം കഴിഞ്ഞാലും ചുഴലിക്കാറ്റും തീവ്രമഴയും കടലേറ്റവും കൂടാനാണു സാധ്യതയെന്നും ഗവേഷകർ പറയുന്നു.</p>
      <p>അന്തരീക്ഷത്തിലെ സൂക്ഷ്മ ധൂളി– എയിറോസോൾ അളവു കൂടുന്നതാണ് തീവ്രചുഴലികൾക്കു പിന്നിലെന്ന് ക്ലൈമറ്റ് ട്രെൻഡ്സ്– കാർബൺ കോപ്പി എന്ന കാലാവസ്ഥാ മാറ്റ സംഘടനയ്ക്കു വേണ്ടി വിവിധ ശാസ്ത്രജ്ഞർ തയാറാക്കിയ റിപ്പോർട്ട് വ്യക്തമാക്കി. മനുഷ്യ പ്രവർത്തി മൂലം അന്തരീക്ഷത്തിലെ ഹരിതഗൃഹ വാതകങ്ങളുടെ അളവ് വർധിക്കുകയാണ്. ഇതുമൂലം കരയും കടലും ചൂടുപിടിക്കും. അന്തരീക്ഷത്തിലെ ഈർപ്പത്തിന്റെ തോത് അസഹ്യമാകും.ഇത് ചുഴലിക്കാറ്റിനും തീവ്ര മഴയ്ക്കും വഴി തുറക്കും. 1930 നു ശേഷം അന്തരീക്ഷ വായുവിലെ കാർബൺ, സൾഫേറ്റ് തുടങ്ങിയ രാസ സംയുക്തങ്ങളുടെ സാന്നിധ്യം 6 മടങ്ങ് വർധിച്ചതായി കണക്കാക്കുന്നു.</p>
      <p>
        <b>സമുദ്ര നിരപ്പിൽ 23 സെമീ വർധന</b>
      </p>
      <p>ആഗോള തലത്തിൽ സമുദ്ര ജലനിരപ്പ് 23 സെന്റീമീറ്റർ വരെ ഉയർന്നതായി പഠനങ്ങൾ പറയുന്നു. അറബിക്കടലിലും ബംഗാൾ ഉൾക്കടലിലും കടലേറ്റം മറ്റിടങ്ങളെ അപേക്ഷിച്ച് കൂടുതലാണ്. ഇത് തിരമാലകളുടെ ശക്തി കൂട്ടും. കടൽ നിരപ്പ് ഏതാനും സെന്റീമീറ്റർ ഉയർന്നാൽ പോലും സംഹാര തിരകൾ കൂടുതൽ ഉള്ളിലേക്കു കയറിവരും. ഇതിനു പിന്നിലും അന്തരീക്ഷ മലിനീകരണത്തിന്റെ കൈകളുണ്ട്.</p>
      <p>അന്തരീക്ഷ മലിനീകരണം വർധിക്കുന്ന സാഹചര്യത്തിൽ ഇന്ത്യയിലെ ചുഴലികൾ കൂടുതൽ സംഹാര രൂപം പ്രാപിക്കാനാണു സാധ്യത. അന്തരീക്ഷത്തിലെ പൊടി കടലിനു മുകളിൽ രൂപപ്പെടുന്ന കൂമ്പാര മേഘങ്ങളുടെ ഘടനയെ ബാധിക്കും. കൂടുതൽ ഈർപ്പം വലിച്ചു കുടിച്ച് അവ തീവ്രമാകും.</p>
      <p>- ഡോ. അമാതോ ഇവാൻ, ഇൻസ്റ്റിറ്റ്യൂഷൻ ഓഫ് ഓഷ്യനോഗ്രഫി, സാൻഡിയാഗോ യുഎസ്</p>
      <p>ശക്തിയേറിയ ചുഴലിക്കാറ്റുകൾ അറബിക്കടലിൽ നവംബർ മാസത്തിൽ പതിവുള്ളതല്ല. എന്നാൽ 2014 നു ശേഷം ഈ സ്ഥിതി മാറുകയാണ്. തീവ്രതയേറിയ അഞ്ചു ചുഴലികളാണ് ഈ കാലയളവിൽ അറബിക്കടലിൽ പിറവിയെടുത്തതെന്ന് നേച്ചർ ക്ലൈമറ്റ് ചേഞ്ചിൽ പ്രസിദ്ധീകരിച്ച പഠനത്തിൽ പറയുന്നു. 1965നു ശേഷം ആദ്യമായാണു അറബിക്കടലിൽ ഒരേ സമയം ക്യാർ, മഹ എന്നീ രണ്ടു ചുഴലികൾ ഈ മാസം രൂപപ്പെട്ടത്.</p>
      <p>
        <b>ചുഴലികൾ 46 ശതമാനം വർധിക്കാം</b>
      </p>
      <p>കൂടിയ സമുദ്രോപരിതല താപനില (30 ഡിഗ്രി സെന്റീഗ്രേഡിനു മുകളിൽ) അതിശക്തമായ കാറ്റിനുള്ള സാധ്യതയെയാണ് ഉള്ളിൽ പേറുന്നത്. ആഗോള താപനം കൂടുന്നതോടെ ഇതിലും ശക്തമായ ചുഴലിക്കാറ്റുകൾക്കാവും ഇന്ത്യ സാക്ഷ്യംവഹിക്കുക. അറബിക്കടലിൽ രൂപമെടുക്കുന്ന ചുഴലികളുടെ എണ്ണം ഭാവിയിൽ 46 ശതമാനം വരെ വർധിക്കാമെന്നും പഠനമുണ്ട്.</p>
    </article>
  </body>
</html>