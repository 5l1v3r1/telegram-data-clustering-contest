<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kultur/mer-klarsynt-vrovl/71794007"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T08:13:41+00:00"/>
    <meta property="og:title" content="Mer klarsynt vrøvl"/>
    <meta property="og:description" content="Derfor ble Durek Verrett stoppet, mens klarsynte Williams sellerijuicevrøvl får ture fram."/>
  </head>
  <body>
    <article>
      <h1>Mer klarsynt vrøvl</h1>
      <h2>Derfor ble Durek Verrett stoppet, mens klarsynte Williams sellerijuicevrøvl får ture fram.</h2>
      <address><time datetime="2019-11-08T08:13:41+00:00">08 Nov 2019, 08:13</time> by <a rel="author">Cathrine Krøger</a></address>
      <p>Visste du at daglig inntak av 470 ml presset sellerijuice vil gi deg en dyp indre fred? At angsten vil forsvinne, huden glattes ut, infeksjoner leges. Du vil også bli beskyttet mot forgiftninger, depresjon, demens og ALS. Ja, du vil gløde med «et sterkt indre lys», som riktignok bare er synlig for det selverklærte medisinske mediet Anthony William.</p>
      <p><b>«Medical medium. Celery juice. </b>The most powerful medicine of our time. Healing millions worldwide» er den surrealistiske tittelen på Williams bok. Den kommer på Cappelen Damm om få uker. Forlaget har vært i hardt vær etter at Dagbladet gjenga innholdet i og anmeldte Durek Verretts «Spirit hacking», med den følge at Cappelen Damm stoppet den norske utgivelsen.</p>
      <p><b>Spørsmålet er hvordan de</b> bare få uker etter kan utgi ei bok som påstår at sellerijuice er den mest kraftfulle medisinen i vår tid. Med et innhold så absurd at det likner en parodi på såkalte helse- og livsstilsbøker. William forteller at han som klarsynt gutt oppdaget juicens mirakuløse egenskaper, da han «healet» en slektning som falt i trappa. Han kommer med nøye utregnede tabeller over sellerijuicedoser til barn og kjæledyr, og advarer mot «livsfarlige» falske profeter som vil gjøre profitt på å spe på juicen med andre grønnsaker i juicen. Du får også råd om hva du kan gjøre om du må reise uten juiceren din. Da kan nemlig sellerien moses for hånd (genialt!).</p>
      <p><b>Det foruroligende er</b> at folk tar dette på dypeste alvor. I USA er stangselleri nå så populært at butikkene går tomme, og William selv har 1,7 millioner ihuga følgere på Instagram. Sellerijuicebevegelsen (det heter så) sprer seg nå til Norge, og nettopp populariteten er Cappelen Damms eneste begrunnelse for å utgi boka.</p>
      <figure>
        <img src="https://dbstatic.no/71795094.jpg?imageId=71795094&amp;x=4.2735042735043&amp;y=30.769230769231&amp;cropw=91.452991452991&amp;croph=54.985754985755&amp;width=321&amp;height=193"/>
        <figcaption><b>SELVERKLÆRT MEDISINSK KLARSYNT:</b> Anthony William. Foto: Facebook Vis mer</figcaption>
      </figure>
      <p><b>Forlaget stotrer hjelpeløst </b>når de blir spurt om hvorfor William og ikke Durek. Det er et høyst betimelig spørsmål. Bøkene har påfallende mange likheter: Det vekkelsesaktige språket, der William riktignok har byttet ut Jesus med selleri, og forteller at sellerijuicebevegelsen sprer seg verden over, etterhvert som sellerijuicedrikkere deler sine «vitnesbyrd» om dens mirakuløse virkning. Mens Durek mer ubeskjedent gir seg selv en Jesus-frelsende rolle, som en kjærlighetens budbringer gjennom sine «hugs». De advarer begge mot endetida. Durek med Hollywood-begrepet «The Blackout», mens William kommer med følgende påstand: «Det er millioner, nei milliarder av alvorlig syke, som er ute av stand til å bevege seg og som har forsøkt alt og ikke kan finne svaret. Dette er ikke en dystopisk visjon. Det er der vi er i dag» (løsningen er sellerijuice om noen skulle lure).</p>
      <p><b>Videre kommer begge </b>med en rekke vanvittige påstander som er umulig å etterprøve, parallelt med at de gyver løs på legevitenskapen og oss uinnvidde som ikke skjønner at alt er forbundet med alt. De to har heller ingen medisinsk utdannelse, men peprer oss med latinske medisinske begrep som et tåkeleggende hokus pokus. Interessant nok bruker de begge den amerikanske skuespilleren Gwyneth Paltrow som sannhetsvitne.</p>
      <p><b>Dureks bok skiller seg </b>likevel ut. En ting er det middelalderske kvinnesynet, med påstanden om at kvinners underliv må renses for underlivsdemonene succubus, et begrep brukt av 1400-tallets inkvisitorer som begrunnelse for heksebrenningen. Det andre – og verste – er det nå velkjente avsnittet der Durek refererer en samtale med et kreftsykt barn, og får barnet til å innrømme at årsaken til sykdommen er barnets ønske om å dø. Avsnittet er formulert med en skremmende likegyldig kulde, hvis hensikt tilsynelatende bare er å framheve sine fremragende egenskaper som behandlende sjaman.</p>
      <p><b>Det groteske avsnittet </b>alene gjorde at Cappelen Damm <i>måtte</i> stoppe Dureks bok. De begrunnet det med etikk. Til sammenlikning framstår Williams sellerijuicevekkelse som den rene uskyldige parodi. Forlaget må riktignok kunne innestå for at de av profitthensyn gir ut rent vrøvl, men selleri er tross alt bare en grønnsak.</p>
    </article>
  </body>
</html>