<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740643"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T08:40:00+00:00"/>
    <meta property="og:title" content="เตรียมเปิดปฏิบัติการไล่ล่า! ตร.ลั่นรู้ตัวแก๊งฆ่าชรบ.15ศพ"/>
    <meta property="og:description" content="ผบช.ภ.9 เผยเตรียมเปิดปฏิบัติการไล่ล่าแก๊งโจรใต้ ยิงถล่มป้อมชรบ.ยะลา ระบุรู้ตัวกลุ่มผู้ก่อเหตุแล้ว เป็นการรวมตัวจาก 2 พื้นที่"/>
  </head>
  <body>
    <article>
      <h1>เตรียมเปิดปฏิบัติการไล่ล่า! ตร.ลั่นรู้ตัวแก๊งฆ่าชรบ.15ศพ</h1>
      <address>
        <time datetime="2019-11-08T08:40:00+00:00">08 Nov 2019, 08:40</time>
      </address>
      <p>
        <b>ผบช.ภ.9 เผยเตรียมเปิดปฏิบัติการไล่ล่าแก๊งโจรใต้ ยิงถล่มป้อมชรบ.ยะลา ระบุรู้ตัวกลุ่มผู้ก่อเหตุแล้ว เป็นการรวมตัวจาก 2 พื้นที่</b>
      </p>
      <p>เมื่อวันที่ 8 พ.ย.ที่กองบังคับการตำรวจภูธรจังหวัดยะลา พล.ต.ท.รณศิลป์ ภู่สาระ ผู้บัญชาการตำรวจภูธรภาค 9 พล.ต.ต.ปิยะวัฒน์ เฉลิมศรี รองผู้บัญชาการตำรวจภูธรภาค 9 พล.ต.ต.ปราบพาล มีมงคล ผู้บังคับการตำรวจภูธรจังหวัดยะลา ได้เข้าร่วมประชุมกับเจ้าหน้าที่ ที่เกี่ยวข้อง เพื่อติดตามความคืบหน้าเหตุคนร้ายยิงถล่มป้อม ชรบ.บ้านตะวันออก หมู่ 5 ต.ลำพะยา อ.เมือง จ.ยะลา  จนมีผู้เสียชีวิต 15 ราย บาดเจ็บ 5 รายเหตุเกิดเมื่อวันที่ 5 พ.ย.ที่ผ่านมา โดยใช้เวลาประชุมนานกว่า 2 ชั่วโมง<br/><br/>พล.ต.ท.รณศิลป์ กล่าวภายหลังเสร็จสิ้นการประชุมว่า วันนี้เป็นการประชุมชุดสืบสวนทั้งหมด เนื่องจากคดีนี้มี 2 จังหวัด ที่มีความเชื่อมโยงกัน คือ ยะลา กับ ปัตตานี และได้เชิญเจ้าหน้าที่ทหารในพื้นที่มาร่วมประชุมแนวทางการสืบสวน ซึ่งแนวทางการสืบสวนที่เกิดเหตุทั้งหมดในวันเกิดเหตุ ปรากฏว่ามีการโจมตี 1 จุด นอกจากนั้นอีก 5 จุด เป็นพื้นที่การโปรยตะปูเรือใบ ตัดต้นไม้ขวางถนน ระเบิดเสาไฟ ซึ่งแต่ละพื้นที่มีพยานหลักฐานมากพอสมควร และจากจุดเกิดเหตุก็พบว่าคนร้าย ได้ทิ้งสิ่งของบางอย่างที่สามารถติดตามตัวคนร้ายได้ไว้ในหลายๆจุด การไล่ล่าติดตามจากรอยเลือด หรือ จากพยานหลักฐานต่างๆ ในส่วนของการตรวจอาวุธปืนของคนร้ายที่เข้ามาในที่เกิดเหตุ พบว่าในที่เกิดเหตุมีการใช้ปืนอย่างน้อย 25 กระบอก ซึ่งรวมกับปืนของเจ้าหน้าที่ด้วย เมื่อตัดปืนของเจ้าหน้าที่ออกไป ก็น่าจะเป็นของคนร้าย 18 กระบอก  จึงเชื่อว่าคนร้ายที่เข้าโจมตีในจุดนี้ 18 คน แต่จุดอื่นที่เหลืออีก 5 จุด ก็จะมีคนร้ายชุดอื่นปฎิบัติการ ซึ่งเชื่อว่าปฎิบัติการในครั้งนี้กลุ่มคนร้ายใช้กำลังประมาณ 40-50 คน</p>
      <figure>
        <img src="https://www.dailynews.co.th/admin/upload/20191108/news_YasGXPFBFN153036_533.jpg?v=201911090411?v=7196"/>
      </figure>
      <p> “ผลจากการตรวจนิติวิทยาศาตร์ สามารถระบุกลุ่มคนร้ายได้ 2 กลุ่ม คือ กลุ่มที่มาจากยะหา กาบัง บันนังสตา  จ.ยะลา และอีกกลุ่มมาจากพื้นที่โคกโพธิ์ ปัตตานี  ซึ่งในการเชื่อมโยงของพยานหลักฐาน พบว่ามีหลายเหตุการณ์ที่คนร้ายเคยใช้อาวุธปืนเหล่านี้ ขณะนี้ทางพิสูจน์หลักฐาน กำลังเร่งตรวจสอบหลักฐาน ส่วนผู้ต้องสงสัยที่ควบคุมตัวไว้ 1 ราย  จากการสอบสวน เบื้องต้นให้การปฎิเสธว่าไม่เกี่ยวข้องกับเหตุการณ์นี้  แต่รับว่าเคยก่อเหตุในเหตุการณ์อื่น  สำหรับกลุ่มคนร้ายในครั้งนี้มาจาก 2 กลุ่ม  คือกลุ่มจากทางปัตตานีรวมถึง 4 อำเภอของสงขลา กลุ่มนี้ก็จะเชื่อมโยงกับการโจมตีจุดตรวจฆอลอปี และ เมื่อ 2 เดือนก่อน  อีกส่วนหนึ่งมาจากกาบัง ยะหา บันนังสตา  ซึ่งกลุ่มคนเหล่านี้คือกลุ่มที่ได้มีการออกหมายจับเอาไว้ในคดีอื่นแล้วหลบหนี และจากการพูดคุยกับแม่ทัพภาค 4 จะมีการเปิดปฏิบัติการเชิงรุกเพื่อติดตามคนร้ายที่ก่อเหตุให้ได้ภายใน 1-2 วันนี้ ” ผบช.ภ. 9 กล่าว</p>
      <figure>
        <img src="https://www.dailynews.co.th/admin/upload/20191108/news_MJMueJLmQF153037_533.jpg?v=201911090411?v=1324"/>
      </figure>
      <p> </p>
    </article>
  </body>
</html>