<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/god-of-war-2-ps5-teaser/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-08T08:59:00+00:00"/>
    <meta property="og:title" content="God of War 2 o un gioco sci-fi su PS5? Cory Barlog condivide un teaser"/>
    <meta property="og:description" content="God of War 2 è il nuovo progetto di Cory Barlog e SIE Santa Monica Studio? Oppure arriverà un gioco sci-fi? Ecco quanto sappiamo in questo momento."/>
  </head>
  <body>
    <article>
      <h1>God of War 2 o un gioco sci-fi su PS5? Cory Barlog condivide un teaser</h1>
      <address><time datetime="2019-11-08T08:59:00+00:00">08 Nov 2019, 08:59</time> by <a rel="author">Nicola Armondi</a></address>
      <p>Quando pensiamo alla prossima generazione di console e, sopratutto, a <a href="http://www.tomshw.it/videogioco/playstation-5-prezzo-specifiche-uscita/">PlayStation 5</a>, diamo abbastanza per scontato che ci saranno certi giochi. Marvel’s Spider-Man 2, ad esempio, oppure Horizon Zero Dawn 2: seguiti dei più importanti titoli di questa generazione. Un altro grande nome spesso citato è <b>God of War 2</b>, nomenclatura che probabilmente non sarà usata (dopotutto, esiste già un GoW 2) ma utile per riferirsi al seguito del sequel/reboot di SIE Santa Monica. E se quest’ultimo gioco in realtà non fosse il nuovo progetto del team californiano?</p>
      <p>Come potete vedere qui sotto, Cory Barlog, director di God of War (PS4),<b> ha condiviso su Twitter un criptico messaggio: “Fine della trasmissione”</b>. Inoltre, ha modificato la propria immagine profilo e lo sfondo. Quest’ultimo mostra un lontano cluster di galassie che è parte di una foto scattata dal telescopio spaziale Hubble, mentre l’avatar è un rendere della sonda Voyager 2.</p>
      <figure>
        <iframe data-src="https://twitter.com/corybarlog/status/1192467959882477569?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <slideshow>
        <figure>
          <img src="https://www.tomshw.it/images/images/2019/04/god-of-war-28574.768x432.jpg"/>
        </figure>
        <figure>
          <img src="https://www.tomshw.it/images/images/2019/01/god-of-war-14009.768x432.jpg"/>
        </figure>
        <figure>
          <img src="https://www.tomshw.it/images/images/2018/12/god-of-war-9908.768x432.jpg"/>
        </figure>
      </slideshow>
      <p>Si tratta solo di un riferimento al fatto che Voyager 2 ha da poco superato l’Eliosfera (ricordiamo che Barlog è appassionato di astronomia), oppure c’è dell’altro sotto? <b>Uno dei primi pensieri, ovviamente, è che il director sia al lavoro su un gioco sci-fi</b>, mettendo da parte temporaneamente God of War 2.</p>
      <p>La descrizione del suo account, inoltre, include <b>una scritta in codice Morse</b> che tradotta significa “55HSIE”. “SIE” è molto probabilmente un riferimento a Sony Interactive Entertainment, e serve per indicare che si tratta di un progetto per PlayStation (PS5, a questo punto). “55H”, invece, è un mistero.</p>
      <p>Per ora non possiamo fare altro se non speculare: speriamo che Sony, Santa Monica o Barlog stesso svelino di cosa si tratta quanto prima. Di certo, dopo il successo di God of War, siamo curiosi di sapere su cos’altro è al lavoro il director. Diteci, voi cosa ne pensate? Preferireste subito un God of War 2, oppure un altro gioco nel mezzo è proprio quello che ci vuole?</p>
      <blockquote>In attesa di God of War 2, potete acquistare il <a href="https://toms.it/taa7e">primo capitolo su Amazon</a>.</blockquote>
    </article>
  </body>
</html>