<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/career/story-rbse-10th-12th-result-rajasthan-board-ajmer-sent-important-message-to-bser-class-10-and-12-passed-students-about-their-answer-sheets-2838241.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T08:27:06+00:00"/>
    <meta property="og:title" content="RBSE 10th 12th Result 2019: राजस्थान बोर्ड ने इस साल पास हुए स्टूडेंट्स को दिया ये जरूरी मैसेज"/>
    <meta property="og:description" content="राजस्थान बोर्ड ने अकादमिक सत्र 2018-2019 में 10वीं और 12वीं पास करने वाले स्टूडेंट्स से कहा है कि वर्ष 2019 की मुख्य व पूरक परीक्षाओं की सभी लिखित उत्तर पुस्तिकाएं, पर्ण, प्रतिपर्ण, प्रोसेस शीट,..."/>
  </head>
  <body>
    <article>
      <h1>RBSE 10th 12th Result 2019: राजस्थान बोर्ड ने इस साल पास हुए स्टूडेंट्स को दिया ये जरूरी मैसेज</h1>
      <address><time datetime="2019-11-08T08:27:06+00:00">08 Nov 2019, 08:27</time> by <a rel="author">लाइव हिन्दुस्तान टीम,नई दिल्ली</a></address>
      <p>राजस्थान बोर्ड ने अकादमिक सत्र 2018-2019 में 10वीं और 12वीं पास करने वाले स्टूडेंट्स से कहा है कि वर्ष 2019 की मुख्य व पूरक परीक्षाओं की सभी लिखित उत्तर पुस्तिकाएं, पर्ण, प्रतिपर्ण, प्रोसेस शीट, प्रश्न पत्र, संवीक्षा व अन्य परीक्षा संबंधित दस्तावेज रद्दी में उठवाए जा रहे हैं। ऐसे में किसी को ये दस्तावेज चाहिए हो तो वह 12 नवंबर तक पंजीकृत डाक द्वारा सूचित करें। इसके बाद उत्तर पुस्तिकाएं व अन्य प्रश्न पत्र उपलब्ध करवाना संभव नहीं हो पाएगा। वर्ष 2019 की परीक्षाओं में जिन परीक्षार्थियों ने संवीक्षा के लिए आवेदन किया है उन सभी को प्रत्युत्तर भिजवाया जा चुका है। यदि किसी परीक्षार्थी को सूचनी नहीं मिली है तो 12 नवंबर तक फोन नंबर 0145-2632068 या ईमेल bsercopy19@gmail पर सूचित करें। </p>
      <p>राजस्थान में हर साल करीब 11 से 12 लाख विद्यार्थी 10वीं की और करीब 9 से 10 लाख विद्यार्थी 12वीं की परीक्षा देते हैं। 2018-2019 का राजस्थान बोर्ड 10वीं का परिणाम जून माह के पहले सप्ताह में जारी किया गया था। पिछले साल परिणाम 79.85 फीसदी रहा था। लड़कियां 80.35 फीसदी और लड़के 79.45 फीसदी पास हुए थे। </p>
      <p>वहीं 12वीं का रिजल्ट मई माह में ही घोषित कर दिया गया था। राजस्थान बोर्ड 12वीं आर्ट्स में छात्र 85.48 फीसदी पास हुए थे। छात्राओं का रिजल्ट 90.8 फीसदी रहा था। कुल रिजल्ट 88 फीसदी रहा था। साइंस में 91.59 फीसदी लड़के और 95.86 लड़कियां पास हुई और विज्ञान संकाय का कुल पास प्रतिशत 92.88 फीसदी रहा था। वहीं, कॉमर्स में 89.40 फीसदी लड़के और 95.31 लड़कियां पास हुई और वाणिज्य संकाय का कुल पास प्रतिशत 91.46 फीसदी रहा था। पिछले कुछ सालों से राजस्थान बोर्ड मेरिट लिस्ट जारी नहीं करता है।</p>
    </article>
  </body>
</html>