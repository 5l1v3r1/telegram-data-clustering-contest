<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/economics/gerus-pro-zeleni-tarifi-skasovuvati-ne-planuyemo-novini-ukrajini-50052331.html"/>
    <meta property="og:site_name" content="НВ"/>
    <meta property="article:published_time" content="2019-11-08T08:02:00+00:00"/>
    <meta property="og:title" content="Скасовувати зелені тарифи не плануємо, уряд в пошуку компромісу — Герус"/>
    <meta property="og:description" content="Влада не планує скасовувати зелений тариф і займається пошуком компромісного варіанту, який влаштує учасників ринку."/>
  </head>
  <body>
    <article>
      <h1>Скасовувати зелені тарифи не плануємо, уряд в пошуку компромісу — Герус</h1>
      <h2>Влада не планує скасовувати зелений тариф і займається пошуком компромісного варіанту, який влаштує учасників ринку.</h2>
      <address><time datetime="2019-11-08T08:02:00+00:00">08 Nov 2019, 08:02</time> by <a rel="author">Дмитро Бобрицький</a></address>
      <p>Про це глава комітету Верховної Ради з енергетики та ЖКГ Андрій Герус (Слуга народу) сказав в інтерв'ю <a href="https://nv.ua/">НВ</a>.</p>
      <p>Так він прокоментував <a href="https://nv.ua/ukr/biz/experts/biznes-novini-privatizaciya-derzhkompaniy-nova-vitrova-elektrostanciya-i-rist-zarplat-v-ukrajini-dzheyms-bruk-50051410.html">лист норвезьких інвесторів президенту Володимиру Зеленському</a>, в якому вони закликали не знижувати зелені тарифи для вітряних електростанцій заднім числом, оскільки це загрожує дефолтом наявним проектам.</p>
      <p>«Скасовувати зелені тарифи не планується. Слід окремо дивитися на окремі сектори. Вітряна енергетика — 10,2 євроцента за кВт/год, а сонячна — 15 євроцентів кВт/год. Це вище в три рази, ніж в Німеччині. Саме сонячні електростанції мають дуже високий тариф. Держава дуже дорого його купує, і це лягає в загальний тариф для споживачів. Тому зараз уряд в пошуках компромісного варіанту, який сприйме учасник ринку», — сказав Герус.</p>
      <p>Він додав, що цим питанням займається заступник голови Офісу президента Юлія Кузнєцова.</p>
      <p>«Сама ця ініціатива виникла ще до листа», — наголосив він.</p>
      <p>Читайте також:</p>
      <ul>
        <li>
          <a href="https://nv.ua/ukr/biz/markets/u-razi-zmini-zelenogo-tarifu-zadnim-chislom-nashim-proektam-v-ukrajini-zagrozhuye-defolt-vice-prezident-nbt-50050453.html">У разі зміни зеленого тарифу заднім числом нашим проектам в Україні загрожує дефолт — віце-президент норвезької NBT</a>
        </li>
      </ul>
      <p>Нагадаємо, цей лист було підписано керівниками компаній NBT, Віндкрафт Україна, LongWing Energy, Greenworx Holding і Akuo Energy. Вони виступили проти законопроекту <a href="http://w1.c1.rada.gov.ua/pls/zweb2/webproc4_1?pf3511=67083">№ 2236−2</a>, одним з ініціаторів якого є Герус. Комітет цей проект підтримав. Депутати пропонують при диспетчеризації надавати пріоритет операторам-виробникам альтернативної енергії встановленою потужністю до 150 МВт. Передбачається, що компенсація вартості не відпущеної е/е за зеленим тарифом у зв’язку з диспетчерськими обмеження також надається станціям, потужність яких не перевищує 150 МВт.</p>
      <p>За даними агентства <a href="https://interfax.com.ua/news/economic/619685.html">Інтерфакс-Україна</a>, на сьогодні в країні є шість великих «зелених» проектів «понад 150 МВт»: три ДТЕК — Ботієвська вітрова електростанція (200 МВт), Нікопольська СЕС (200 МВт), Покровська СЕС (240 МВт), а також Мирненська ВЕС (ТОВ Віндкрафт Каланчак) — 163 МВт, Сиваська ВЕС (ТОВ Сивашенергопром) — 250 МВт, Запорізька ВЕС (EuroCape) — 500 МВт.</p>
    </article>
  </body>
</html>