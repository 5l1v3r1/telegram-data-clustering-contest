<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cultura/2019/11/08/lamborghini-allasta-la-gallardo-barchetta-pn_20191108_00020/"/>
    <meta property="og:site_name" content="Askanews"/>
    <meta property="article:published_time" content="2019-11-08T08:03:40+00:00"/>
    <meta property="og:title" content="Lamborghini, all’asta la “Gallardo barchetta”"/>
    <meta property="og:description" content="Roma, 8 nov. (askanews) – (fonte https://www.lautomobile.aci.it) Un incrocio tra una Gallardo e una barchetta da competizione. E’ ciò a cui assomiglia la Lamborghini Concept S, esemplare unico che verrà battuto all’asta il 30 novembre nell’evento organizzato da Rm Sotheby’s a Yas Marina. Tra il futuristico e il rétro Disegnata dall’allora capo del design Lamborghini, Luc […]"/>
  </head>
  <body>
    <article>
      <h1>Lamborghini, all’asta la “Gallardo barchetta”</h1>
      <address>
        <time datetime="2019-11-08T08:03:40+00:00">08 Nov 2019, 08:03</time>
      </address>
      <figure>
        <img src="http://www.askanews.it/wp-content/uploads/2019/11/20191108_090334_C6DFDA22.jpg"/>
      </figure>
      <p>Roma, 8 nov. (askanews) – (fonte <a href="https://www.lautomobile.aci.it/">https://www.lautomobile.aci.it</a>) Un incrocio tra una Gallardo e una barchetta da competizione. E’ ciò a cui assomiglia la Lamborghini Concept S, esemplare unico che verrà battuto all’asta il 30 novembre nell’evento organizzato da Rm Sotheby’s a Yas Marina.</p>
      <p>
        <b>Tra il futuristico e il rétro</b>
      </p>
      <p>Disegnata dall’allora capo del design Lamborghini, Luc Donckerwolke, partendo dal primo modello di Gallardo, la Concept S venne presentata al pubblico durante il Salone di Ginevra del 2005. L’auto incarnava un concetto estremo di spyder, con parabrezza ridotto ai minimi termini e abitacolo ispirato alle auto da gara che solcavano l’asfalto di Le Mans negli anni’50, come la Ferrari 860 Monza e la Jaguar D-Type.</p>
      <p>Da queste la Concept S riprende il corpo vettura con posto di guida “a vasca”, ma offre due cockpit, uno per ciascun lato. Si tratta di un effetto ottico in quanto l’abitacolo rimane un unico ambiente come nella Gallardo standard e i due sedili sono separati tra loro da un elemento di carrozzeria “sospeso” all’altezza della testa.</p>
      <p>
        <b>Unico esemplare costruito</b>
      </p>
      <p>In un primo momento la Casa di Sant’Agata Bolognese aveva previsto per la concept S una produzione di 100 esemplari, una decisione che venne subito revocata a causa degli alti costi della produzione. Un facoltoso acquirente, tuttavia, aveva fatto in tempo ad ordinarne un esemplare.</p>
      <p>Il costruttore, non volendo deludere il proprio cliente, decise di vendere ugualmente l’unica vettura realizzata, la stessa che a fine novembre sarà protagonista dell’asta di Abu Dhabi (assieme ad altre rarità, come la monoposto Ferrari su cui Schumacher corse e vinse tre Gran Premi nel 2002).</p>
      <p>
        <b>Ancora in rodaggio</b>
      </p>
      <p>La meccanica risulta invariata rispetto alla Gallardo di serie: a spingere l’auto è un 5.0 V10, che eroga 520 cavalli e ha percorso meno di 200 chilometri, praticamente il percorso necessario per andare dal proprio garage al concorso di eleganza di Pebble Beach, dove è stata invitata per due volte.</p>
      <p>La base d’asta non è stata comunicata ma la stessa vettura era già stata venduta da Sotheby’s a Monterey nel 2017 per 1,32 milioni di dollari. Vedremo se a Yas Marina la Concept S riuscirà a battere il suo record personale.</p>
    </article>
  </body>
</html>