<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/fea4e084eb95c838/andrei-nastase-asumarea-de-raspundere-putea-fi-evitata-daca-socialistii-ar-fi-avut-mai-multa-deschidere.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-08T08:14:12+00:00"/>
    <meta property="og:title" content="Andrei Năstase: Asumarea de răspundere putea fi evitată, dacă socialiștii ar fi avut mai multă deschidere"/>
    <meta property="og:description" content="Dacă ar fi existat mai multă deschidere din partea socialiștilor și din partea președintelui Republicii Moldova, Igor Dodon, n-ar fi fost nevoie de asumarea de răspundere a Guvernului pentru modificarea modalității de preselecție a candidaților la funcția de procuror general, acest lucru putea fi soluționat în Parlament. Declarația aparține președintelui Partidului Platforma Demnitate și Adevăr, Andrei Năstase, ministru al afacerilor interne."/>
  </head>
  <body>
    <article>
      <h1>Andrei Năstase: Asumarea de răspundere putea fi evitată, dacă socialiștii ar fi avut mai multă deschidere</h1>
      <address><time datetime="2019-11-08T08:14:12+00:00">08 Nov 2019, 08:14</time> by <a rel="author">Jurnal.md</a></address>
      <p>
        <b>Dacă ar fi existat mai multă deschidere din partea socialiștilor și din partea președintelui Republicii Moldova, Igor Dodon, n-ar fi fost nevoie de asumarea de răspundere a Guvernului pentru modificarea modalității de preselecție a candidaților la funcția de procuror general, acest lucru putea fi soluționat în Parlament. Declarația aparține președintelui Partidului Platforma Demnitate și Adevăr, Andrei Năstase, ministru al afacerilor interne.</b>
      </p>
      <p>„Având în vedere că procesele au derulat așa cum au derulat, această instituție a concursurilor la baza căreia au stat cele mai bune intenții ale noastre, a fost discreditată în ultima perioadă. Mă tem că pe o bună perioadă de timp și atunci era nevoie de acest exercițiu de asumare a răspunderii de către un Guvern care și-a propus, de la bun început, drept prioritate reformarea justiției, eradicarea corupției, eliminarea tuturor schemelor din economia națională și, bineînțeles, să ofere oamenilor dreptate și o viață mai bună”, a afirmat Andrei Năstase la emisiunea „Moldova în direct” de la postul public Moldova 1.</p>
      <p>Andrei Năstase menționează că actuala guvernare a făcut multe lucruri bune și a obținut multe succese, dar când s-a ajuns la reformarea justiției s-a constatat că „cineva are un gen de frică de un procuror independent care nu ar răspunde la comenzi politice”. Liderul PPDA susține că ar fi vorba, în acest caz, de președintele Igor Dodon. „În primul rând, este vorba despre președintele Dodon. Este limpede, se vede cu ochiul liber. Nu pot să spun în totalitate despre socialiști și sunt sigur că și în Partidul Democrat mai există niște oameni care nu neapărat sunt împotriva unei asemenea legi pentru că nu toți au furat, nu toți sunt pasibili de pedepse penale”, a afirmat politicianul.</p>
      <p>Ministrul spune că gestul de asumare a răspunderii de către Guvernul Sandu este unul justificat în condițiile în care se află la moment Republica Moldova.</p>
      <p>Totodată, Andrei Năstase combate speculațiile apărute în ultimele zile că el ar putea fi propus la funcția de procuror general. „Din păcate, nu-mi mai pot realiza visul din studenție de a ajunge în ierarhia Procuraturii, în vârful acestei instituții, pentru că, în 2015, am fost nevoit să intru în politică, să fiu în fruntea unui partid pe care îl conduc și astăzi, și asta îmi creează anumite dificultăți în a mai pretinde la asemenea funcții”, a afirmat Andrei Năstase.</p>
    </article>
  </body>
</html>