<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=949608"/>
    <meta property="og:site_name" content="Andhrajyothy"/>
    <meta property="article:published_time" content="2019-11-08T08:51:00+00:00"/>
    <meta property="og:title" content="ఎస్పీ సంతకం ఫోర్జరీ.. తరువాత ఏం జరిగిందంటే..."/>
    <meta property="og:description" content="ADVT"/>
  </head>
  <body>
    <article>
      <h1>ఎస్పీ సంతకం ఫోర్జరీ.. తరువాత ఏం జరిగిందంటే...</h1>
      <address>
        <time datetime="2019-11-08T08:51:00+00:00">08 Nov 2019, 08:51</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>ఎస్పీ సంతకం ఫోర్జరీతో కానిస్టేబుళ్ల బదిలీల జాబితా</b>
        </li>
        <li>
          <b>సోషల్‌ మీడియాలో పోస్టింగ్‌</b>
        </li>
        <li>
          <b>ఎస్పీ ఆదేశాలతో ఇద్దరు కానిస్టేబుళ్లపై క్రిమినల్‌ కేసు</b>
        </li>
      </ul>
      <p><b>గుంటూరు:</b> బాధ్యత కలిగిన ఇద్దరు కానిస్టేబుళ్ళు తోటి కానిస్టేబుల్‌ను ఆట పట్టించాలని అనుకున్నారో ఏమో కానీ ఏకంగా ఎస్పీ సంతకాన్ని ఫోర్జరీ చేసి అడ్డంగా బుక్కయ్యారు. తమ తోటి కానిస్టేబుల్‌కు బదిలీ జరిగినట్లు రూరల్‌ ఎస్పీ విజయరావు విడుదల చేసినట్లుగా ఓ నకిలీ జాబితాను తయారు చేసి పోలీస్‌స్టేషన్‌ వాట్సాప్‌ గ్రూపులో పెట్టారు. దానిని ఓ కానిస్టేబుల్‌ 2011 బ్యాచ్‌ కానిస్టేబుల్‌ గ్రూప్‌లో పెట్టడంతో అక్కడ నుంచి అది వైరల్‌గా మారి రూరల్‌ ఎస్పీ దృష్టికి వచ్చింది. తాను బదిలీ ఉత్తర్వులు ఇవ్వకుండానే తన పేరుతో 20 మంది కానిస్టేబుళ్ళ బదిలీల జాబితా విడుదల కావడంతో ఆయన షాక్‌కు గురయ్యారు. వెంటనే పరిశీలించగా ఫోర్జరీ సంతకంతో పంపినట్లు గుర్తించారు. ఆయన ఆదేశాలతో ఇద్దరు కానిస్టేబుళ్ళపై దాచేపల్లి పోలీస్‌స్టేషన్‌లో కేసు నమోదైంది. ఈ సంఘటనకు సంబంధించిన వివరాలు ఇలా ఉన్నాయి.</p>
      <p> </p>
      <p>దాచేపల్లి పోలీస్‌స్టేషన్‌లో 2011 బ్యాచ్‌కు చెందిన డేవిడ్‌ రాజు (పీసీ 4455), ఎం.గణేష్‌ (పీసీ 4115) విధులు నిర్వహిస్తున్నారు. వారు తమ తోటి కానిస్టేబుల్‌ జె.మల్లికార్జున్‌ (పీసీ 4223)ను ఆట పట్టించాలని అనుకున్నారు. దీంతో 20 మంది కానిస్టేబుళ్ళ పేర్లతో బదిలీ ఆర్డర్‌ జాబితాను తయారు చేశారు. దానిని రూరల్‌ ఎస్పీ విజయరావు జారీ చేసినట్లు ఆయన సంతకాన్ని ఫోర్జరీ చేశారు. ఆ నకిలీ జాబితాను ఈ నెల 6న తయారు చేసి దాచేపల్లి పోలీస్‌స్టేషన్‌ వాట్సాప్‌ గ్రూపులో డేవిడ్‌ రాజు పోస్టు పెట్టాడు. ఆర్డర్‌ కాపీని ఆ గ్రూపులో ఉన్న కానిస్టేబుల్‌ గురునాథరెడ్డి 2011 బ్యాచ్‌ వాట్సాప్‌ గ్రూపులోకి ఫార్వర్డ్‌ చేశాడు. అక్కడి నుంచి ఈ నకిలీ ఉత్తర్వుల జాబితా వాట్సాప్‌ గ్రూపుల్లో వైరల్‌గా మారింది. చివరకు అది రూరల్‌ ఎస్పీ విజయరావుకు చేరింది. దానిని పరిశీలించిన ఆయన విస్మయానికి గురయ్యారు. తన సంతకాన్ని ఫోర్జరీ చేసి బదిలీల జాబితా తయారు చేయడంపై తీవ్రంగా స్పందించారు. ఆ కానిస్టేబుళ్ళపై తక్షణం చర్యలు తీసుకోవాలని ఆదేశించారు. దీంతో వారిద్దరిపై దాచేపల్లి స్టేషన్‌లో ఫోర్జరీ, ఐటీ యాక్టు కింద క్రిమినల్‌ కేసులు నమోదు చేశారు.</p>
      <p> ఈ ఉదంతం పోలీసు వర్గాల్లో చర్చనీయాంశమైంది. తోటి కానిస్టేబుల్‌ను ఆట పట్టించేందుకు ఇంతటి తీవ్ర నేరానికి పాల్పడ్డారని పోలీసు అధికారులు సైతం తప్పు పడుతున్నారు. గౌరవంగా, బాధ్యతగా విధులు నిర్వర్తించాల్సిన పోలీసు శాఖలో ఇటువంటి చర్యలను ఎట్టి పరిస్థితుల్లో ఉపేక్షించేది లేదని రూరల్‌ ఎస్పీ పేర్కొన్నారు.</p>
    </article>
  </body>
</html>