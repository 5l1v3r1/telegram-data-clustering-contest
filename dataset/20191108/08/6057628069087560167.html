<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://ha.rfi.fr/afrika/20191108-daure-madugunyan-tawayen-congo-bosco-ntaganda-shekaru-30"/>
    <meta property="og:site_name" content="RFI"/>
    <meta property="article:published_time" content="2019-11-08T08:43:20+00:00"/>
    <meta property="og:title" content="An daure madugun'yan tawayen Congo Bosco Ntaganda shekaru 30"/>
    <meta property="og:description" content="Kotun hukunta manyan laifuffuka a duniya ta yanke wa tsohon madugun ‘yan tawayen Jamhuriyar Congo da Bosco Ntaganda hukuncin daurin shekaru 30 a gidan yari sabioda samun shi da aikata laifufukan yaki."/>
  </head>
  <body>
    <article>
      <h1>An daure madugun'yan tawayen Congo Bosco Ntaganda shekaru 30</h1>
      <address><time datetime="2019-11-08T08:43:20+00:00">08 Nov 2019, 08:43</time> by <a rel="author">Abdoulkarim Ibrahim</a></address>
      <p>
        <b>Kotun hukunta manyan laifuffuka a duniya ta yanke wa tsohon madugun ‘yan tawayen Jamhuriyar Congo da Bosco Ntaganda hukuncin daurin shekaru 30 a gidan yari sabioda samun shi da aikata laifufukan yaki.</b>
      </p>
      <p>Wannan hukunci shi ne mafi tsanani da kotun ta taba yanke wa mdugun wata kungiya ta ‘yan tawayen a tarihi.</p>
      <p>An sami Ntaganda da aikata laifuka da dama ciki har da kasha-kashe, bautar da jama’a, shigar da kanana yara a aikin soji a yankin Ituri mai arzikin ma’adinan. Har ila yau an samu Ntaganda da ake kira da suna Ternimator da laifin cin zarafin mata tare da galaza wa fararen hula.</p>
      <p>Da dama daga cikin laifukan da aka tuhumi tsohon madugun ‘yan tawayen mai shekaru 46 da aikatawa, na da alaka da kisan gillar da aka yi wa mazauna wasu kauyuka, a matsayinsa na mai bayar da umurni ga dakarunsu.</p>
      <p>A cewar kungiyoyin kare hakkin dan adam, sama da mutane dubu 60 ne aka kashe daga lokacin da rikici ya barke a yankin Ituri a shekarar 1999,</p>
      <p>Kakakin babbar kotun ya bayyana hukuncin a matsayin mafi tsanani da aka taba yanke wa masu aikata manyan laifuka tun kafuwar kotun a shekarar 2002.</p>
    </article>
  </body>
</html>