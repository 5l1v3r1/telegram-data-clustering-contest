<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/science/2019/11/08/okeanite-se-zatopliat-po-byrzo-ot-predvijdanoto.428933"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T08:20:00+00:00"/>
    <meta property="og:title" content="Океаните се затоплят по-бързо от предвижданото"/>
    <meta property="og:description" content="Учени изследвали предишния период на затопляне | Dnes.bg"/>
  </head>
  <body>
    <article>
      <h1>Океаните се затоплят по-бързо от предвижданото</h1>
      <h2>Учени изследвали предишния период на затопляне</h2>
      <address><time datetime="2019-11-08T08:20:00+00:00">08 Nov 2019, 08:20</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Промените в климата могат да предизвикат много по-бързо и по-голямо покачване на нивото на океаните, показа изследване на предишния период на затопляне преди 125 000 години, предаде АФП.</p>
      <p>Водата тогава се е издигнала на 10 м над сегашното равнище с темп до 3 м на век, твърдят учени от Австралийския национален университет. Този сценарий би бил катастрофа за стотици милиони хора.</p>
      <p>Тъй като периодите на захлаждане и затопляне на Земята се редуват, учените са изследвали данни от предишния междуледников период преди 125 000 години. Тогава средните температури били с около градус по-високи от сегашните, но промените в климата през последните 200 години са по-бързи заради индустриалните парникови емисии.</p>
      <p>Затова изследването на този междуледников период "показва само долната граница на прогнозите за това, което може да се случи", пишат авторите на изследването.</p>
      <p>Според доклад на Междуправителствената експертна група за климатичните промени от септември миналата година нивото на океаните ще се покачи с около 43 см до края на века, ако температурите се повишат с 2 градуса Целзий, и с 84 см при 3 градуса Целзий, както насочват сегашните тенденции. <br/> </p>
      <p>/БТА/<br/> </p>
    </article>
  </body>
</html>