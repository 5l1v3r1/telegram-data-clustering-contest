<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/stefan-danailov-se-svzema-disha-bez-aparat-406162.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T08:33:49+00:00"/>
    <meta property="og:title" content="Стефан Данаилов се съвзема, диша без апарат"/>
    <meta property="og:description" content="Актьорът е контактен, но засега не пускат външни при него"/>
  </head>
  <body>
    <article>
      <h1>Стефан Данаилов се съвзема, диша без апарат</h1>
      <address><time datetime="2019-11-08T08:33:49+00:00">08 Nov 2019, 08:33</time> by <a rel="author">Редактори</a></address>
      <p>Жизнените показатели на Стефан Данаилов леко са се подобрили и лекарите са го изключили от апаратното дишане, за да продължат лечението. Той е в съзнание и говори. Свижданията с актьора обаче са силно ограничени, за да се избегне риск от инфекции за отслабения му организъм, съобщава "Монитор".</p>
      <p>Племенницата му Росица Обрешкова се е видяла само за 5 минути с него и сподели за "Монитор", че според нея няма развитие нито в посока подобрение, нито в посока влошаване. Рехабилитационните процедури и масажи не спират, за да не получи големият актьор рани от залежаване и да не се обездвижат ставите му. Актрисата Ирен Кривошиева пък нито потвърди, нито отрече да го е посетила. "Напишете добро и добро ще се случи", прибави своето пожелание тя към добрата енергия на почитателите му.</p>
      <p>Голяма метастаза в лимфен възел в областта на белия дроб е причината за тежкото състояние на Стефан Данаилов, който се бори за живота си в реанимацията на Военномедицинска академия.</p>
      <p>Дихателната недостатъчност, заради която се е наложило да му бъде направена трахеотомия и да бъде поставен на апаратно дишане, затруднява и сърдечната и бъбречната дейност на актьора. Метастазата е открита още при приемането на 76-годишния Стефан Данаилов във ВМА.</p>
      <p>През 2013 г. Мастера бе диагностициран с Неходжкинов лимфом - заболяване, при което злокачествените клетки се образуват в лимфната система. Тогава засегнатият лимфен възел е в коремната област, но въпреки лечението сега медиците са открили голямо образувание в областта на белия дроб.</p>
      <p>Посещенията при актьора са строго забранени, защото имунната му система практически не функционира. Лекарите отказват да предоставят информация освен на най-близките му - племенницата му Росица Обрешкова и доведения му син Росен Цанков.</p>
    </article>
  </body>
</html>