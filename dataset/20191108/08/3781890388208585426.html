<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740642"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T08:26:00+00:00"/>
    <meta property="og:title" content="&quot;สันติ&quot;นำสื่อสัญจรเปิดคลินิกสอนบอล"/>
    <meta property="og:description" content="'สันติ ป่าหวาย' อธิบดีกรมพลศึกษา เปิดกิจกรรมสื่อมวลชนสัญจรภายใต้โครงการสร้างการรับรู้ด้านพลศึกษา กีฬา นันทนาการ และวิทยาศาสตร์การกีฬา ระหว่างวันที่ 8-9 พ.ย.62 ที่ จ.ชลบุรี"/>
  </head>
  <body>
    <article>
      <h1>"สันติ"นำสื่อสัญจรเปิดคลินิกสอนบอล</h1>
      <address>
        <time datetime="2019-11-08T08:26:00+00:00">08 Nov 2019, 08:26</time>
      </address>
      <p>
        <b>"สันติ ป่าหวาย" อธิบดีกรมพลศึกษา เปิดกิจกรรมสื่อมวลชนสัญจรภายใต้โครงการสร้างการรับรู้ด้านพลศึกษา กีฬา นันทนาการ และวิทยาศาสตร์การกีฬา ระหว่างวันที่ 8-9 พ.ย.62 ที่ จ.ชลบุรี</b>
      </p>
      <p>นายสันติ ป่าหวาย อธิบดีกรมพลศึกษา กระทรวงการท่องเที่ยวและกีฬา เป็นประธานเปิดกิจกรรมสื่อมวลชนสัญจรภายใต้โครงการสร้างการรับรู้ด้านพลศึกษา กีฬา นันทนาการ และวิทยาศาสตร์การกีฬา ประจำปีงบประมาณ พ.ศ.2562 ระหว่างวันที่ 8-9 พ.ย.62 ที่ จ.ชลบุรี โดยมีสื่อมวลชนจากทุกแขนงเข้าร่วมเป็นจำนวนมาก โดยการจัดกิจกรรมครั้งนี้ได้นำทีมสื่อมวลชน ไปดูวิธีการเปิดคลินิกสอนกีฬานอกพื้นที่ สนามฟุตบอลเค ฟุตบอล สเตเดี้ยม พัทยา ซึ่ง กรมพลศึกษา ได้เปิดคลินิกสอนทักษะฟุตบอลให้กับเด็ก เยาวชน เพื่อให้เกิดแรงบันดาลใจในการเล่น กีฬา ออกกำลังกาย ที่สำคัญเพื่อให้เด็ก เยาวชนได้ใช้เวลาว่างให้เกิดประโยชน์ ห่างไกลยาเสพติด พร้อมทั้งยังได้มีการมอบอุปกรณ์กีฬาให้ รร.เมืองพัทยา 8 (พัทธยานุกูล) และ รร.วัดกระทุ่มเสือปลา จากนั้น ได้มีการจัดกิจกรรมเตะฟุตบอลเชื่อมความสัมพันธ์ (ฟุตบอล 7 คน) ระหว่างผู้บริหารกรมพลศึกษากับทีมสื่อมวลชน เพื่อสร้างและขยายเครือข่ายการประชาสัมพันธ์ รวมถึงสร้างความสัมพันธ์และความเข้าใจอันดีระหว่างกรมพลศึกษากับสื่อมวลชนอีกด้วย<br/><br/><br/><br/>นอกจากนี้ นายสันติ ยังได้ประกาศเจตนารมณ์ในการดำเนินงานของกรมพลศึกษาว่าจะขับเคลื่อนภารกิจงาน โครงการ กิจกรรมต่างๆ ให้ลงไปในทุกพื้นที่ในประเทศไทย ตามนโยบายของ นายพิพัฒน์ รัชกิจประการ รมว.ท่องเที่ยวและกีฬา ที่มอบหมายให้กรมพลศึกษา เป็นหน่วยงาน “ต้นน้ำ” ในการพัฒนาการกีฬาของประเทศไทย ดังนั้นบุคลกรของกรมพลศึกษา จะต้องทำงานกันอย่างเข้มข้น เพื่อให้ประชาชนทั่วประเทศได้รับประโยชน์สูงสุดในเรื่องการออกกำลังกาย.</p>
    </article>
  </body>
</html>