<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.jantakareporter.com/hindi/congress-leader-nitin-raut-says-our-mlas-were-offered-rs-25-crore-by-bjp-leaders-in-maharashtra/271775/"/>
    <meta property="og:site_name" content="Janta Ka Reporter"/>
    <meta property="article:published_time" content="2019-11-08T08:52:59+00:00"/>
    <meta property="og:title" content="महाराष्ट्र: कांग्रेस नेता का आरोप- बीजेपी ने हमारे दो विधायकों को दिया 25 करोड़ का ऑफर"/>
    <meta property="og:description" content="महाराष्ट्र में भाजपा और शिवसेना के बीच सरकार बनाने को लेकर चल रही खींचतान के बीच कांग्रेस ने भारतीय जनता पार्टी (भाजपा) पर बड़ा आरोप लगाया है।"/>
  </head>
  <body>
    <article>
      <h1>महाराष्ट्र: कांग्रेस नेता का आरोप- बीजेपी ने हमारे दो विधायकों को दिया 25 करोड़ का ऑफर</h1>
      <address><time datetime="2019-11-08T08:52:59+00:00">08 Nov 2019, 08:52</time> by <a rel="author">JKR Staff</a></address>
      <p>महाराष्ट्र में भाजपा और शिवसेना के बीच सरकार बनाने को लेकर चल रही खींचतान के बीच कांग्रेस ने भारतीय जनता पार्टी (भाजपा) पर बड़ा आरोप लगाया है। कांग्रेस नेता नितिन राउत ने कहा कि, भाजपा लगातार कांग्रेस विधायकों को पैसे का लालच देकर तोड़ने की कोशिश कर रही है।</p>
      <figure>
        <img src="http://www.jantakareporter.com/wp-content/uploads/2019/11/Nitin-Raut.png"/>
        <figcaption>फोटो: ANI (कांग्रेस नेता नितिन राउत)</figcaption>
      </figure>
      <p>समाचार एजेंसी ANI के मुताबिक महाराष्ट्र कांग्रेस के नेता नितिन राउत ने कहा, “ऐसी खबरें थीं कि कांग्रेस के कुछ विधायकों से भाजपा नेताओं ने संपर्क साधा था। कल हमारे एक या दो विधायकों को करीब 25 करोड़ रुपये की पेशकश की गई थी। हम कर्नाटक में शुरू हुए हॉर्स ट्रेडिंग पैटर्न को रोकने की पूरी कोशिश करेंगे।”</p>
      <p>वहीं, महाराष्ट्र में सरकार गठन को लेकर जारी गतिरोध के बीच कांग्रेस ने शुक्रवार को अपने नव निर्वाचित विधायकों की बैठक बुलाई है। पार्टी सूत्रों ने बताया कि इस बैठक में कांग्रेस प्रदेश अध्यक्ष बालासाहेब थोराट और दूसरे वरिष्ठ नेता उपस्थित रहेंगे।</p>
      <figure>
        <iframe data-src="https://twitter.com/ANI/status/1192698694891499520?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>गौरतलब है कि, प्रदेश में सरकार गठन को लेकर गतिरोध अभी बना हुआ है। बता दें कि, हालिया चुनाव में किसी भी दल को बहुमत नहीं मिल पाया है। महाराष्ट्र में 288 सदस्यीय विधानसभा के लिये हाल में हुए चुनाव में भाजपा ने 105 सीटों पर जीत हासिल की थी जबकि शिवसेना के खाते में 56 सीटें आई हैं। राकांपा ने 54 सीटें जीतीं और कांग्रेस के खाते में 44 सीटें आई हैं। महाराष्ट्र की 13वीं विधानसभा का कार्यकाल नौ नवंबर को पूरा हो रहा है।</p>
      <p>हालांकि, शिवसेना ने बीजेपी के सामने सरकार बनाने को लेकर 50-50 का फॉर्मूला सामने रखा है, जिसके बाद पेंच फंस गया है। शिवसेना की मांग है दोनों पार्टियों को ढाई-ढाई साल सरकार बनाने का मौका मिलना चाहिए।</p>
    </article>
  </body>
</html>