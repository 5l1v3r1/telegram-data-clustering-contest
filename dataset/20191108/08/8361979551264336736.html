<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/okupanti-zrivayut-rozvedennya-sil-na-donbasi-novini-ukrajini-50052332.html"/>
    <meta property="og:site_name" content="НВ"/>
    <meta property="article:published_time" content="2019-11-08T08:04:00+00:00"/>
    <meta property="og:title" content="Бойовики не підтвердили готовність до розведення сил на ділянці Богданівка-Петрівське — командування ООС"/>
    <meta property="og:description" content="Окупаційні війська не підтверджують готовність до розведення сил на ділянці Богданівка-Петрівське у Луганській області, заявив командувач Операцією об'єднаних сил (ООС) Володимир Кравченко."/>
  </head>
  <body>
    <article>
      <h1>Бойовики не підтвердили готовність до розведення сил на ділянці Богданівка-Петрівське — командування ООС</h1>
      <h2>Окупаційні війська не підтверджують готовність до розведення сил на ділянці Богданівка-Петрівське у Луганській області, заявив командувач Операцією об'єднаних сил (ООС) Володимир Кравченко.</h2>
      <address>
        <time datetime="2019-11-08T08:04:00+00:00">08 Nov 2019, 08:04</time>
      </address>
      <p>«На даний момент підтвердження немає, але ви всі пам'ятаєте понеділок 4 число, біла ракета, вони 4 числа були готові, сьогодні не готові. Висновки можна зробити однозначно», - підкреслив він на брифінгу в Києві.</p>
      <p>Пропагандистські ресурси «ЛНР» і «ДНР» пишуть про нібито готовність почати розведення в суботу, 9 листопада.</p>
      <p>Кравченко підкреслив, що українська сторона готова розпочати розведення 8 листопада о 12:00, адже 7-денний режим тиші на цій ділянці дотримано.</p>
      <p>«Ця дата визначена з урахуванням останнього порушення режиму тиші на цій ділянці, яке було зафіксовано 30 жовтня цього року», - сказав він.</p>
      <p>О 12:00 українські військові запустять білу ракету, що буде сигналізувати противнику про готовність почати розведення.</p>
      <p>«Якщо ворожа сторона не відповість таким же сигналом, то можна буде вважати, що противник зірвав не тільки процес розведення, але і вкотре порушив міжнародні домовленості», - сказав Кравченко.</p>
      <p>Кравченко нагадав, що війська ООС планується відвести на 1 км, так само на 1 км повинна відвести війська і протилежна сторона. Процес фіксуватимуть представники спеціальної моніторингової місії ОБСЄ, українські військовослужбовці та Спільний центр з контролю і координації.</p>
      <p>
        <b>Розведення сил і засобів відбуватиметься протягом трьох днів.</b>
      </p>
      <p>Богданівка перебуває під контролем українських військ і за межами дільниці розведення. Зараз там проживає семеро мирних громадян.</p>
      <p>Петрівське перебуває під контролем окупаційної влади, і також за межами ділянки розведення.</p>
      <p>Президент України Володимир Зеленський вважає розведення сил на Донбасі кроком до припинення бойових дій і можливістю для зустрічі лідерів нормандської четвірки (Україна - Німеччина - Франція - Росія) для обговорення врегулювання ситуації на сході України.</p>
    </article>
  </body>
</html>