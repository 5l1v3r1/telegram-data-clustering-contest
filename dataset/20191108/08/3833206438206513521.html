<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Razkrasyavat-Plovdiv-s-nad-1-000000-cvetya-912140"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T08:56:00+00:00"/>
    <meta property="og:title" content="Разкрасяват Пловдив с над 1 000 000 цветя"/>
    <meta property="og:description" content="Тази есен в Пловдив са засадени рекордните над 1 000 000 цветя, съобщи заместник-директорът на ОП &quot;Г..."/>
  </head>
  <body>
    <article>
      <h1>Разкрасяват Пловдив с над 1 000 000 цветя</h1>
      <address>
        <time datetime="2019-11-08T08:56:00+00:00">08 Nov 2019, 08:56</time>
      </address>
      <p>Тази есен в Пловдив са засадени рекордните над 1 000 000 цветя, съобщи заместник-директорът на ОП "Градини и паркове“ инж. Георги Николаев. Когато разцъфтят напролет, градът ще е още по-красив.</p>
      <p>Най-многобройни са теменужките – морави, сини, бели, жълти, червени, оранжеви, както и с преливащи цветове. Има също много парички, незабравки и други видове, които на местна почва виреят добре. Всички цветя са собствено производство. Насажденията са из целия град – не само в централните паркове, а и в кварталните градинки, по разделителните ивици на булеварди и кръгови кръстовища, дори в междублокови пространства, където има осигурено поливане.</p>
      <p>От "Градини и паркове“ се надяват, че пловдивчани ще харесат новите цветни фигури в Цар-Симеоновата градина. Те са оформени с около 100 000 стръка – теменужки, ефектно "гарнирани“ със сребристо-зелените цинерария и сантолина. Сред тях ще разцъфтят и прекрасни лалета. Красиви лалета отново ще украсят и градинката на площад "Стефан Стамболов“ пред сградата на общината. Миналата пролет точно там бяха направени хиляди селфита. Сега са засадени 1600 луковици от най-висококачествени холандски лалета.</p>
      <p>"И занапред ще съдействаме на инициативни наши съграждани, които искат да разкрасят междублоковите пространства, като им предоставяме посадъчен материал“, каза инж. Георги Николаев.</p>
    </article>
  </body>
</html>