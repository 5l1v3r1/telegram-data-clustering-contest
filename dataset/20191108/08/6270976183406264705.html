<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/v-petrivskomu-rozvedennya-syl-tryvatyme-try-dni/"/>
    <meta property="og:site_name" content="Рубрика"/>
    <meta property="article:published_time" content="2019-11-08T08:21:54+00:00"/>
    <meta property="og:title" content="В Петрівському розведення сил триватиме три дні"/>
    <meta property="og:description" content="Практичне розведення сил в Петрівському на Донбасі буде проходити протягом трьох днів, після чого почнеться розмінування та демонтаж фортифікаційних споруд. Про це на брифінгу повідомив командувач ООС Володимир Кравченко, передає РБК-Україна. За його словами, війська операції Об’єднаних сил відведуть на один кілометр, також свої війська повинна відвести сторона противника. “Нагадаємо, процес розведення відбувається за умови […]"/>
  </head>
  <body>
    <article>
      <h1>В Петрівському розведення сил триватиме три дні</h1>
      <address><time datetime="2019-11-08T08:21:54+00:00">08 Nov 2019, 08:21</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/08/2019-08-05-5.46.32-PP-620x410.jpg"/>
      </figure>
      <p>Володимир Кравченко<br/><b><b>Практичне розведення сил в Петрівському на Донбасі буде проходити протягом трьох днів, після чого почнеться розмінування та демонтаж фортифікаційних споруд.</b></b></p>
      <p>Про це на брифінгу повідомив командувач ООС Володимир Кравченко, передає <a href="https://www.rbc.ua/ukr/news/razvedenie-sil-petrovskom-dolzhno-zanyat-1573199468.html">РБК-Україна.</a></p>
      <p>За його словами, війська операції Об’єднаних сил відведуть на один кілометр, також свої війська повинна відвести сторона противника.</p>
      <p>“Нагадаємо, процес розведення відбувається за умови дзеркальних дій з обох сторін. Для цього процес повинен бути зафіксований представниками СММ ОБСЄ і нашими військовими з СЦКК”, – сказав Кравченко.</p>
      <p>“Далі буде проходити розмінування та демонтаж фортифікаційних споруд. Ділянка № 3 у цьому плані простіше, порівняно з Золотим, адже розведення не зачіпає населених пунктів. <b>Сьогодні (8 листопада) в 12:00 ми запустимо сигнальну білу ракету.</b> Якщо супротивник не відповість, можна буде вважати, що вони не тільки зірвали процес розведення, але і порушили міжнародні домовленості”, – сказав Кравченко.</p>
      <p>Командувач ООС також заявив, що військові не знизять рівень бойової готовності, якщо розведення сил почнеться в Петрівському.</p>
      <p>“Якщо розведення сил і засобів на третій ділянці почнеться, військові не знизять рівень бойової готовності. У разі загострення ситуації і провокацій противника, наші підрозділи готові вийти на ті ж позиції”, – резюмував Кравченко.</p>
      <p>Кравченко також сказав, що вони поки не отримали підтвердження готовності до початку розведення сил 8 листопада від бойовиків. Він нагадав, що 4 листопада окупаційні сили запускали білу ракету, показуючи готовність до розведення.</p>
    </article>
  </body>
</html>