<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/auto-aziendali-sporche-alle-poste-di-taormina-la-slc-cgil-chiede-interventi-urgenti.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T08:02:23+00:00"/>
    <meta property="og:title" content="“Auto aziendali sporche” alle Poste di Taormina, la Slc Cgil chiede interventi urgenti"/>
    <meta property="og:description" content="Seconda lettera del sindacato ai vertici regionali nell'arco di una settimana"/>
  </head>
  <body>
    <article>
      <h1>“Auto aziendali sporche” alle Poste di Taormina, la Slc Cgil chiede interventi urgenti</h1>
      <address><time datetime="2019-11-08T08:02:23+00:00">08 Nov 2019, 08:02</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>Seconda lettera del sindacato ai vertici regionali nell'arco di una settimana</i>
      </p>
      <p>TAORMINA – “Le condizioni igieniche delle auto aziendali utilizzate dai lavoratori del Centro di distribizione delle Poste di Taormina non sono più sopportabili come dimostrato dal voluminoso dossier fotografico allegato”.</p>
      <p>La denuncia è del segretario provinciale della Slc Cgil settore poste, Carmelo Stancampiano. Porta la sua firma il documento (il secondo in una settimana) indirizzato ai responsabili di Poste italiane di Palermo e Messina.</p>
      <p>La stessa situazione si era registrata a Malfa “ma apprendiamo che lì, finalmente, sono state effettuate le pulizie da una ditta incaricata. Ci auguriamo – chiosa Stancampiano – che non si tratti di un episodio straordinario e che da oggi gli interventi siano puntuali, così come previsto dal capitolato. Per quanto attiene alle macchine aziendali di Taormina – aggiunge – alla nostra denuncia non ha fatto seguito alcun intervento aziendale e i colleghi di quel centro di recapito sono costretti a lavorare con auto sporche all’inverosimile. Riteniamo – scirve il sindacalista ai responsabili di Poste italiane – che questa inazione denoti poca sensibilità nei confronti dei lavoratori che già devono affrontare innumerevoli difficoltà conseguenti all’ultima riorganizzazione del servizio”.</p>
      <p>E’ stato infine rinnovato “il pressante invito a provvedere in tempi celeri ad un accurato lavaggio e igienizzazione interna delle macchine, evitandoci di dover ricorrere ad organi esterni dell’Azienda per ottenere il rispetto di un diritto di chi lavora in quel centro”.</p>
    </article>
  </body>
</html>