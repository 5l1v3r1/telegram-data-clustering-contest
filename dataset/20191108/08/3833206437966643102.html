<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Sluzhiteli-na-plovdivskata-direkciya-na-MVR-otlicheni-za-visok-profesionalizum-912123"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T08:11:00+00:00"/>
    <meta property="og:title" content="Служители на пловдивската дирекция на МВР отличени за висок професионализъм"/>
    <meta property="og:description" content="По повод празника на българската полиция – 8 ноември /Архангеловден/, служители на пловдивската дире..."/>
  </head>
  <body>
    <article>
      <h1>Служители на пловдивската дирекция на МВР отличени за висок професионализъм</h1>
      <address>
        <time datetime="2019-11-08T08:11:00+00:00">08 Nov 2019, 08:11</time>
      </address>
      <p>По повод празника на българската полиция – 8 ноември /Архангеловден/, служители на пловдивската дирекция на МВР бяха отличени за доказан висок професионализъм в служба на закона. На тържествената церемония днес директорът старши комисар <a href="https://www.plovdiv24.bg/novini/persons/5233.html">Йордан Рогачев</a> поздрави колегите си и им благодари за готовността да утвърждават позитивния облик на полицията, като осигуряват добър обществен ред, сигурност и спокойствие на гражданите, въпреки трудностите и предизвикателствата.</p>
      <p>За постигнати трайни резултати, безукорно поведение, проявена инициативност и професионализъм при изпълнение на служебните си задължения са наградени 295 служители на ОДМВР – Пловдив.</p>
      <p>От министъра на вътрешните работи предметна награда – огнестрелно оръжие, получи главен инспектор Мирослав Петков, началник на сектор в отдел “Криминална полиция". Други 4 служители са отличени с грамоти.</p>
      <p>Със заповед на главния секретар на МВР на 11 служители е обявена благодарност и писмена похвала. За конкретен съществен принос при изпълнение на служебните задължения с писмена похвала са наградени от директора на ОДМВР 180 служители, а от началниците на районни управления и сектори – 99.</p>
    </article>
  </body>
</html>