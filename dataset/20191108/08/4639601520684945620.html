<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/world/dw-poies-einai-oi-sxeseis-tis-tourkias-me-to-islamiko-kratos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T08:19:45+00:00"/>
    <meta property="og:title" content="DW: Ποιες είναι οι σχέσεις της Τουρκίας με το Ισλαμικό Κράτος;"/>
    <meta property="og:description" content="Η αντιπολίτευση επιρρίπτει στην κυβέρνηση ότι είναι στενές. Υποτίμησε η κυβέρνηση τον ισλαμιστικό κίνδυνο μέχρι σήμερα;"/>
  </head>
  <body>
    <article>
      <h1>DW: Ποιες είναι οι σχέσεις της Τουρκίας με το Ισλαμικό Κράτος;</h1>
      <h2>Η αντιπολίτευση επιρρίπτει στην κυβέρνηση ότι είναι στενές. Υποτίμησε η κυβέρνηση τον ισλαμιστικό κίνδυνο μέχρι σήμερα;</h2>
      <address><time datetime="2019-11-08T08:19:45+00:00">08 Nov 2019, 08:19</time> by <a rel="author">ΤοΒΗΜΑ Team</a></address>
      <p>Ποιες είναι οι σχέσεις της Τουρκίας με το Ισλαμικό Κράτος; Η αντιπολίτευση επιρρίπτει στην κυβέρνηση ότι είναι στενές. Υποτίμησε η κυβέρνηση τον ισλαμιστικό κίνδυνο μέχρι σήμερα;</p>
      <figure>
        <img src="https://www.tovima.gr/wp-content/uploads/2019/11/08/DW-L-RGB_whitebg.jpg"/>
      </figure>
      <p>Όταν την προηγούμενη εβδομάδα η αμερικανική κυβέρνηση ανακοίνωσε ότι ο αρχηγός του Ισλαμικού Κράτους Αμπού Μπακρ αλ Μπανγκτάντι έπεσε νεκρός από τα πυρά των αμερικανικών ειδικών δυνάμεων στην επαρχία Ιντλίμπ στη βόρεια Συρία, η ανακούφιση ήταν μεγάλη στη Δύση. Στα τουρκικά ΜΜΕ όμως η απορία ήταν μεγάλη. Πώς ήταν δυνατόν ο πλέον καταζητούμενος τρομοκράτης στον κόσμο να βρίσκεται μόλις λίγα χιλιόμετρα μακριά από τα τουρκικά σύνορα και σε μια περιοχή όπου η επιρροή της Άγκυρας είναι μεγάλη; Όπως έγινε αργότερα γνωστό, στην περιοχή διέμενε και η 65χρονη αδελφή του περιβόητου τρομοκράτη. Μόλις έξι χιλιόμετρα από τα τουρκικά σύνορα.</p>
      <p>
        <a href="https://www.in.gr/2019/11/08/greece/elstat-8-sta-10-noikokyria-exoun-prosvasi-sto-diadiktyo/">ΕΛΣΤΑΤ : 8 στα 10 νοικοκυριά έχουν πρόσβαση στο διαδίκτυο</a>
      </p>
      <p>Είναι τα τουρκικά σύνορα η τέλεια κρυψώνα για τα υψηλόβαθμα στελέχη του Ισλαμικού Κράτους; Η τουρκική κοινή γνώμη διερωτάται για τη σχέση ανάμεσα στην κυβέρνηση και τις ομάδες τζιχαντιστών. Ήδη πριν από την εξόντωση του αλ Μπαγκντάντι, η κατηγορία της αντιπολίτευσης ήταν ότι στον συριακό εμφύλιο η Τουρκία είχε συμπαραταχθεί με το Ισλαμικό Κράτος. Παράλληλα εντείνονταν οι φήμες ότι Τούρκοι συνοριοφύλακες επέτρεπαν σκόπιμα σε μαχητές του ISIS να περνούν τα τουρκικά σύνορα.</p>
      <p>
        <b>Εμφανής η παρουσία τζιχαντιστών σε πολλές τουρκικές πόλεις</b>
      </p>
      <p>Ο πρώην αναπληρωτής Γενικός Γραμματέας των τουρκικών μυστικών υπηρεσιών MIT Τσεβάτ Ενές τονίζει ότι η τουρκική κυβέρνηση κάνει περισσότερα τώρα κατά της τρομοκρατίας και ότι «η τουρκική κοινωνία στηρίζει αυτόν τον αγώνα». Ωστόσο παραδέχθηκε παράλληλα ότι «υπήρχε μια περίοδος που η τουρκική κυβέρνηση είχε υποτιμήσει τον κίνδυνο των τσιχαντιστών. Όταν ξεκίνησε ο εμφύλιος το 2011 δεν ελέγχονταν τα σύνορα τόσο καλά».</p>
      <p>Η αντιπολίτευση υπενθυμίζει ότι η στάση της κυβέρνησης είχε πολύ σοβαρές συνέπειες και υπενθυμίζει τις τρομοκρατικές επιθέσεις στο Σουρούτς το 2015 με 34 νεκρούς αλλά και τον Οκτώβριο του ίδιου χρόνου τη μεγαλύτερη τρομοκρατική επίθεση στην ιστορία της Τουρκίας. Μπροστά από τον κεντρικό σιδηροδρομικό σταθμό, δυο κομάντο αυτοκτονίας ανατινάχθηκαν και παρέσυραν στο θάνατο 100 ανθρώπους. Η δικηγόρος Νουρέι Ετσντογάν είναι πεπεισμένη πως αυτή η τραγωδία θα μπορούσε να έχει αποφευχθεί εάν είχαν γίνει πιο ενδελεχείς έλεγχοι.</p>
      <p>Σε ορισμένες τουρκικές πόλεις όπως τα Άδανα, η Άγκυρα και η Σμύρνη αλλά και σε πολλές μικρότερες κοντά στα σύνορα με τη Συρία, η παρουσίατζιχαντιστών είναι πλέον ιδιαίτερα εμφανής. Πολιτικοί αναλυτές εκτιμούν ότι παρά την εξόντωση του αρχηγού του ISIS η απειλή δεν έχει εκλείψει. Μπορεί ο θάνατός του καταρχάς να αποδυναμώσει το Ισλαμικό Κράτος, η ιδεολογία του όμως φαίνεται πως έχει ριζώσει σε πολλές χώρες. Ανάμεσά τους και η Τουρκία.</p>
      <p>
        <b>Πελίν Ούνκερ και Ντάνιελ Μπέλουτ</b>
      </p>
      <p>Επιμέλεια: Μαρία Ρηγούτσου</p>
      <p>
        <a href="https://www.tovima.gr/2019/11/08/politics/mparouti-i-epitropi-anatheorisis-apo-tin-epistoli-tsipra-sfodres-antidraseis-nd-kinal/">«Μπαρούτι» η Επιτροπή Αναθεώρησης από την επιστολή Τσίπρα – Σφοδρές αντιδράσεις ΝΔ – ΚΙΝΑΛ</a>
      </p>
    </article>
  </body>
</html>