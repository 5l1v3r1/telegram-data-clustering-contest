<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/esport3/sancionen-el-bisbal-per-la-seva-aturada-contra-la-repressio/noticia/2961866/"/>
    <meta property="og:site_name" content="CCMA"/>
    <meta property="article:published_time" content="2019-11-08T08:59:00+00:00"/>
    <meta property="og:title" content="Sancionen el Bisbal per la seva aturada contra la repressió"/>
    <meta property="og:description" content="El comitè d'apel·lació de la Federació Catalana de Bàsquet ha sancionat el Bisbal Bàsquet amb la pèrdua del partit que no va jugar el seu equip femení sub-25 contra el Fornells i el castiga, a més, amb 100 euros de multa."/>
  </head>
  <body>
    <article>
      <h1>Sancionen el Bisbal per la seva aturada contra la repressió</h1>
      <address><time datetime="2019-11-08T08:59:00+00:00">08 Nov 2019, 08:59</time> by <a rel="author">esport3</a></address>
      <p>El comitè d'apel·lació de la Federació Catalana de Bàsquet ha sancionat el Bisbal Bàsquet <b>amb la pèrdua del partit que no va jugar el seu equip femení sub-25 contra el Fornells i el castiga, a més, amb 100 euros de multa</b>.</p>
      <figure>
        <iframe data-src="https://twitter.com/bisbalbasquet/status/1192414417750757385?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El Bisbal Bàsquet va ser un dels clubs catalans que més clara va tenir la seva posició després de l'aparició de la sentència i la posterior repressió de la policia espanyola i els Mossos d'Esquadra. Abans del cap de setmana va anunciar la suspensió de tots els seus partits:</p>
      <figure>
        <iframe data-src="https://twitter.com/bisbalbasquet/status/1185519070050955264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Però l'equip del Fornells femení sub-25 sí que va comparèixer, tot i que havia estat avisat de les raons del seu rival per ajornar el duel.</p>
      <p>Malgrat la resolució, el club presentarà un recurs al Tribunal Català de l'Esport perquè considera que el comunicat que va fer la federació catalana els empara perquè permetia als clubs que ho desitgessin ajornar els seus partits.</p>
      <figure>
        <iframe data-src="https://twitter.com/bisbalbasquet/status/1184801747690295298?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>"<b>El comunicat de la federació catalana era ambigu pel que fa a la suspensió de partits; se'n renten les mans i no es pronuncien contra la violència policial; és equidistant, per dir-ho suaument</b>", va explicar a l"Esportiu l'entrenador del primer equip i directiu del club, Joan Ferrer.</p>
      <blockquote>"Ens és igual perdre o guanyar, però ho fem per una qüestió de dignitat. Els nostres jugadors són gent jove i molts volien anar a les manifestacions per denunciar tot el que s'està vivint. Molts altres equips ens han agraït la posició perquè entenen que la situació reclamava decisions més clares per part de la federació."</blockquote>
      <p>El Bisbal sempre s'ha manifestat com un dels clubs més reivindicatius del bàsquet català en la defensa del dret a l'autodeterminació i de la república catalana. De fet, el primer equip juga amb una samarreta dissenyada perquè s'hi vegi una estelada, defugint el tòpic superat que la política i l'esport no tenen res a veure.</p>
    </article>
  </body>
</html>