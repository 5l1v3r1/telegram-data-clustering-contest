<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/682995/aimatiri-symploki-sti-domi-prosfygon-sta-diavata-vgikan-machairia"/>
    <meta property="og:site_name" content="enikos.gr"/>
    <meta property="article:published_time" content="2019-11-08T08:48:00+00:00"/>
    <meta property="og:title" content="Αιματηρή συμπλοκή στη δομή προσφύγων στα Διαβατά: Βγήκαν μαχαίρια - Δέκα τραυματίες - ΦΩΤΟ"/>
    <meta property="og:description" content="Αιματηρό επεισόδιο μεταξύ Αφγανών σημειώθηκε το βράδυ της Πέμπτης στο Κέντρο Υποδοχής και Ταυτοποίησης των Διαβατών..."/>
  </head>
  <body>
    <article>
      <h1>Αιματηρή συμπλοκή στη δομή προσφύγων στα Διαβατά: Βγήκαν μαχαίρια - Δέκα τραυματίες - ΦΩΤΟ</h1>
      <address>
        <time datetime="2019-11-08T08:48:00+00:00">08 Nov 2019, 08:48</time>
      </address>
      <p>Αιματηρό επεισόδιο μεταξύ Αφγανών σημειώθηκε το βράδυ της Πέμπτης στο Κέντρο Υποδοχής και Ταυτοποίησης των <a href="http://www.enikos.gr/society/682591/diorganotis-barmpekiou-exo-apo-to-kyt-diavaton-ston-realfm-978-th">Διαβατών</a>, στη Θεσσαλονίκη. Σύμφωνα με αποκλειστικές πληροφορίες του thestival.gr, τραυματίστηκαν δέκα άτομα. Τέσσερις νεαροί μεταφέρθηκαν στο νοσοκομείο. Οι δύο από αυτούς είχαν σοβαρά τραύματα από μαχαίρι.</p>
      <p>Η συμπλοκή σημειώθηκε μεταξύ δύο ομάδων Αφγανών που ανήκουν σε διαφορετικές εθνοτικές ομάδες του Αφγανιστάν. Μια παρεξήγηση ήταν αρκετή για να βγούνε τα μαχαίρια.</p>
      <p>
        <b>Το περιστατικό</b>
      </p>
      <p>Όλα άρχισαν όταν ένας άντρας ζήτησε από μια παρέα νεαρών Αφγανών να αποχωρήσει δίπλα από το κοντέινέρ του. Οι φωνές τους δεν του επέτρεπαν να κοιμηθεί. Οι Αφγανοί παρέμειναν στο σημείο. Ο άντρας, που φέρεται να έχει ηγετικό ρόλο μεταξύ των Αφγανών που μιλούν φαρσί, ζήτησε από την ομάδα του να επιτεθεί στην παρέα των Αφγανών που φωνασκούσαν. Η εντολή του εκτελέστηκε άμεσα. Οι νεαροί μόλις είδαν τα μαχαίρια τράπηκαν σε φυγή. Εγκλωβίστηκαν στη νοτιοανατολική γωνία του κέντρου φιλοξενίας και δέχτηκαν αρκετά χτυπήματα με ξύλα και μαχαίρια.</p>
      <p>Στο σημείο έσπευσε ισχυρή αστυνομική δύναμη. Οι αστυνομικοί μερίμνησαν να παραλειφθούν από τα ασθενοφόρα τα τέσσερα άτομα που είχαν τραυματιστεί σοβαρά. Δεν επενέβησαν στο εσωτερικό της δομής καθώς το περιστατικό είχε λήξει.</p>
      <p>Οι πρωταγωνιστές του επεισοδίου κλείστηκαν στα κοντέινέρ τους περιμένοντας αντίποινα. Έξι άτομα που τραυματίστηκαν στη συμπλοκή αρνήθηκαν να μεταβούν στο νοσοκομείο και έλαβαν τις πρώτες βοήθειες από φίλους τους.</p>
      <figure>
        <img src="http://media.enikos.gr/data/photos/682995_afb0cec5c8-9934f8a9d2d29cab.jpg"/>
      </figure>
      <p>Τα θύματα της επίθεσης καταγγέλλουν ότι εντός του πρώην στρατοπέδου Αναγνωστοπούλου επικρατεί ανομία. Ο πιο δυνατός ή αυτός που έχει μαχαίρι μπορεί και επιβάλλει τα «θέλω» του. Οι υπόλοιποι υπακούουν.</p>
      <p>«Η συγκεκριμένη ομάδα Αφγανών δημιουργεί καθημερινά προβλήματα. Είναι οκτώ άτομα και τους καθοδηγεί ένας μεγαλύτερος σε ηλικία άντρας ο οποίος και τους προμηθεύει με μαχαίρια. Αυτοί έχουν μαχαίρια, έχουν ραβδιά και μας επιτίθενται. Εμείς δεν έχουμε τρόπο να αμυνθούμε» δήλωσε στο thestival.gr 22χρονος Αφγανός που διαμένει στο κέντρο φιλοξενίας τους τελευταίους έξι μήνες.</p>
      <p>Στη δομή των Διαβατών διαβιούν περίπου 1.500 πρόσφυγες και μετανάστες. Αρκετοί από αυτούς που είναι δηλωμένοι στο κέντρο φιλοξενίας διαμένουν σε ξενοδοχεία του κέντρου της Θεσσαλονίκης. Υπάρχουν και εκείνοι που δεν είναι καταγεγραμμένοι και παρά ταύτα μένουν σε σκηνές εντός του ΚΥΤ Διαβατών. Όταν δημιουργήθηκαν τα κέντρα αυτά, έμοιαζαν να είναι η λύση του προβλήματος. Σήμερα, όπως δείχνουν τα γεγονότα, αποτελούν μέρος του μεταναστευτικού προβλήματος.</p>
      <p>Πηγή πληροφοριών και φωτό: thestival.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/682806/bloko-se-poulman-me-asynodefta-prosfygopoula-apo-katoikous-tis-ka%0A%20%20%20%20%0A"/>
        <a href="http://www.enikos.gr/society/682794/sto-limani-tou-peiraia-to-diagoras-me-168-metanastes-kai-prosfyge%0A%20%20%20%20%0A"/>
        <a href="http://www.enikos.gr/society/682739/poiniki-erevna-gia-tis-katangelies-peri-parakyklomatos-sto-kethea%0A%20%20%20%20%0A"/>
        <a href="http://www.enikos.gr/society/682665/dimarchos-sevrion-kalodechoumenoi-oi-prosfyges-pou-tha-erthoun%0A%20%20%20%20%0A"/>
        <a href="http://www.enikos.gr/society/682591/diorganotis-barmpekiou-exo-apo-to-kyt-diavaton-ston-realfm-978-th%0A%20%20%20%20%0A"/>
        <a href="http://www.enikos.gr/society/682560/sto-limani-tou-peiraia-to-nisos-samos-me-75-prosfyges-kai-metanas%0A%20%20%20%20%0A"/>
        <a href="http://www.enikos.gr/society/682355/nees-afixeis-prosfygon-kai-metanaston-ston-peiraia%0A%20%20%20%20%0A"/>
        <a href="http://www.enikos.gr/society/682318/mitropolitis-dimitriados-opoios-arneitai-tin-prosfora-se-prosfyge%0A%20%20%20%20%0A"/>
        <a href="http://www.enikos.gr/society/682138/apo-ta-nisia-stin-ipeirotiki-chora-olo-to-schedio-gia-ti-metegkat%0A%20%20%20%20%0A"/>
      </related>
    </article>
  </body>
</html>