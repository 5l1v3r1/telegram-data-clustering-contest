<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/espanyol-ludogorec-razgrad-wynik-meczu-czerwona-kartka-jacka-goralskiego-liga-europy-2019-20,983867.html"/>
    <meta property="og:site_name" content="TVN24"/>
    <meta property="article:published_time" content="2019-11-08T08:50:00+00:00"/>
    <meta property="og:title" content="Zespół Polaków zdemolowany, bez strzału na bramkę. &quot;Trudno to nazwać meczem&quot;"/>
    <meta property="og:description" content="Trudno wyobrazić sobie bardziej jednostronne widowisko. W czwartkowy wieczór Łudogorec Razgrad przegrał na wyjeździe w Lidze Europy z Espanyolem 0:6, nie oddając choćby jednego strzału, przy posiad..."/>
  </head>
  <body>
    <article>
      <h1>Zespół Polaków zdemolowany, bez strzału na bramkę. "Trudno to nazwać meczem"</h1>
      <address>
        <time datetime="2019-11-08T08:50:00+00:00">08 Nov 2019, 08:50</time>
      </address>
      <slideshow>
        <figure>
          <img src="https://r-scale-60.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/89ef7a15-ecae-4e54-a888-7f30ecfb7728.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/9f6992966d4c363ea0162a056cb45fe5/f22c536f-d536-44aa-8e20-26ac4e4aecca-480p.mp4"/>
          <figcaption>Jakub Świerczok</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/e8dfff4676a47048d6f0c4ef899593dd/b1e521a1-c9ab-4cb7-a6e0-a2743a96835f-480p.mp4"/>
          <figcaption>Góralski i Kędziora przyjechali na zgrupowanie kadry</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2647c1dba23bc0e0f9cdf75339e120d2/c28bdd8b-45fb-4fa4-8beb-31a7159f603e-480p.mp4"/>
          <figcaption>Jacek Góralski: chciałbym zagrać</figcaption>
        </figure>
        <figcaption>Tym razem Świerczok nie opuścił ławki Foto: Getty Images | Video: Newspix</figcaption>
      </slideshow>
      <h3>Trudno wyobrazić sobie bardziej jednostronne widowisko. W czwartkowy wieczór Łudogorec Razgrad przegrał na wyjeździe w Lidze Europy z Espanyolem 0:6, nie oddając choćby jednego strzału, przy posiadaniu piłki na poziomie 29 proc. Do kompromitującej postawy mistrzów Bułgarii przyczynił się Jacek Góralski, który już w 35. minucie wyleciał z boiska po czerwonej kartce.</h3>
      <related>
        <a href="https://eurosport.tvn24.pl/pilka-nozna,105/pewne-zwyciestwo-i-manchester-united-gra-dalej-zespol-polakow-rozgromiony,983833.html"/>
      </related>
      <p>- Trudno to nazwać meczem. Wszystko stało się bardzo szybko. Pierwszy gol, drugi gol, czerwona kartka i gra się skończyła. Od tego momentu było już po wszystkim – powiedział po meczu trener Łudogorca Aleksi Żeliazkow.</p>
      <h3>Góralski zapracował na wykluczenie</h3>
      <p>Jego zdaniem wyrzucenie z boiska Góralskiego po drugiej żółtej kartce było zbyt pochopną decyzją. Polski pomocnik otrzymał kolejne upomnienie po tym, jak rywal nabił jego rękę w szesnastce Łudogorca.</p>
      <p>- Moim zdaniem to była przesada. To jednak wyłącznie moja opinia – przyznał szkoleniowiec.</p>
      <p>Inna sprawa, że były piłkarz Jagiellonii wykluczony mógł zostać już po swoim pierwszym przewinieniu, gdy po upływie 25 minut ostro zaatakował rywala w środkowej strefie boiska.</p>
      <p>Czerwona kartka dla Polaka przesądziła o klęsce mistrza Bułgarii. Wcześniej - już w 12. minucie - wyrzucony został też Brazylijczyk Rafael Forster.</p>
      <figure>
        <img src="https://r-scale-40.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/984b59ba-af32-4044-a948-16ace893d5ba.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Jacek Góralski w meczu Espanyol - Łudogorec Razgrad<cite>Źródło: Getty Images</cite></figcaption>
      </figure>
      <h3>Musieli bronić honoru</h3>
      <p>W przerwie, przy prowadzeniu Espanyolu 3:0, Żeliazkow prosił swoich piłkarzy, by ci w drugich 45 minutach "stanęli w obronie swojego honoru".</p>
      <p>- Zrobili wszystko, co byli w stanie. Niestety byliśmy rozbici psychicznie. Na szczęście jesteśmy profesjonalistami i szybko wybrniemy z tej sytuacji – zakończył.</p>
      <p>W całym spotkaniu Espanyol oddał na bramkę gości celnych 12 strzałów, przeprowadzając aż 25 groźnych akcji. Po stronie Łudogorca w obu rubrykach po ostatnim gwizdku widniało zero.</p>
      <p>Cały mecz na ławce rezerwowych przesiedział drugi z Polaków reprezentujących barwy mistrza Bułgarii Jakub Świerczok.</p>
      <p>Dzięki efektownej wygranej Espanyol zapewnił sobie awans z grupy H. Po czterech seriach spotkań Łudogorec jest drugi, z przewagą punktu nad trzecim Ferencvarosem i aż pięciu nad ostatnim CSKA Moskwa. 28 listopada ekipa Góralskiego i Świerczoka zagra na wyjeździe z CSKA.</p>
      <p><b>Wyniki 4. kolejki Ligi Europy: </b><br/><b>Grupa A </b><br/>F91 Dudelange - FC Sevilla 2:5 (0:4) <br/>APOEL Nikozja - Karabach Agdam 2:1 (0:1) <br/><b>Grupa B </b><br/>FC Kopenhaga - Dynamo Kijów 1:1 (1:0)<br/>FC Lugano - Malmoe FF 0:0 <br/><b>Grupa C </b><br/>FC Basel - Getafe 2:1 (1:1)<br/>FK Krasnodar - Trabzonspor 3:1 (2:0)<br/><b>Grupa D </b><br/>LASK Linz - PSV Eindhoven 4:1 (0:1)<br/>Rosenborg Trondheim - Sporting Lizbona 0:2 (0:2) <br/><b>Grupa E </b><br/>CFR Cluj - Stade Rennes 1:0 (0:0)<br/>Lazio Rzym - Celtic Glasgow 1:2 (1:1)<br/><b>Grupa F</b><br/>Vitoria Guimaraes - Arsenal Londyn 1:1 (0:0) <br/>Standard Liege - Eintracht Frankfurt 2:1 (0:0) <br/><b>Grupa G </b><br/>Rangers FC - FC Porto 2:0 (0:0) <br/>Feyenoord Rotterdam - Young Boys Berno 1:1 (1:0) <br/><b>Grupa H </b><br/>Ferencvaros Budapeszt - CSKA Moskwa 0:0 <br/>Espanyol Barcelona - Łudogorec Razgrad 6:0 (3:0)<br/><b>Grupa I </b><br/>FK Ołeksandrija - AS St. Etienne 2:2 (0:1)<br/>VfL Wolfsburg - KAA Gent 1:3 (1:0)<br/><b>Grupa J </b><br/>Wolfsberger AC - Istanbul Basaksehir 0:3 (0:0) <br/>Borussia Moenchengladbach - AS Roma 2:1 (1:0)<br/><b>Grupa K </b><br/>SC Braga - Besiktas Stambuł 3:1 (2:1) <br/>Wolverhampton - Slovan Bratysława 1:0 (0:0)<br/><b>Grupa L </b><br/>FK Astana - AZ Alkmaar 0:5 (0:1)<br/>Manchester United - Partizan Belgrad 3:0 (2:0)</p>
      <p>Autor: br/twis / Źródło: Eurosport</p>
    </article>
  </body>
</html>