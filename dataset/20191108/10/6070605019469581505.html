<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Heredia-Cruanyes-Prats-Sans-nit_electoral-tv3_0_2340365945.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:32:05+00:00"/>
    <meta property="og:title" content="Heredia, Cruanyes, Prats i Sans conduiran la nit electoral de TV3"/>
    <meta property="og:description" content="Ana Blanco i Carlos Franganillo presentaran la de La 1, i Antonio García Ferreras la de La Sexta"/>
  </head>
  <body>
    <article>
      <h1>Heredia, Cruanyes, Prats i Sans conduiran la nit electoral de TV3</h1>
      <h2>Ana Blanco i Carlos Franganillo presentaran la de La 1, i Antonio García Ferreras la de La Sexta</h2>
      <address>
        <time datetime="2019-11-08T10:32:05+00:00">08 Nov 2019, 10:32</time>
      </address>
      <p>Lídia Heredia, Toni Cruanyes, Carles Prats i Raquel Sans seran els presentadors del programa especial que TV3 i el 3/24 oferiran diumenge a la nit per seguir el tram final de la jornada electoral i analitzar-ne els resultats. L’espai començarà uns minuts abans de les set de la tarda i tindrà el primer moment clau a les vuit, quan, coincidint amb el tancament dels col·legis, s’oferiran els resultats del sondeig que GAD-3 elabora conjuntament per a RTVE i els canals autonòmics agrupats a la FORTA. L’emissió de TV3 mantindrà la línia de les últimes nits electorals, amb un ús intensiu de la realitat augmentada que permetrà, per exemple, pintar els escons del Congrés i del Senat del color corresponent a cada partit o desplaçar-se entre els diferents pisos d’un ascensor virtual per mostrar sobre el mapa els resultats a Catalunya o al conjunt de l’Estat.</p>
      <p>A La 1 la nit electoral quedarà en mans d’Ana Blanco i Carlos Franganillo, i a La Sexta se’n farà càrrec Antonio García Ferreras. Antena 3 no ha revelat encara qui estarà al capdavant del seu especial.</p>
      <p>Mediaset tampoc no ha donat detalls sobre el seu programa, però ha avançat que s’emetrà el mateix a Telecinco i a Cuatro. El debat de <i>Gran hermano VIP</i>, que ocupa habitualment la nit de diumenge a Telecinco, s’emetrà en aquesta ocasió en el seu servei de <i>streaming</i> de pagament, Mitele Plus. La cadena explica que quan el recompte de vots estigui “suficientment avançat”, Telecinco passarà a emetre el <i>reality</i> i Cuatro continuarà amb l’especial.</p>
    </article>
  </body>
</html>