<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://eurosport.tvn24.pl/pilka-nozna,105/kenan-bajric-kontuzjowany-w-meczu-wolves-slovan-bratyslawa-liga-europy,983871.html"/>
    <meta property="og:site_name" content="TVN24"/>
    <meta property="article:published_time" content="2019-11-08T10:15:00+00:00"/>
    <meta property="og:title" content="Piłkarz kopnięty w głowę, mecz przerwany. &quot;Przez moment nie było go z nami&quot;"/>
    <meta property="og:description" content="Rozgrywane w Anglii czwartkowe spotkanie z Wolverhamptonem fatalnie zakończyło się dla Kenana Bajricia, zawodnika Slovana Bratysława. 24-latek został przypadkowo kopnięty w głowę przez gracza gospo..."/>
  </head>
  <body>
    <article>
      <h1>Piłkarz kopnięty w głowę, mecz przerwany. "Przez moment nie było go z nami"</h1>
      <address>
        <time datetime="2019-11-08T10:15:00+00:00">08 Nov 2019, 10:15</time>
      </address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/5d0f414f-dc8d-4700-b9b0-e2768f088da7-480p.mp4"/>
        <figcaption>W czwartek rozgrywano 4. kolejkę Ligi Europy Foto: Getty Images | Video: Getty Images</figcaption>
      </figure>
      <h3>Rozgrywane w Anglii czwartkowe spotkanie z Wolverhamptonem fatalnie zakończyło się dla Kenana Bajricia, zawodnika Slovana Bratysława. 24-latek został przypadkowo kopnięty w głowę przez gracza gospodarzy. Wiadomo, że doznał wstrząśnienia mózgu. Jego trener mówi o "poważnym urazie".</h3>
      <p>Spotkanie zakończyło się wygraną Wolverhamptonu 1:0. W 78. minucie był jeszcze remis, gdy Raul Jimenez, próbując oddać strzał przewrotką, kopnął w głowę Bajricia.</p>
      <p>Uderzenie było na tyle mocne, że słoweński zawodnik momentalnie stracił przytomność. W polu karnym leżał bez ruchu. Wyraźnie zaniepokojeni gracze Slovana żywiołowo domagali się pojawienia na murawie służb medycznych. Inni ruszyli w stronę obrońcy i próbowali go ocucić.</p>
      <p>Nastąpiło nerwowe wyczekiwanie. Bajrić ostatecznie został zniesiony z boiska na noszach, z kołnierzem ortopedycznym, ponieważ nie wykluczano u niego urazu kręgosłupa. Od chwili zdarzenia do momentu, gdy opuścił murawę minęło aż dziesięć minut.</p>
      <h3>Został na Wyspach</h3>
      <related>
        <a href="https://eurosport.tvn24.pl/pilka-nozna,105/zespol-polakow-zdemolowany-bez-strzalu-na-bramke-trudno-to-nazwac-meczem,983867.html"/>
      </related>
      <p>Po meczu wszyscy wyczekiwali informacji na temat stanu zdrowia zawodnika. Te przekazał w końcu Jan Kozak, trener Slovana.</p>
      <p>- W tej chwili wygląda to na poważną kontuzję. Jest przytomny, ale doznał wstrząśnienia mózgu. Nie wróci z nami do Bratysławy, tylko zostanie tu na dalszą obserwację mówił szkoleniowiec.</p>
      <p>O tym, jak poważna była ta sytuacja, świadczą słowa Andraza Sporara, który w momencie zdarzenia znajdował się niedaleko kolegi.</p>
      <p>- Przez moment nie było go z nami, stracił przytomność na jakieś trzydzieści sekund - mówił napastnik Slovana.</p>
      <h3>"Nie wiem, co powiedzieć"</h3>
      <p>Slovan, choć był bardzo blisko, to wyjechał z Anglii bez punktu. Gola stracił w doliczonym czasie. Jak na ironię, bohaterem gospodarzy został Jimenez, który za przypadkowe kopnięcie rywala dostał żółtą kartkę. Po końcowym gwizdku Meksykanin nie był w humorze do świętowania.</p>
      <p>- To wszystko jest dla nas trudne. Nie wiem, co powiedzieć. Nie chciałem zrobić mu krzywdy. Mam nadzieję, że szybko wróci do zdrowia - przyznał.</p>
      <p><b>Wyniki 4. kolejki Ligi Europy: </b><br/><b>Grupa A </b><br/>F91 Dudelange - FC Sevilla 2:5 (0:4) <br/>APOEL Nikozja - Karabach Agdam 2:1 (0:1) <br/><b>Grupa B </b><br/>FC Kopenhaga - Dynamo Kijów 1:1 (1:0)<br/>FC Lugano - Malmoe FF 0:0 <br/><b>Grupa C </b><br/>FC Basel - Getafe 2:1 (1:1)<br/>FK Krasnodar - Trabzonspor 3:1 (2:0)<br/><b>Grupa D </b><br/>LASK Linz - PSV Eindhoven 4:1 (0:1)<br/>Rosenborg Trondheim - Sporting Lizbona 0:2 (0:2) <br/><b>Grupa E </b><br/>CFR Cluj - Stade Rennes 1:0 (0:0)<br/>Lazio Rzym - Celtic Glasgow 1:2 (1:1)<br/><b>Grupa F</b><br/>Vitoria Guimaraes - Arsenal Londyn 1:1 (0:0) <br/>Standard Liege - Eintracht Frankfurt 2:1 (0:0) <br/><b>Grupa G </b><br/>Rangers FC - FC Porto 2:0 (0:0) <br/>Feyenoord Rotterdam - Young Boys Berno 1:1 (1:0) <br/><b>Grupa H </b><br/>Ferencvaros Budapeszt - CSKA Moskwa 0:0 <br/>Espanyol Barcelona - Łudogorec Razgrad 6:0 (3:0)<br/><b>Grupa I </b><br/>FK Ołeksandrija - AS St. Etienne 2:2 (0:1)<br/>VfL Wolfsburg - KAA Gent 1:3 (1:0)<br/><b>Grupa J </b><br/>Wolfsberger AC - Istanbul Basaksehir 0:3 (0:0) <br/>Borussia Moenchengladbach - AS Roma 2:1 (1:0)<br/><b>Grupa K </b><br/>SC Braga - Besiktas Stambuł 3:1 (2:1) <br/>Wolverhampton - Slovan Bratysława 1:0 (0:0)<br/><b>Grupa L </b><br/>FK Astana - AZ Alkmaar 0:5 (0:1)<br/>Manchester United - Partizan Belgrad 3:0 (2:0)</p>
      <p>Autor: TG / Źródło: eurosport.pl</p>
    </article>
  </body>
</html>