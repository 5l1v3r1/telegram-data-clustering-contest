<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/08/sequestri-viadotti-in-a14-acquaroli-inaccettabile-pagare-il-pedaggio/1322488/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-08T10:48:23+00:00"/>
    <meta property="og:title" content="Sequestri viadotti in A14, Acquaroli: «Inaccettabile pagare il pedaggio»"/>
    <meta property="og:description" content="INTERROGAZIONE - Il deputato di Fratelli d'Italia chiede al ministro De Micheli tempi veloci di ripristino della viabilità sul tratto Pescara sud-Porto S.Elpidio interessato dal decreto del Gip di Avellino"/>
  </head>
  <body>
    <article>
      <h1>Sequestri viadotti in A14, Acquaroli: «Inaccettabile pagare il pedaggio»</h1>
      <h2>INTERROGAZIONE - Il deputato di Fratelli d'Italia chiede al ministro De Micheli tempi veloci di ripristino della viabilità sul tratto Pescara sud-Porto S.Elpidio interessato dal decreto del Gip di Avellino</h2>
      <address><time datetime="2019-11-08T10:48:23+00:00">08 Nov 2019, 10:48</time> by <a rel="author">Gabriele Censi</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F08%2Fsequestri-viadotti-in-a14-acquaroli-inaccettabile-pagare-il-pedaggio%2F1322488%2F">Condividi330</a><a href="https://twitter.com/intent/tweet?text=Sequestri+viadotti+in+A14%2C+Acquaroli%3A++%C2%ABInaccettabile+pagare+il+pedaggio%C2%BB&amp;url=https%3A%2F%2Fwww.cronachemaceratesi.it%2F2019%2F11%2F08%2Fsequestri-viadotti-in-a14-acquaroli-inaccettabile-pagare-il-pedaggio%2F1322488%2F">Tweet</a>Email330 Condivisioni</p>
      <p> </p>
      <p> </p>
      <p><b>Il deputato di Fratelli d’Italia Francesco Acquaroli ha presentato un’interrogazione al ministro delle Infrastrutture e dei trasporti per chiedere chiarezza e tempi di intervento per il ripristino della viabilità sul tratto sud delle Marche dell’autostrada A14.</b> Sul tratto interessato dal decreto di sequestro preventivo emesso dal Gip di Avellino delle corsie di marcia insistenti sui viadotti presenti in entrambe le direzioni, nel tratto Pescara sud-Porto S.Elpidio, la viabilità è caotica da molti giorni.</p>
      <figure>
        <img src="https://cdn.cronachemaceratesi.it/wp-content/uploads/2019/11/autostrada-grottammare-1024x496-325x157.jpg"/>
        <figcaption>Code in autostrada sul tratto Pescara sud-Porto S.Elpidio</figcaption>
      </figure>
      <p><b>«</b>Cercheremo di inserirla sul question time in commissione e di farci rispondere il prima possibile dal ministro De Micheli – ha affermato il deputato maceratese – chiediamo prima di tutto se si conoscono i tempi di ripristino della viabilità su un tratto che rappresenta uno snodo fondamentale per la viabilità della nostra Regione e del versante adriatico del nostro Paese. Tratto di A14 che oggi vive consistenti disagi, a seguito del sequestro delle barriere new jersey e della conseguente chiusura di una corsia di marcia e della corsia di emergenza quando è presente. La situazione è critica, esistono tratti percorribili soltanto ad una corsia, creando gravi disagi che si riversano anche nella viabilità urbana ed extraurbana in un’area della nostra Regione sempre molto trafficata . Auspichiamo che il Governo si impegni con la Società Autostrade per l’abbattimento, anche parziale, del pedaggio autostradale fino a che persista questa situazione di evidente disagio, perché è inaccettabile pagare per stare in coda per ore<b>»</b>.</p>
      <p><b>Acquaroli evidenzia anche le criticità oggettive sulla viabilità dell’entroterra: «</b>Senza una Pedemontana che consente lo spostamento nord-sud, con tutti i noti problemi sia sul completamento della 76 che sulle lungaggini per il tratto che dovrebbe collegare il fabrianese, al camerte e al muccese fino alla 77. Inconcepibile complicare la viabilità anche sull’asse costiero paralizzato, senza intervenire concretamente. Sappiamo bene che nell’immediatezza non si possono chiedere interventi importanti come una bretella, una ferrovia o una strada nuova – conclude Acquaroli – ma delle risposte veloci sono doverose, alle quale seguano, però, degli interventi altrettanto veloci per togliere questi tappi e limitare quanto più possibile i disagi per chi viaggia<b>»</b>.</p>
    </article>
  </body>
</html>