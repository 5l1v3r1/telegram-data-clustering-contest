<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/dubilet-zayaviv-shcho-yomu-potribna-derzhavna-ohorona-638628.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T10:11:44+00:00"/>
    <meta property="og:title" content="Дубілет заявив, що йому потрібна державна охорона"/>
    <meta property="og:description" content="Зараз навколо мене раптом з’явилось дві зони напруги, - пояснив своє рішення міністр"/>
  </head>
  <body>
    <article>
      <h1>Дубілет заявив, що йому потрібна державна охорона</h1>
      <address>
        <time datetime="2019-11-08T10:11:44+00:00">08 Nov 2019, 10:11</time>
      </address>
      <h4>Зараз навколо мене раптом з’явилось дві зони напруги, - пояснив своє рішення міністр</h4>
      <p>Міністр Кабміну Дмитро Дубілет звернувся до Управління Державної Охорони з проханням надати йому охорону. Про це сам міністр повідомив на своїй сторінці у Facebook.</p>
      <p>«Я звернувся сьогодні в управління Державної охорони з проханням виділити мені охорону.</p>
      <p>Коли я йшов у Кабмін, я був впевнений, що моя посада буде настільки технократичною, що кому-кому, а мені це точно не знадобиться. Але, мабуть, не в українській політиці», — написав міністр.</p>
      <p>Він пояснів причини такого кроку.</p>
      <p>«Зараз навколо мене раптом з’явилось дві зони напруги. По-перше, я координую проект по боротьбі з тіньовим алкоголем. Це — величезний і дикий ринок. Сподіваюсь, що ми зможемо показати тут результати та додати до українського бюджету 5-10 млрд грн на рік, а українці стануть менше труїтися та помирати.</p>
      <p>По-друге, я один з координаторів проведення конкурсів на державні топ-посади. Ми зараз робимо перезавантаження влади по всіх державних органах, підприємствах, установах. Чомусь деякі сторони вважають, що у мене чи моїх колег можуть бути важелі впливу на конкурсну комісію», — написав Дубілет.</p>
      <p>Він також висловив сподівання, що охорона буде тимчасовою.</p>
    </article>
  </body>
</html>