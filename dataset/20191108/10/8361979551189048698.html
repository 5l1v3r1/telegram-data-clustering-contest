<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/markets/biznes-ahmetova-mediaholding-ahmetova-zapuskaye-noviy-telekanal-novini-ukrajini-50052378.html"/>
    <meta property="og:site_name" content="НВ"/>
    <meta property="article:published_time" content="2019-11-08T10:12:00+00:00"/>
    <meta property="og:title" content="Україна 24. Медіагрупа Ахметова запускає новинний телеканал"/>
    <meta property="og:description" content="Інформаційний канал Україна 24 почне роботу в грудні 2019 року."/>
  </head>
  <body>
    <article>
      <h1>Україна 24. Медіагрупа Ахметова запускає новинний телеканал</h1>
      <h2>Інформаційний канал Україна 24 почне роботу в грудні 2019 року.</h2>
      <address>
        <time datetime="2019-11-08T10:12:00+00:00">08 Nov 2019, 10:12</time>
      </address>
      <p>Медіа Група Україна бізнесмена <a href="https://nv.ua/ukr/biz/top-100-bogatyh/rinat-ahmetov-dosye-biografiya-statki-2019-skilki-groshey-u-ahmetova-50051726.html">Ріната Ахметова</a> запускає інформаційний канал Україна 24, повідомили в холдингу.</p>
      <p>«У грудні 2019 року телеканал Україна 24 почне цілодобове ефірне мовлення на всій території України, в кабельних мережах операторів, на супутниковій платформі Xtra TV і OTT-платформі Oll. tv», — сказано в повідомленні.</p>
      <p>Програмна політика і ефірна сітка нового телеканалу поки знаходяться на етапі доопрацювання, додали в медіахолдингу.</p>
      <p>Телеканал Україна 24 створено шляхом переоформлення ліцензії телеканалу Ескулап TV (ТОВ Аспера 2011), який входив у Медіа Групу Україна. Також змінені логотип і концепція мовлення. Відповідне рішення 7 листопада ухвалила Національна рада з питань телебачення та радіомовлення.</p>
      <p>Повідомляється, що за оновленою концепцією близько 15 годин мовлення Україна 24 на добу займатимуть інформаційні програми.</p>
      <p>У <a href="https://nv.ua/tags/media-hruppa-ukraina.html">Медіа Групу Україна</a> входять ефірні телеканали Україна, Індиго TV, НЛО TV, Футбол 1 / Футбол 2, супутниковий Xtra TV, видання Сьогодні і Vogue UA, сейлз-хаус Медіа Партнерство Баінг.</p>
      <p>Медіа Група Україна створена у 2010 році, входить до складу <a href="https://nv.ua/ukr/tags/skm.html">SCM</a>.</p>
    </article>
  </body>
</html>