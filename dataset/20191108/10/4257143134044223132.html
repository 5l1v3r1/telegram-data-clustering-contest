<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/megujul-az-ingatlan-nyilvantartas-rendszere-is"/>
    <meta property="og:site_name" content="infostart"/>
    <meta property="article:published_time" content="2019-11-08T10:28:00+00:00"/>
    <meta property="og:title" content="Megújul az ingatlan-nyilvántartás rendszere is"/>
    <meta property="og:description" content="Megújul az ingatlan-nyilvántartás rendszere, ráadásul digitális alapú lesz - és ez csak az egyik újdonság a közigazgatási ügyintézések fejlesztésében."/>
  </head>
  <body>
    <article>
      <h1>Megújul az ingatlan-nyilvántartás rendszere is</h1>
      <address><time datetime="2019-11-08T10:28:00+00:00">08 Nov 2019, 10:28</time> by <a rel="author">Infostart / MTI</a></address>
      <h3>Ráadásul digitális alapú lesz. A cél az, hogy akár órák alatt be lehessen jegyezni a tulajdonjogot. További egyszerűsítések is jönnek a közigazgatási ügyintézésben.</h3>
      <p>Az emberközpontú közigazgatás további fejlesztése érdekében egyrészt törekednek az elektronikus közigazgatás erősítésére, másrészt pedig az ügyintézési folyamatok egyszerűsítésére, ezzel kapcsolatban több ezer oldalas jogszabálycsomag is készült - mondta Tuzson Bence, a Miniszterelnökség közszolgálatért felelős államtitkára.</p>
      <p>Az ügyintézések egyszerűsítésére példaként említette, hogy a tervek szerint</p>
      <blockquote>ha valaki vállalkozó akar lenni, akkor a jövőben nem kell vállalkozói igazolványt is kérnie és egy adóbejelentést is megtennie, hanem egy egyszerű adóbejelentéssel megkezdheti a tevékenységet.</blockquote>
      <p>További példaként hozta fel, hogy eltörlik azt a szabályt, amely előírta: a vállalkozó tevékenységét 30 napon belül szúrópróbaszerűen ellenőrizni kell.</p>
      <p>Szólt arról is, hogy meg akarják újítani az ingatlan-nyilvántartás rendszerét. Elmondta, a földhivatali rendszer Mária Terézia korából, az 1700-as évekből származik, ezen pedig változtatni kell. Erre egy kétéves programot dolgoztak ki, a cél az, hogy a teljes nyilvántartást elektronikusan hozzáférhetővé tegyék.</p>
      <p>Azt szeretnék, hogy ha valaki két év múlva egy adásvétel miatt betér egy ügyvédi irodába, mire kisétál onnan, a tulajdonjoga már be is legyen jegyezve.</p>
      <p>
        <i>Nyitókép: Pixabay</i>
      </p>
    </article>
  </body>
</html>