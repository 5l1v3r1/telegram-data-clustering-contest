<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231368/"/>
    <meta property="og:site_name" content="Українська правда"/>
    <meta property="article:published_time" content="2019-11-08T10:31:59+00:00"/>
    <meta property="og:title" content="ОБСЄ: Розведення військ у Петрівському почнеться 9 листопада"/>
    <meta property="og:description" content="Розведення сил і засобів поблизу Петрівського почнеться 9 листопада о 12:00."/>
  </head>
  <body>
    <article>
      <h1>ОБСЄ: Розведення військ у Петрівському почнеться 9 листопада</h1>
      <address>
        <time datetime="2019-11-08T10:31:59+00:00">08 Nov 2019, 10:31</time>
      </address>
      <p>Розведення сил і засобів поблизу Петрівського почнеться 9 листопада о 12:00.</p>
      <p><b>Джерело:</b> <a href="https://www.osce.org/chairmanship/438374">заява</a> спецпредставника ОБСЄ в Україні Мартіна Сайдіка</p>
      <p><b>Пряма мова:</b> "Тристороння контактна група за участю представників певних районів Донецької та Луганської областей України погодила дату і час початку відновлення виведення сил і техніки у зоні роз'єднання в Петрівському.</p>
      <p>Виведення сил і техніки почнеться в суботу, 9 листопада 2019 року, о 12:00 за київським часом".</p>
      <p><b>Що було раніше:</b> 8 листопада командувач ООС Володимир Кравченко під час брифінгу <a href="https://www.pravda.com.ua/news/2019/11/8/7231346/">заявив</a>, що дзеркальне розведення сил і засобів у Петрівському має розпочатися у п’ятницю з 12.00, якщо його не зірвуть бойовики.</p>
      <p>На момент цієї заяви, за словами Кравченка, не було підтвердження бойовиків про готовність до розведення.</p>
      <p>Розведення у Петровському спершу планувалося на 4 листопада, але його <a href="https://www.pravda.com.ua/news/2019/11/1/7230735/">відклали</a> – й сподівалися почати процес <a href="https://www.pravda.com.ua/news/2019/11/4/7230939/">8 листопада.</a></p>
      <p>
        <b>
          <i>Знати більше: </i>
        </b>
        <i>
          <b>
            <a href="https://www.pravda.com.ua/articles/2019/10/9/7228491/">Піти чи залишитись. Чи допоможе розведення військ закінчити війну на Донбасі</a>
          </b>
        </i>
      </p>
      <p>
        <b>Передісторія: </b>
      </p>
      <ul>
        <li>1 жовтня президент Володимир Зеленський заявив про досягнення на зустрічі Тристоронньої контактної групи з урегулювання ситуації на Донбасі домовленості про початок розведення військ у <a href="https://www.pravda.com.ua/news/2019/10/1/7227836/">Петровському та Золотому.</a></li>
        <li>7 жовтня розведення сил та засобів у Петрівському та Золотому <a href="https://www.pravda.com.ua/news/2019/10/7/7228341/">не почалося</a>, оскільки бойовики порушили домовленість про припинення вогню.</li>
        <li>У <a href="https://www.pravda.com.ua/news/2019/10/29/7230411/">Золотому розведення </a>почалося 29 жовтня – попри недотримання бойовиками режиму тиші впродовж 7 днів.</li>
        <li>31 жовтня президент Володимир <a href="https://www.pravda.com.ua/news/2019/10/31/7230585/">Зеленський</a> заявив, що розведення у Петрівському розпочнеться 4 листопада, за умови дотримання семиденного режиму тиші.</li>
        <li>1 листопада пресцентр ООС повідомив, що у районі населеного пункту Золоте-4 Луганської області завершилося <a href="https://www.pravda.com.ua/news/2019/11/1/7230762/">дзеркальне розведення</a> сил та засобів.</li>
        <li><a href="https://www.pravda.com.ua/news/2016/09/22/7121457/">Рамкове рішення</a> про розведення сил і засобів на Донбасі було підписано у вересні 2016 року. Документ передбачав створення трьох пілотних зон безпеки: Золоте, Петровське та Станиця Луганська.</li>
        <li>1 жовтня 2016 року на околиці міста Золоте Луганської області відбулося відведення Збройних сил України на визначені рубежі, а 7 жовтня 2016 року військові <a href="http://www.pravda.com.ua/news/2016/10/7/7122932/">відійшли від Петрівського </a>Донецької області. У <a href="https://www.pravda.com.ua/news/2016/10/7/7122942/">Станиці Луганській</a> розведення буксувало через обстріли.</li>
        <li>Цього разу розведення почалося зі <a href="https://www.pravda.com.ua/news/2019/06/30/7219635/">Станиці Луганської </a>30 червня 2019 року.</li>
        <li>Після розведення сил у Петрівському і Золотому штаб Об'єднаних сил планував почати розведення у районі Богданівки, потім – <a href="https://www.pravda.com.ua/news/2019/10/28/7230308/">ще на 4-х ділянках</a>, а тоді вже вздовж усієї лінії зіткнення.</li>
      </ul>
      <related>
        <a href="https://www.pravda.com.ua/columns/2019/11/8/7231350/"/>
        <a href="https://www.pravda.com.ua/news/2019/11/8/7231346/"/>
        <a href="https://www.pravda.com.ua/news/2019/11/8/7231341/"/>
      </related>
    </article>
  </body>
</html>