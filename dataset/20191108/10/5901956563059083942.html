<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/morski-pes-pozrl-skotskega-turista-246687"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T10:10:00+00:00"/>
    <meta property="og:title" content="Morski pes požrl škotskega turista"/>
    <meta property="og:description" content="SAINT-DENIS – Britanski turist je izginil konec tedna med oddihom z ženo in vse kaže, da je bil žrtev napada morskega psa. Na vulkanskem otoku Reunion, francoskem čezmorskem departmaju v Indijs..."/>
  </head>
  <body>
    <article>
      <h1>Morski pes požrl škotskega turista</h1>
      <h2>Za 44-letnika usoden morski tiger. Obdukcija je odkrila roko s poročnim prstanom.</h2>
      <address><time datetime="2019-11-08T10:10:00+00:00">08 Nov 2019, 10:10</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/07/1589578.jpg"/>
          <figcaption>Plaže pogosto zapirajo zaradi morskih psov. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/07/1589579.jpg"/>
          <figcaption>Škot je veljal za odličnega plavalca, a morskemu tigru ni mogel ubežati. FOTO: Guliver/Getty Images</figcaption>
        </figure>
      </slideshow>
      <p>SAINT-DENIS – Britanski turist je izginil konec tedna med oddihom z ženo in vse kaže, da je bil žrtev napada morskega psa. Na vulkanskem otoku Reunion, francoskem čezmorskem departmaju v Indijskem oceanu, so namreč ujeli morskega tigra, ki je že dlje ogrožal kopalce na plažah, v njegovem želodcu je bila roka s poročnim prstanom pogrešanega.<br/><br/>Škot, star 44 let, je na rajski turistični destinaciji med Madagaskarjem in Mauritiosom užival med počitnicami z ženo, v soboto pa se je odpravil na samostojen izlet v bližnjo laguno, iz katere se ni vrnil; veljal je za izvrstnega plavalca. Po več urah je njegova žena poklicala pomoč in sprožila iskalno akcijo, ki pa kljub številnim reševalnim čolnom in helikopterju ni obrodila sadov. Pogrešanega so iskali tudi na kopnem, a brez uspeha. Nekaj dni pozneje je sledilo strašljivo odkritje ob ulovu morskega tigra. Opravili bodo analizo DNK in še uradno potrdili identiteto, a je užaloščena žena že potrdila pristnost prstana na človeški roki.<br/>Napadi morskih psov so na obalah Reuniona kar pogosti, ubijalec 44-letnega Škota pa je bil dolg slabe štiri metre. V bližini usodne obale naj bi se zadrževali še štirje morski tigri, poročajo oblasti, ki plaže zaradi nevarnosti napadov pogosto zapirajo in omejujejo kopanje v nevarnih vodah. Od leta 2011 je bilo na otoku Reunion 24 napadov morskih psov, 11 se jih je končalo tragično. </p>
      <figure>
        <img src="https://www.slovenskenovice.si/images/slike/2019/11/07/1589579.jpg"/>
        <figcaption>Škot je veljal za odličnega plavalca, a morskemu tigru ni mogel ubežati. FOTO: Guliver/Getty Images</figcaption>
      </figure>
      <blockquote>24 napadov morskih psov je bilo v zadnjih 8 letih.</blockquote>
    </article>
  </body>
</html>