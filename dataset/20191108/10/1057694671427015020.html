<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/auto/article/2026211/kia-futuron-concept-apo-tin-korea-me-poli-fantasia.html"/>
    <meta property="og:site_name" content="News.gr"/>
    <meta property="article:published_time" content="2019-11-08T10:25:21+00:00"/>
    <meta property="og:title" content="Kia Futuron Concept: Από την Κορέα με πολύ φαντασία"/>
    <meta property="og:description" content="Διαδραστική εμπειρία με αυτόνομη οδήγηση επιπέδου 4"/>
  </head>
  <body>
    <article>
      <h1>Kia Futuron Concept: Από την Κορέα με πολύ φαντασία</h1>
      <address><time datetime="2019-11-08T10:25:21+00:00">08 Nov 2019, 10:25</time> by <a rel="author">Νίκος Τσάδαρης</a></address>
      <h3>Διαδραστική εμπειρία με αυτόνομη οδήγηση επιπέδου 4</h3>
      <p>Η<b><a href="https://www.news.gr/tag/kia"> Kia Motors</a></b> αποκαλύπτει το νέο της Futuron Concept, ένα εντυπωσιακό τετρακίνητο SUV coupe που αποτελεί το σχεδιαστικό προπομπό για τα μελλοντικά ηλεκτρικά μοντέλα της μάρκας.</p>
      <p>Η ονοματοδοσία του Futuron Concept βασίζεται στον συνδυασμό των λέξεων "future" και "on" ταιριάζοντας ιδανικά στις δυναμικές και ελκυστικές γραμμές του SUV Coupe που ενσωματώνει ένα πλήρως ηλεκτρικό σύστημα πρόωσης με κίνηση σε όλους τους τροχούς και με τη μέγιστη δυνατή εξοικονόμηση βάρους.</p>
      <p>Το Futuron πραγματοποιεί σήμερα το ντεμπούτο του στη Διεθνή Έκθεση Εισαγωγών Κίνας (CIIE 2019) στη Σαγκάη, όπου θα βρίσκεται σε κοινή θέα μέχρι τις 10 Νοεμβρίου.</p>
      <figure>
        <img src="https://www.news.gr/wp-content/uploads/images/2019/11/08/yh/yhnzobba.jpg?x78811"/>
      </figure>
      <p>
        <b>Ένα ηλεκτρικό SUV coupe με νέα tiger nose</b>
      </p>
      <p>Το Futuron Concept έχει δημιουργηθεί γύρω από ένα δυναμικό σχέδιο "360 μοιρών", το οποίο χαρακτηρίζεται από τις ρέουσες επιφάνειες με το αεροδυναμικό ανάγλυφο. Το χαμηλό προφίλ του ηλεκτρικού SUV coupe αποτυπώνει τον σχεδιαστικό «δρόμο» που θα ακολουθήσει η μάρκα για τα μελλοντικά της μοντέλα που θα είναι ακόμη πιο σπορ, πιο μοντέρνα και πιο κομψά.</p>
      <p>Το εμπρός μέρος του Futuron χαρακτηρίζεται από μια νέα εκδοχή της γνωστής μάσκας tiger nose, ένα αυθεντικό σχεδιαστικό γνώρισμα της Kia εδώ και πάνω από μία δεκαετία. Η νέα μάσκα ενσωματώνει τους matrix LED προβολείς του πρωτότυπου στο νέο φωτεινό αποτύπωμα του Star Cloud, ενώ το λογότυπο της εταιρίας είναι φωτεινό.</p>
      <figure>
        <img src="https://www.news.gr/wp-content/uploads/images/2019/11/08/8t/8tidhh65.jpg?x78811"/>
      </figure>
      <p>Με μήκος 4.850 χλστ, ύψος 1.550 χλστ και με μεταξόνιο 3.000 χλστ, η αυξημένη απόσταση του Futuron από το έδαφος δίνει έμφαση στο κόμπακτ αμάξωμα. Οι αναλογίες αυτές ευνοούνται από την ηλεκτρική διάταξη που συνδυάζεται με μία μπαταρία υψηλής χωρητικότητας τοποθετημένη χαμηλά και κάτω από το δάπεδο της καμπίνας. Η συγκεκριμένη θέση της μπαταρίας προσφέρει το βέλτιστο κέντρο βάρους και την καλύτερη απόκριση του συστήματος τετρακίνησης e-AWD.</p>
      <figure>
        <img src="https://www.news.gr/wp-content/uploads/images/2019/11/08/si/sijwze6a.jpg?x78811"/>
      </figure>
      <p>
        <b>Διαδραστική εμπειρία με αυτόνομη οδήγηση επιπέδου 4</b>
      </p>
      <p>Το Futuron είναι ένα σπορ αυτοκίνητο βασισμένο σε μια προηγμένη SUV πλατφόρμα έτσι ώστε να προσφέρει την εμπειρία μίας πρωτόγνωρης διαδραστικής σχέσης ανάμεσα στον οδηγό και το αυτοκίνητο. Ταυτόχρονα η οροφή του αποτελείται σχεδόν εξολοκλήρου από κρύσταλλο και ενσωματώνει ένα δίκτυο από αισθητήρες LiDAR που υποστηρίζουν την αυτόνομη οδήγηση 4ου επιπέδου, επιτρέποντας την κίνηση δίχως ο οδηγός να κρατά το τιμόνι ή να έχει το βλέμμα του στον δρόμο.</p>
      <p>Τα δύο εμπρός καθίσματα είναι κατασκευασμένα από εύκαμπτα υλικά και μπορούν να προσφέρουν μια όρθια θέση οδήγησης ή μια θέση ανάπαυσης παρόμοια με αυτές που παρέχονται στους first class επιβάτες των αεροπορικών εταιρειών. Με την ενεργοποίηση των αυτόνομων χαρακτηριστικών οδήγησης του οχήματος, τα δύο εμπρός καθίσματα ανακλίνονται, ενώ το τιμόνι βυθίζεται στο ταμπλό.</p>
      <figure>
        <img src="https://www.news.gr/wp-content/uploads/images/2019/11/08/rp/rpvpl9t4.jpg?x78811"/>
      </figure>
      <p>Ένα από τα πιο χαρακτηριστικά σημεία της τετραθέσιας καμπίνας είναι το κόκπιτ, το σχήμα του  οποίου είναι σα να αγκαλιάζει τον οδηγό. Το γραφικό περιβάλλον χρήστη (GUI) υποστηρίζει τεχνολογίες τεχνητής νοημοσύνης και διάφορες πληροφορίες για το αυτοκίνητο και τις αυτόνομες διασυνδεμένες λειτουργίες του για μια μοναδική εμπειρία χρήστη.</p>
      <p>
        <b>Νίκος Τσάδαρης</b>
      </p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/auto/article/2025166/ta-nea-montela-tis-kia-stin-aftokinisi-2019.html"/>
        <a href="https://www.news.gr/auto/article/2024506/odigoume-stin-ellada-to-kia-xceed-1-0t.html"/>
        <a href="https://www.news.gr/auto/article/1947167/giannis-rousis-o-ellinas-tis-kia-apokalipti-ta-mistika-tou-neou-xceed.html"/>
      </related>
    </article>
  </body>
</html>