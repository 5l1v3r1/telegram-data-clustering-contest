<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/justicia-belga-extradicio-euroordre-comin-puig-vista-novembre_0_2340366065.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:50:30+00:00"/>
    <meta property="og:title" content="La justícia belga programa per al 15 de novembre la vista sobre l'extradició de Comín i Puig"/>
    <meta property="og:description" content="Les autoritats de Bèlgica van decretar llibertat sense fiança per als exconsellers mentre estudien les euroordres"/>
  </head>
  <body>
    <article>
      <h1>La justícia belga programa per al 15 de novembre la vista sobre l'extradició de Comín i Puig</h1>
      <h2>Les autoritats de Bèlgica van decretar llibertat sense fiança per als exconsellers mentre estudien les euroordres</h2>
      <address>
        <time datetime="2019-11-08T10:50:30+00:00">08 Nov 2019, 10:50</time>
      </address>
      <p>La primera cita dels exconsellers Toni Comín i Lluis Puig davant el tribunal de primera instància per començar a estudiar les seves euroordres és el 15 de novembre. Així ho ha comunicat aquest divendres la Fiscalia de Brussel·les, després que ahir els dos exconsellers sortissin en llibertat sense fiança després de prestar declaració davant un jutge instructor. Comín i Puig es van posar a disposició policial al migdia, com ja havien fet en les anteriors euroordres, i com també ha fet l'expresident Carles Puigdemont. </p>
      <p>Però la previsió és que la cita del 15 de novembre sigui un breu tràmit, perquè la defensa de Comín i Puig ja va avançar ahir que faran el mateix que va fer Puigdemont i demanaran un ajornament de la primera vista per tenir més temps per preparar el cas i presentar les seves argumentacions per escrit. Per ara, la justícia belga està tramitant els dos casos de manera separada, però la intenció de les defenses dels tres polítics independentistes exiliats és que s'unifiquin en una sola causa. Després d'haver-se ajornat per primera vegada, la vista de Carles Puigdemont està fixada per al dia 16 de desembre. </p>
      <figure>
        <img src="https://www.ara.cat/2019/11/07/politica/justicia-llibertat-fianca-Comin-Puig_2339776247_67202327_117x66.jpg"/>
      </figure>
      <p>
        <a href="https://www.ara.cat/politica/Comin-Puig-compareixeran-autoritats-belgues_0_2339166275.html">La justícia belga deixa en llibertat sense fiança Comín i Puig mentre estudia les euroordres</a>
      </p>
      <p>La idea de les defenses és aconseguir unificar els casos perquè es tractin de manera conjunta, perquè asseguren que mantindran les mateixes línies argumentals. Una és al·legar que a Espanya no tindrien un judici just perquè consideren que no hi ha separació de poders ni prou garanties democràtiques. Per reforçar aquesta via, faran servir declaracions com les del president del govern espanyol en funcions, Pedro Sánchez, que va assegurar que controla la Fiscalia.  </p>
      <p>D'altra banda, a part d'això, una altra de les principals línies argumentals de la defensa en el cas de Comín i de Puigdemont és la immunitat parlamentària, que asseguren que haurien de tenir per haver estat escollits eurodiputats. Ja han presentat un recurs al Tribunal de Justícia de la Unió Europea (TJUE) en aquest sentit i per això esperen que la justícia belga pugui presentar una qüestió prejudicial al respecte d'aquest tema per pronunciar-se, una via que encara allargaria més un procés que no es preveu curt, ja que hi ha possibilitat de recórrer a dues instàncies judicials més en cas que aquest primer jutge decideixi executar l'euroordre tal com demana Espanya. </p>
      <p>Aquest dijous a la tarda els exconsellers van quedar en llibertat després d'haver declarat davant un jutge instructor com a conseqüència de la reactivació de la tercera euroordre per part del jutge del Tribunal Suprem Pablo Llarena. El jutge els va deixar en llibertat sense fiança amb l'única condició de demanar permís si volen sortir del país, com també ha de fer l'expresident Carles Puigdemont. Aquest és el pas previ en un procés d'euroordre. Ara haurà de ser la primera instància judicial qui estudiï el fons de la qüestió. </p>
    </article>
  </body>
</html>