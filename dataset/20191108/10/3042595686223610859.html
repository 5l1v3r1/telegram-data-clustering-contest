<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/trotthet-lite-erfaring-og-darlig-overvakning/71796765"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T10:21:22+00:00"/>
    <meta property="og:title" content="Trøtthet, lite erfaring og dårlig overvåkning"/>
    <meta property="og:description" content="Havarikommisjonen legger fram rapporten om hva som skjedde da KNM «Helge Ingstad» kolliderte."/>
  </head>
  <body>
    <article>
      <h1>Trøtthet, lite erfaring og dårlig overvåkning</h1>
      <h2>Havarikommisjonen legger fram rapporten om hva som skjedde da KNM «Helge Ingstad» kolliderte.</h2>
      <address><time datetime="2019-11-08T10:21:22+00:00">08 Nov 2019, 10:21</time> by <a rel="author">Audun Hageskal</a></address>
      <p>Fredag formiddag presenterer Havarikommisjonen den første delen av deres utredning om ulykken på en pressekonferanse. Delrapporten som presenteres da, handler om det som skjedde fram til kollisjonen mellom de to skipene.</p>
      <p>- Vi er ikke ute etter syndebukker. Vi er ikke her for å fordele skyld, men for å komme med sikkerhetsråd, understreker direktør i Statens havarikommisjon for transport, William J. Bertheussen.</p>
      <h3>Trøtthet og manglende rutiner</h3>
      <p>I <a href="https://www.aibn.no/Sjofart/Avgitte-rapporter/2019-08">rapportens konklusjon</a> kommer det fram at teamet på brua ikke var hensiktsmessig organisert fram mot kollisjonen. Det var heller ikke organiseringen, ledelsen og samarbeidet på brua på KNM «Helge Ingstad».</p>
      <p>Sjøforsvaret manglet i tillegg tilstrekkelige prosedyrer for å sikre at broteamet fungerte ved opplæringsaktivitet, som pågikk da kollisjonen skjedde.</p>
      <p>
        <b>Kommisjonen sier vaktsjefen om bord hadde manglende erfaring med sin gitte oppgaver, og at det var for mange oppgaver samtidig. Vaktsjefen var blant annet satt til å være instruktør for to personer under opplæring.</b>
      </p>
      <p>- Et mer samkjørt broteam med mer informasjon kunne oppdaget tankskipet tidligere, konkluderer kommisjonen.</p>
      <p>
        <b>Videre trekkes det blant annet fram følgende punkter:</b>
      </p>
      <ul>
        <li>Sjøforsvaret manglet kompetansekrav til instruktører.</li>
        <li>Klareringsprosessen, karriereløpet for marineoffiserer og Sjøforsvarets mangel på kvalifiserte navigatører til å bemanne fregattene, hadde ført til at nye vaktsjefer ble klarert raskere, hadde et lavere erfaringsnivå og fikk mindre fartstid som vaktsjef på bro enn tidligere.</li>
        <li>Et mer samkjørt broteam med bedre informasjonsdeling kunne gitt større mulighet for å oppdage tankskipet tidligere.</li>
        <li>Styrende dokumentasjon for brotjenesten (bromanualen) ga ikke tilstrekkelig jobbstøtte med hensyn til risikovurdering og ivaretakelse av sikker seilas.</li>
        <li>To personer på broen oppfylte ikke synskravene. Brobesetningen var ikke riktig sammensatt med hensyn til de kravene som stilles til synsfunksjon i aktuelle bestemmelser.</li>
        <li>Brobesetningen på KNM «Helge Ingstad» kan ha vært noe påvirket av trøtthet, spesielt med tanke på tid på døgnet.</li>
        <li>Radarplotting og kommunikasjon mellom brobesetning og los på tankskipet sikret ikke i tilstrekkelig grad effekten av et team som aktivt bygger opp en felles situasjonsforståelse. Dette kunne gitt et økt tidsvindu til identifisering og varsling av fregatten.</li>
        <li>Mangelfull trafikkovervåking førte til at trafikklederen ved trafikksentralen på Fedje ikke hadde tilstrekkelig situasjonsforståelse og oversikt over sitt virkeområde.</li>
        <li>Fedje sjøtrafikksentral ga ikke tilstrekkelig informasjon til annen trafikk i området om at Sola TS forlot Stureterminalen.</li>
      </ul>
      <p>Etter ulykken er det gikk 15 sikkerhetsoppfordringer - ni til Sjøforsvaret, en til Forsvardepartementet, to til Kystverket, en til Sjøfartsdirektoratet, og to til rederiet Sola TS.</p>
      <figure>
        <img src="https://dbstatic.no/71797587.jpg?imageId=71797587&amp;width=1024&amp;height=615"/>
        <figcaption><b>FORDELING:</b> Slik var arbeidsfordelinga på broa da ulykken skjedde. Foto: Statens havarikommisjon Vis mer</figcaption>
      </figure>
      <h3>Milliardfartøy</h3>
      <p>Kollisjonen førte til at fregatten fikk en stor flenge i siden som gjorde at den tok inn vann. Ved hjelp av slepebåter ble skipet dyttet på grunn for å hindre at det sank til bunns. Her ble KNM «Helge Ingstad» sikret med vaiere.</p>
      <p>
        <b>Natt til 13. november røk imidlertid flere vaiere, og etter kort tid lå mesteparten av fregatten, som kostet rundt 4 milliarder kroner, under vann.</b>
      </p>
      <p>I mars ble marinefartøyet hevet og løftet opp på en lekter. Skipet ligger nå på Marinens hovedbase på Haakonsvern og det vil ikke bli reparert.</p>
      <h3>Konstruksjonsfeil</h3>
      <p>Havarikommisjonen kom 29. november i fjor med en foreløpig rapport om ulykken.</p>
      <p>Kommisjonens foreløpige analyse var da at ingen enkelt handling eller hendelse ledet til fregattulykken, og at den skyldes flere faktorer og omstendigheter. En konklusjon som altså opprettholdes også nå.</p>
      <p>
        <b>En av faktorene var misforståelsen som oppsto på broen da lysene fra tankeren ble oppdaget. Det var også vaktskifte på broen like før ulykken. Kommisjonen pekte samtidig på at en konstruksjonsfeil på skipet gjorde at store vannmasser kunne fylle rom etter rom under dekk etter at det ble hull i skroget.</b>
      </p>
      <p>Tre personer har fremdeles status som mistenkt i saken – losen på tankskipet Sola, vaktsjefen på KNM «Helge Ingstad» og operatøren ved trafikksentralen på Fedje.</p>
      <figure>
        <img src="https://dbstatic.no/71797595.jpg?imageId=71797595&amp;width=1024&amp;height=615"/>
        <figcaption><b>TREFFPUNKT:</b> Treffpunkt da KNM Helge Ingstad og Sola TS kolliderte utenfor Stureterminalen i Hjeltefjorden kl. 04:01:15. Illustrasjon: Havarikommisjonen Vis mer</figcaption>
      </figure>
    </article>
  </body>
</html>