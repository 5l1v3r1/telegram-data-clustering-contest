<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/kyiv/news/u-kijivskiy-meriji-napisali-vseukrajinskiy-diktant-nacionalnoji-jednosti-638647.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T10:56:06+00:00"/>
    <meta property="og:title" content="У київській мерії написали Всеукраїнський диктант національної єдності"/>
    <meta property="og:description" content="Написання відбулося у Колонній залі КМДА"/>
  </head>
  <body>
    <article>
      <h1>У київській мерії написали Всеукраїнський диктант національної єдності</h1>
      <address>
        <time datetime="2019-11-08T10:56:06+00:00">08 Nov 2019, 10:56</time>
      </address>
      <h4>Написання відбулося у Колонній залі КМДА</h4>
      <p>Сьогодні, 8 листопада, у Колонній залі Київської міської державної адміністрації традиційно відбувся дев’ятнадцятий Всеукраїнський диктант національної єдності. Присутніх привітав керівник апарату КМДА Дмитро Загуменний.</p>
      <p>«Напередодні Дня української писемності та мови ми традиційно долучаємось до написання Всеукраїнського диктанту національної єдності. Українська мова об’єднує українців, незалежно від того, де вони проживають. Мова – це наша ідентичність, наша історична пам’ять, наша гордість. Українська – одна з наймелодійніших мов світу, для розвитку якої столична влада робить усе можливе», – наголосив посадовець, якого <a href="https://kyivcity.gov.ua/news/sogodni_u_stolichniy_derzhadministratsi_vidbulosya_napisannya_traditsiynogo_vseukranskogo_diktantu_natsionalno_yednosti/">цитує</a> пресслужба КМДА.</p>
      <p>Він нагадав, що в Києві діє концепція розвитку української писемності, мови, культури, національної пам’яті, затверджена до 2020 року. Чимало освітніх заходів для розвитку мови відбувається також у школах, дитсадках і закладах позашкільної освіти.</p>
      <p>«Я дуже радий, що так багато людей долучилося до написання диктанту – і не тільки у стінах КМДА. Дякую, що ви сьогодні знайшли можливість прийти і перевірити свої знання. Вітаю вас зі святом, бажаю вам сил і натхнення, розвитку нашій рідній мові», – сказав Дмитро Загуменний.</p>
      <p>Як повідомлялося, сьогодні <a href="https://glavcom.ua/news/rozpochinajetsya-vseukrajinskiy-diktant-nacionalnoji-jednosti-638608.html">Українське радіо провело щорічну акцію «Всеукраїнський радіодиктант національної єдності».</a></p>
      <p>Диктант, який розпочався об 11:20 в ефірі Першого каналу Українського радіо, прочитав мовознавець Олександр Авраменко. Цього року він використав у тексті кілька елементів нової редакції чинного правопису.</p>
      <p>Новацією цьогорічного радіодиктанту також стало те, що його можна було перевірити вже через 15 хвилин після його написання.</p>
      <p>Нагадаємо, що Всеукраїнський радіодиктант започатковано у 2000 році для єднання навколо мови. Відтоді щороку слухачі, а віднедавна й телеглядачі можуть взяти участь у написанні диктанту й перевірити, наскільки добре вони знають мову.</p>
      <related>
        <a href="https://glavcom.ua/news/rozpochinajetsya-vseukrajinskiy-diktant-nacionalnoji-jednosti-638608.html"/>
        <a href="https://glavcom.ua/news/zelenskiy-ziznavsya-shcho-dekoli-pomilyajetsya-govoryachi-ukrajinskoyu-638483.html"/>
        <a href="https://glavcom.ua/country/science/uryad-stvoriv-nackomisiyu-zi-standartiv-derzhavnoji-movi-638109.html"/>
      </related>
    </article>
  </body>
</html>