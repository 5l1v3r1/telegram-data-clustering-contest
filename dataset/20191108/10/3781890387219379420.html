<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740668"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T10:01:00+00:00"/>
    <meta property="og:title" content="'นิชิโนะ'ไม่ส่งสปายดูเสืออุ่น เห็นด้วย'ปาร์ค-ญวน'ต่อสัญญา"/>
    <meta property="og:description" content="'นิชิโนะ' เน้นฟื้นสภาพร่างกายช้างศึกชุดใหญ่ ชี้ดาวรุ่งอย่าเพิ่งเหลิง หลังจากฟีฟ่าลงบทความยกย่อง ต้องใช้เป็นแรงขับพัฒนาตัวเอง เห็นด้วย 'เวียดนาม' ต่อสัญญา 'ปาร์ค ฮังซอ' ส่วนเกมอุ่น เสือเหลือง-ทาจิกิสถาน ไม่ส่งใครไปดูฟอร์ม เพราะทีมงานไม่พอ"/>
  </head>
  <body>
    <article>
      <h1>'นิชิโนะ'ไม่ส่งสปายดูเสืออุ่น เห็นด้วย'ปาร์ค-ญวน'ต่อสัญญา</h1>
      <address>
        <time datetime="2019-11-08T10:01:00+00:00">08 Nov 2019, 10:01</time>
      </address>
      <figure>
        <img src="https://www.dailynews.co.th/admin/upload/20191108/news_tHbGoSFGmH170807_533.jpg?v=20191108204"/>
      </figure>
      <p>
        <b>"นิชิโนะ" เน้นฟื้นสภาพร่างกายช้างศึกชุดใหญ่ ชี้ดาวรุ่งอย่าเพิ่งเหลิง หลังจากฟีฟ่าลงบทความยกย่อง ต้องใช้เป็นแรงขับพัฒนาตัวเอง เห็นด้วย "เวียดนาม" ต่อสัญญา "ปาร์ค ฮังซอ" ส่วนเกมอุ่น เสือเหลือง-ทาจิกิสถาน ไม่ส่งใครไปดูฟอร์ม เพราะทีมงานไม่พอ</b>
      </p>
      <p>อากิระ นิชิโนะ โค้ชทีมชาติไทย กล่าวก่อนการซ้อมว่า ขอขอบคุณสโมสรที่ปล่อยมาก่อนฟีฟ่าเดย์ ตอนนี้จะเน้นฟื้นฟูสภาพร่างกายมากสุด ซึ่งส่วนหนึ่งแล้ว นักเตะก็ยังไม่ครบด้วย กรณีที่ ฟีฟ่า ยกย่องดาวรุ่งไทยนั้น ส่วนตัวแล้วได้ยินชื่อเสียงเด็กไทยตั้งแต่อยู่ญี่ปุ่น ก็เป็นไปตามคาดไว้ ทุกคนมีศักยภาพมาก แต่อย่าหยุดแค่นี้ อยากให้มุ่งมั่น ยกระดับตัวเองมากขึ้นเรื่อยๆ<br/><br/>ผู้สื่อข่าวถามถึงการเยือนมาเลเซีย ที่บูกิตจาลิล ซึ่ง กุนซือซามูไร กล่าวว่า การเยือนลำบากอยู่แล้ว ไม่ว่าจะพื้นหญ้า หรือบรรยากาศแฟนบอลที่จุคนเยอะ เรื่องนี้หลีกเลี่ยงไม่ได้ สิ่งที่จะทำคือเตรียมให้ดีที่สุด ในแง่ร่างกาย และจิตใจ และนักเตะที่มีมีประสบการณ์ต้องช่วยประคองน้อง<br/><br/>ส่วนกรณีที่ ปาร์ค ฮัง ซอ เพิ่งต่อสัญญากับเวียดนามไป 3 ปี ตนก็คิดว่าเหมาะสม ซึ่งตนรู้จัก ปาร์คดีอยู่แล้ว ขณะที่เกมอุ่นเครื่อง มาเลเซีย พบ ทาจิกิสถาน ในวันที่ 9 พ.ย. ตนก็เพิ่งทราบว่ามีเกมนี้ ด้วยทรัพยากรบุคคล คงไม่ส่งใครไปดู แต่จะติดตามฟอร์มภายหลัง<br/><br/>"ช้างศึก" ทีมฟุตบอลทีมชาติไทย ชุดใหญ่ เตรียมแข่งขันฟุตบอลโลก 2022 รอบคัดเลือก โซนเอเชีย รอบ 2 กลุ่ม G นัดที่ 4-5 ที่จะเยือน มาเลเซีย วันที่ 14 พ.ย. และ เวียดนาม 19 พ.ย.</p>
    </article>
  </body>
</html>