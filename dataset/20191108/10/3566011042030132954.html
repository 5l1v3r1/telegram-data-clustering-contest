<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545575.html/%D9%BE%D8%A7%DB%8C-%D8%B4%D9%87%D8%B1%D8%AF%D8%A7%D8%B1-%D8%A8%D9%87-%D9%BE%D8%B1%D9%88%D9%86%D8%AF%D9%87-%D8%B7%D8%B1%D8%AD-%D8%AC%D8%AF%DB%8C%D8%AF-%D8%AA%D8%B1%D8%A7%D9%81%DB%8C%DA%A9-%D8%A8%D8%A7%D8%B2-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T10:36:00+00:00"/>
    <meta property="og:title" content="پای شهردار به پرونده طرح جدید ترافیک باز شد"/>
    <meta property="og:description" content="اختلاف بر سر طرح جدید ترافیک بین موافقان و مخالفان بالا گرفته است و اکنون شورای شهری‌ها اعلام کرده‌اند که بی توجهی به درخواست‌ها و انتقادات منجر به طرح سؤال از شهردار می‌شود و او باید پاسخگوی مشکلات ناشی از این طرح پرحاشیه باشد."/>
  </head>
  <body>
    <article>
      <h1>پای شهردار به پرونده طرح جدید ترافیک باز شد</h1>
      <address>
        <time datetime="2019-11-08T10:36:00+00:00">08 Nov 2019, 10:36</time>
      </address>
      <p>اختلاف بر سر طرح جدید ترافیک بین موافقان و مخالفان بالا گرفته است و اکنون شورای شهری‌ها اعلام کرده‌اند که بی توجهی به درخواست‌ها و انتقادات منجر به طرح سؤال از شهردار می‌شود و او باید پاسخگوی مشکلات ناشی از این طرح پرحاشیه باشد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ اختلافات بر سر اجرای طرح جدید ترافیک تمامی ندارد. 5 ماه از آغاز اجرای طرح می‌گذرد و هنوز این طرح به نتیجه نهایی نرسیده؛ اکثر رانندگان تهرانی گلایه‌مند هستند و پلیس هم ناراضی از اجرای طرح است. اخیرا هم شورای شهری‌ها با این دو قشر همسو شده و درخواست اصلاح طرح را دارند. اما ماجرای دقیق اختلاف شهرداری و پلیس چیست و قرار است با تصمیم نهایی چه اتفاقی در شهر رقم بخورد.</p>
      <p>ماجرای دعوای پلیس و شهرداری</p>
      <p>پلیس و شهرداری از ابتدا به صورت کلی با اجرای طرح جدید هم سو نبودند ولی با این وجود بلاخره پلیس به عنوان عضوی از شورای ترافیک تهران مصوبه اجرای این طرح را امضا کرد و اجرای طرح از ابتدای تابستان آغاز شد.</p>
      <figure>
        <img src="https://media.farsnews.com/Uploaded/Files/Images/1398/04/12/13980412000979_Test_PhotoL.jpg"/>
      </figure>
      <p>اختلافات مدت کمی پس از اجرا کلید خورد و پلیس اعلام کرد؛ ترافیک با اجرای طرح بیشتر شده است. کارشناسان هم موضوع افزایش آلودگی هوا را مطرح کردند. موضوعی که شهرداری آن را رد کرد و مقصر آلودگی را تابش خورشید و افزایش ازن دانست.</p>
      <p>ساعت اجرای طرح باید کاهش یابد</p>
      <p>اختلاف بین پلیس و شهرداری بر سر این موضوع مدتی با بارش بارندگی‌ها و بهبود وضعیت هوای پایتخت کم رنگ شده بود ولی طی یک هفته گذشته با اظهارنظرهای سردار مهماندار درباره ایرادات طرح و درخواست کاهش ساعات طرح دوباره کلید خورد.</p>
      <figure>
        <img src="https://media.farsnews.com/Uploaded/Files/Images/1398/04/22/13980422000316_Test_PhotoL.jpeg"/>
      </figure>
      <p>رئیس پلیس راهور تهران بزرگ در این باره به <a href="https://www.farsnews.com/news/13980808000802/%DA%A9%D8%A7%D9%87%D8%B4-%D8%B2%D9%85%D8%A7%D9%86-%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9-%D9%BE%D8%A7%DB%8C%D8%AA%D8%AE%D8%AA-%D8%AF%D8%B1%D8%AE%D9%88%D8%A7%D8%B3%D8%AA-%D9%BE%D9%84%DB%8C%D8%B3-%D8%A7%D8%B2-%D8%B4%D9%87%D8%B1%D8%AF%D8%A7%D8%B1%DB%8C">فارس </a>گفت: اولین خواسته پلیس کاهش زمان اجرای طرح ترافیک و طرح کاهش آلودگی است؛ با توجه به آنکه در نیمه دوم سال بوده و هوا زودتر تاریک می‌شود تعداد زیادی از افراد و شهروندان برای خرید مایحتاج  به معابر مراجعه می‌کنند؛ تعدادی نیز درصددند تا با  تاریک شدن هوا زودتر به منزل برسند؛ برای اینکه فشار را از معابر پیرامونی برداشت و مردم بتوانند سریع‌تر کارهای خود را انجام داده و به منزل برسند به نظر می‌رسد که باید زمان اجرای طرح ترافیک و طرح کاهش آلودگی کاهش یابد. </p>
      <p>شهرداری: مخالفت کاهش ساعت طرح ترافیک هستیم</p>
      <p>پس از انتشار این خبر شهرداری واکنش نشان داد و یوسف حجت مدیرعامل حمل و نقل و ترافیک شهرداری تهران به <a href="https://www.farsnews.com/news/13980811000051/%D9%BE%D8%A7%D8%B3%D8%AE-%D9%85%D9%86%D9%81%DB%8C-%D8%B4%D9%87%D8%B1%D8%AF%D8%A7%D8%B1%DB%8C-%D8%A8%D9%87-%D9%BE%D9%84%DB%8C%D8%B3-%D9%85%D8%AE%D8%A7%D9%84%D9%81%D8%AA-%D8%A8%D9%84%D8%AF%DB%8C%D9%87-%D8%A8%D8%A7-%D8%AA%D8%BA%DB%8C%DB%8C%D8%B1-%D8%B3%D8%A7%D8%B9%D8%AA-%D8%B7%D8%B1%D8%AD-%D8%AA%D8%B1%D8%A7%D9%81%DB%8C%DA%A9">فارس</a> گفت: در حال حاضر طرح ترافیک ساعت 19 به اتمام می‌رسد و این مسئله سبب می‌شود کسی تمایل به استفاده از خودروی شخصی نداشته باشد. بنابراین کاهش ساعات ترافیک به هیچ عنوان مطلوب ما نیست. البته ما می‌توانیم در شورای عالی ترافیک این موضوع را بحث کنیم و ادله خود را مطرح سازیم.</p>
      <figure>
        <img src="https://media.farsnews.com/Uploaded/Files/Images/1398/06/23/13980623000318_Test_PhotoL.jpg"/>
      </figure>
      <p>پلیس اولتیماتوم داد؛ یک طرفه تصمیم می‌گیریم</p>
      <p>ماجرا به اینجا ختم نشد و پلیس واکنش نشان داد و این‌بار خطاب به شهرداری اعلام کرد،‌شهرداری اقدام نکند یک طرفه تصمیم می‌گیریم. سردار حسین رحیمی، رئیس پلیس پایتخت گفت: اگر شهرداری در خصوص موارد ذکر شده درباره طرح ترافیک پاسخ ندهد پلیس خودش یکطرفه تصمیم خواهد گرفت.</p>
      <figure>
        <img src="https://media.farsnews.com/Uploaded/Files/Images/1398/08/12/13980812000380_Test_PhotoL.jpg"/>
      </figure>
      <p>چراغ شورای شهر برای پلیس سبز شد</p>
      <p>به سراغ شورای شهری‌ها رفتیم تا نظرات آنها را هم جویا شویم. شورای شهری‌ها هم به نظر می‌رسید نظرشان نزدیک به پلیس است. محمد علیخانی،‌ رئیس کمیسیون عمران و حمل و نقل شورای شهر در این باره به <a href="https://www.farsnews.com/news/13980811000867/%D8%B7%D8%B1%D8%AD-%D8%AC%D8%AF%DB%8C%D8%AF-%D8%AA%D8%B1%D8%A7%D9%81%DB%8C%DA%A9-%D9%86%DB%8C%D8%A7%D8%B2%D9%85%D9%86%D8%AF-%D8%A8%D8%A7%D8%B2%D9%86%DA%AF%D8%B1%DB%8C-%D8%A7%DB%8C%D8%B1%D8%A7%D8%AF-%D9%BE%D9%84%DB%8C%D8%B3-%D8%A8%D9%87-%D8%B4%D9%87%D8%B1%D8%AF%D8%A7%D8%B1%DB%8C-%D9%85%D9%86%D8%B7%D9%82%DB%8C-%D8%A7%D8%B3%D8%AA">فارس</a> گفت: ما هم همچون پلیس معتقدیم که طولانی شدن ساعات طرح ترافیک نه تنها باعث کاهش ترافیک نشده بلکه مشکلاتی را نیز به همراه داشته است و از آنجایی که حمل‌ونقل عمومی در تهران کامل نیست مردم به سمت راهکارهای دیگر همچون استفاده از موتورسیکلت رفته‌اند. </p>
      <figure>
        <img src="https://media.farsnews.com/Uploaded/Files/Images/1398/05/30/13980530000629_Test_PhotoL.jpg"/>
      </figure>
      <p>رئیس کمیسیون عمران و حمل‌ونقل شورای شهر تهران اعلام کرد: طی یک سال گذشته استفاده از موتورسیکلت در پایتخت افزایش یافته و این در حالی است که موتورسیکلت‌ها یکی از منابع آلاینده هوا در پایتخت به شمار می‌روند حتی آلودگی آنها گاهی چند برابر خودروهاست.</p>
      <p>جزئیات طرح باید اصلاح شود</p>
      <p>آرش میلانی عضو دیگر شورای شهر تهران نیز درباره طرح جدید ترافیک به خبرنگار فارس گفت: زمانی که طرح کاهش آ‌لودگی هوا جایگزین طرح زوج یا فرد شد براساس مطالعات فنی و کارشناسی بود که در شرکت کنترل کیفیت هوا طی سال‌های 93 و 92 انجام داد همچنین تجربه جهانی نشان داده بود باید طرح جدید جایگزین طرح زوج یا فرد شود. </p>
      <figure>
        <img src="https://media.farsnews.com/Uploaded/Files/Images/1398/05/08/13980508000528_Test_PhotoL.jpg"/>
      </figure>
      <p>بازنگری در طرح نیاز است و همه اختلاف‌ها بر سر فرآیندها و جزئیات است که شورای ترافیک تهران می‌تواند بر آن پایان دهد.</p>
      <p>وی خاطرنشان کرد: تردد خودروها با اجرای طرح کاهش آلودگی هوا کاهش یافته و اثرات بهداشتی طرح نیز مشخص است ولی بازنگری در طرح نیاز است و حذف کلی آن درست نیست. </p>
      <p>میلانی گفت: به نظرم پلیس قصد دارد سختگیرانه‌تر عمل کند و آنها معتقدند که برای کاهش ترافیک و آلودگی هوا طرح باید اجرا شود ولی اختلاف بر سر فرآیندها و جزئیات است که باید این موضوعات در شورای ترافیک تهران مطرح شود و تصمیم نهایی در این زمینه اعلام و ابلاغ شود. </p>
      <p>نامه‌ها از ابتدای سال بدون پاسخ مانده است</p>
      <p>همچنین یوسف حجت مدیرعامل سازمان حمل و نقل و ترافیک شهرداری تهران به عنوان نماینده شهرداری اعلام کرده بود که آماده دریافت نظرات کارشناسی منتقدان هستیم؛ اما این موضوع از سوی شورای شهری‌ها که جزو منتقدان طرح‌اند، رد شد. محمد علیخانی، رئیس کمیسیون عمران و حمل و نقل شورای شهر به خبرنگار فارس گفت: شورای ترافیک تهران می‌تواند به درخواست اعضا تشکیل جلسه دهد و هر کدام از نمایندگان عضو که تقاضا داشته باشند این جلسه برگزار خواهد شد ولی از آنجا که ما نماینده‌ای از طرف شورای شهر در این شورا نداریم خبری هم در مورد روند تشکیل جلسات ندارم. </p>
      <p>  وی بیان داشت: ایشان( یوسف حجت) فردی دانشگاهی و کارشناس هستند ولی شاید زمانی که ما ده‌ها مکاتبه و نامه داشتیم در شهرداری نبوده‌اند. شهرداری هنوز جواب نامه‌های ما را نداده و ما درخواست پاسخ در زمینه آ‌مار و ارقام و درآمد طرح بوده‌ایم. </p>
      <figure>
        <img src="https://media.farsnews.com/Uploaded/Files/Images/1398/06/06/13980606000131_Test_PhotoL.jpg"/>
      </figure>
      <p>طرح سوال از شهردار کلید خورد</p>
      <p>اگر پاسخی از جانب شهرداری در مورد طرح ترافیک داده نشود از شهردار تهران در این زمینه سوال می‌کنیم و در شورا باید به این مساله پاسخ داده شود. </p>
      <p>وی تصریح کرد: تاکنون تلاش کرده‌ایم مساله طرح ترافیک منجر به سوال از شهردار تهران نشود ولی ظاهرا معاونت حمل و نقل شهرداری علاقمند است شورا را با شهرداری درگیر کند. البته ما پیگیریم که اقدامات به صورت قانونی انجام شود. </p>
      <p>وی تصریح کرد: اگر پاسخی از جانب شهرداری در مورد طرح ترافیک داده نشود از شهردار تهران در این زمینه سوال می‌کنیم و در شورا باید به این مساله پاسخ داده شود. </p>
      <p>سرنوشت طرح ترافیک در محاق</p>
      <p> در حال حاضر سرنوشت طرح جدید ترافیک در محاق است. طرحی که به زندگی شهروندان زیادی در پایتخت گره خورده و باید تصمیم نهایی توسط نمایندگان عضو در شورای ترافیک تهران در این زمینه گرفته شود.</p>
      <p>مطالبات درباره این طرح افزایش یافته و در صورت عدم پاسخ شهرداری، طرح سوال از شهردار در صحن شورای شهر رقم می‌خورد. اکنون می‌توان گفت که پای حناچی به پرونده دردسرساز طرح جدید ترافیک باز شده است. البته به نظر می‌رسد آقای شهردار از این طرح راضی است چرا که اخیرا در دیدار و گفت‌وگو با شهردار سارایوو اعلام  کرده که شهرداری تهران برای مقابله با آلودگی هوا به روش اجرای طرح کاهش آلودگی هوا در تهران در سارایوو آمادگی دارد حالا باید منتظر ماند و دید که نظر جمعی تصمیم‌گیران طرح پرحاشیه‌ای ترافیک در پایتخت چیست؟</p>
      <p>بر اساس این گزارش، شهروندان در سامانه فارس من با طرح موضوعی با عنوان <a href="https://my.farsnews.com/c/8828">«طرح ترافیک جدید در تهران افزایش مشکلات و آلودگی شهر»</a> پیگیری این موضوع را از خبرگزاری فارس خواستار شدند.</p>
      <p>انتهای پیام/</p>
      <p> </p>
    </article>
  </body>
</html>