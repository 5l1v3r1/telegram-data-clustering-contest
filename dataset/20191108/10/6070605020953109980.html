<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/supervivent-Holocaust-portar-escorta-amenaces_0_2340366052.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:36:33+00:00"/>
    <meta property="og:title" content="Una supervivent de l'Holocaust ha de portar escorta per amenaces de mort"/>
    <meta property="og:description" content="Es tracta d'una senadora italiana de 89 anys que rep uns 200 missatges d'odi diaris a les xarxes"/>
  </head>
  <body>
    <article>
      <h1>Una supervivent de l'Holocaust ha de portar escorta per amenaces de mort</h1>
      <h2>Es tracta d'una senadora italiana de 89 anys que rep uns 200 missatges d'odi diaris a les xarxes</h2>
      <address>
        <time datetime="2019-11-08T10:36:33+00:00">08 Nov 2019, 10:36</time>
      </address>
      <p>Una supervivent del camp de concentració d'Auschwitz i senadora vitalícia italiana de 89 anys,  Liliana Segre, porta des d'aquesta setmana dos carabinieris com a escorta obligatòria per a tots els seus actes públics, a causa de les amenaces de mort que rep diàriament dels grups antisemites i racistes italians.</p>
      <p>La senadora rep cada dia fins a 200 missatges amb insults, mostres d'odi i amenaces de mort a través de les xarxes socials, un fet que ha forçat les autoritats italianes a prendre mesures de seguretat per protegir la supervivent de l'Holocaust.</p>
      <p>Segre va ser nomenada senadora vitalícia el 2018 i no ha deixat de participar en tots els actes públics possibles sobre antisemitisme i contra l'odi racial. En un d'aquests últims actes, una concentració dels feixistes de Força Nova l'esperava a l'entrada amb pancartes. <br/><br/>"Soc una persona civil, no conec cap altre idioma", va dir Segre quan es va fer públic l'informe de l'Observatori Antisemita, que va xifrar en uns 200 els insults que rebia a diari a les xarxes. Les amenaces a la senadora van impulsar també la creació d'una comissió parlamentària extraordinària a Itàlia per combatre la intolerància, el racisme, l'antisemitisme i la incitació a l'odi i la violència.</p>
      <p>A Itàlia "en els últims anys estem presenciant una espiral creixent de fenòmens d'odi, intolerància, racisme, antisemitisme i neofeixisme que impregnen l'escena pública acompanyats d'actes i manifestacions d'odi explícit i persecució contra comunitats senceres i contra individus, i amb una difusió generalitzada a través de diversos mitjans de comunicació i en particular al web", segons deia el text de la moció que va crear de la comissió.</p>
      <h3>Un jugador de futbol marxa del camp</h3>
      <p>El creixement de l'odi i el racisme a Itàlia, que va propiciar ja l'ascens electoral del partit xenòfob de la Lliga a les últimes eleccions, va quedar patent també el cap de setmana passat durant un partit de futbol en què el jugador italià d'origen ghanès Mario Balotelli va rebre insults des de la grada.</p>
      <p>Quan el jugador, nascut a Palerm de pares ghanesos i adoptat des de petit per una família del nord d'Itàlia, es va acostar a l'àrea de córner per controlar la pilota, els aficionats de l'Hellas Verona presents a les grades van començar a imitar el so dels micos. Balotelli, que ha jugat amb la selecció nacional, va agafar la pilota amb les mans i la va llançar amb violència contra les grades, abans de marxar directament cap als vestidors i negar-se a seguir jugant el partit.</p>
      <p>Un cap dels ultres de l'Hellas Verona va qualificar la reacció del futbolista de "pallassada" i va dir que, tot i tenir la nacionalitat, "mai no serà italià", uns comentaris que han portat a prohibir-li l'entrada als estadis de futbol durant deu anys. Però fins i tot l'entrenador de l'Hellas i també l'alcalde de Verona van assegurar que no hi havia hagut cap insult a Balotelli, segons Efe.</p>
    </article>
  </body>
</html>