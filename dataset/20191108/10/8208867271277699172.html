<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/cronaca/2019/11/08/news/meteo_fine_settimana_con_la_pioggia_e_sulle_alpi_arriva_la_neve-240581940/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T10:41:00+00:00"/>
    <meta property="og:title" content="Meteo, fine settimana con la pioggia. E sulle Alpi arriva la neve"/>
    <meta property="og:description" content="Il maltempo interesserà tutta l'Italia anche nella giornata di domani. Le nevicate sono previste a bassa quota fino ai 1200 metri. Lieve"/>
  </head>
  <body>
    <article>
      <h1>Meteo, fine settimana con la pioggia. E sulle Alpi arriva la neve</h1>
      <h2>Il maltempo interesserà tutta l'Italia anche nella giornata di domani. Le nevicate sono previste a bassa quota fino ai 1200 metri. Lieve miglioramento per domenica</h2>
      <address>
        <time datetime="2019-11-08T10:41:00+00:00">08 Nov 2019, 10:41</time>
      </address>
      <p>Prosegue il periodo instabile caratterizzato dall'arrivo di numerose perturbazioni, pilotate da un vortice ciclonico posizionato nei pressi del Regno Unito. Se la giornata di oggi sarà segnata da piogge diffuse, intense e anche da nevicate a bassa quota, anche il weekend, almeno la prima parte, non sarà da meno. Nonostante le allerta arancioni diramate dalla Protezione civile su Veneto, Liguria, Toscana, Emilia-Romagna, Provincia Autonoma di Bolzano e Sardegna, al momento non si segnalano particolari disagi.<br/><br/>La giornata di oggi è stata caratterizzata sin dalle prime ore da precipitazioni diffuse e abbondanti che dal Nordovest si estenderanno al Nordest entro il pomeriggio. La neve scenderà copiosa sulle Alpi della Lombardia, del Trentino Alto Adige, del Veneto e del Friuli a quote intorno ai 1200 metri, in alcuni casi anche a quote inferiori.<br/><br/>Il maltempo inoltre colpirà duramente le regioni tirreniche, con particolare attenzione al Lazio e poi alla Campania dove il rischio di nubifragi è molto alto, come a Roma e a Napoli. Sabato 9 è previsto l'arrivo di una seconda perturbazione, che interesserà ancora una volta Toscana, Lazio, Umbria, Sardegna e poi tutte le regioni meridionali. Il tempo migliorerà invece al Nord con spazi soleggiati. Domenica poi sarà una giornata piuttosto asciutta su molte regioni, anche se le piogge o i locali temporali potranno ancora interessare la Sardegna e i settori tirrenici.<br/><br/><a href="http://meteo.repubblica.it/?ref=RHHD-M">LE PREVISIONI REGIONE PER REGIONE</a><br/><br/><b>Le previsioni al Nord</b>. Cielo nuvoloso o molto nuvoloso su Valle D'Aosta, Piemonte e Liguria con piogge e temporali sui settori settentrionali e sulla Liguria, localmente intensi sulla Liguria di levante, in miglioramento verso sera con ampie schiarite salvo locali piovaschi sul Piemonte e Liguria orientale; cielo molto nuvoloso sulle altre regioni con precipitazioni diffuse deboli o moderate e con possibili rovesci e temporali, con locale intensificazione dei fenomeni meteorologici sui rilievi tra Trentino-Alto Adige e Veneto, fino in pianura sul Friuli-Venezia Giulia; in serata tendenza al miglioramento salvo rovesci e temporali sulla Lombardia; nevicate attese al di sopra dei 1500 metri circa nelle aree montuose con precipitazioni.<br/><br/><b>Le previsioni al Centro e Sardegna</b>. Cielo molto nuvoloso con precipitazioni sparse con possibili rovesci e temporali su Toscana, Umbria e Lazio, localmente intensi sulla Toscana specie sulle coste e sulle zone settentrionali e sulle zone costiere e interne del Lazio; insistenza delle precipitazioni deboli o localmente moderate dal pomeriggio fino a tarda sera; cielo parzialmente nuvoloso sulla Sardegna con precipitazioni moderate e localmente intense sulla Sardegna occidentale, meno probabili sulle zone orientali; cielo parzialmente nuvoloso su Marche e Abruzzo, con precipitazioni sulle zone appenniniche e possibili sconfinamenti di brevi e locali piovaschi nel pomeriggio sulle coste marchigiane.<br/><br/><b>Le previsioni al Sud e Sicilia</b>. cielo parzialmente nuvoloso su Campania, Molise e Basilicata con precipitazioni anche localmente moderate dal pomeriggio a partire dalle zone occidentali, con possibili sconfinamenti in serata sulla Puglia settentrionale e con parziale interessamento della Sicilia occidentale; cielo sereno o poco nuvoloso sulle restanti aree, con aumento della nuvolosità nella seconda parte della giornata.<br/><br/><b>Le previsioni per domani, sabato 9 novembre</b>. Al Nord molte nubi su Liguria e triveneto, con piogge o rovesci sparsi; cielo da poco a parzialmente nuvoloso sul resto del settentrione. Al Centro e Sardegna, cielo molto nuvoloso o coperto sulle regioni tirreniche, con rovesci o temporali da sparsi a diffusi; estese e spesse velature sul resto del centro. Dalla serata aumento della nuvolosità compatta anche sulle regioni adriatiche con piogge o rovesci sparsi. Al Sud e Sicilia,  cielo molto nuvoloso o coperto, con rovesci o temporali diffusi, in parziale attenuazione serale sulle regioni adriatiche e ioniche peninsulari.<br/><br/><br/><br/><br/><br/> </p>
    </article>
  </body>
</html>