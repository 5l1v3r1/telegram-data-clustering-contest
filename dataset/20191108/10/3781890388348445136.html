<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740670"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T10:04:00+00:00"/>
    <meta property="og:title" content="สวนสุนันทาจับมืออดีตทีมชาติเปิดอคาเดมีฟุตบอล"/>
    <meta property="og:description" content="มรภ.สวนสุนันทา เปิดโครงการโครงการพัฒนาทักษะกีฬาฟุตบอลสำหรับเยาวชน ประจำปีการศึกษา 2562 “SSRU Football Academy 2019” ฝึกสอนฟุตบอลให้แก่เยาวชนไทยอายุ 4-13 ปี โดยอดีตนักเตะทีมชาติไทย และโค้ชระดับเอ ไลเซนส์ ประเดิมคอร์สแรก วันที่ 30 พ.ย.นี้"/>
  </head>
  <body>
    <article>
      <h1>สวนสุนันทาจับมืออดีตทีมชาติเปิดอคาเดมีฟุตบอล</h1>
      <address>
        <time datetime="2019-11-08T10:04:00+00:00">08 Nov 2019, 10:04</time>
      </address>
      <p>
        <b>มรภ.สวนสุนันทา เปิดโครงการโครงการพัฒนาทักษะกีฬาฟุตบอลสำหรับเยาวชน ประจำปีการศึกษา 2562 “SSRU Football Academy 2019” ฝึกสอนฟุตบอลให้แก่เยาวชนไทยอายุ 4-13 ปี โดยอดีตนักเตะทีมชาติไทย และโค้ชระดับเอ ไลเซนส์ ประเดิมคอร์สแรก วันที่ 30 พ.ย.นี้</b>
      </p>
      <p>  เมื่อวันที่ 8 พ.ย.ที่ผ่านมา ผศ.ดร.บัณฑิต ผังนิรันดร์ คณบดีวิทยาลัยนวัตกรรมและการจัดการ มหาวิทยาลัยราชภัฏสวนสุนันทา เป็นประธานในการแถลงข่าวโครงการพัฒนาทักษะกีฬาฟุตบอลสำหรับเยาวชน ประจำปีการศึกษา 2562 “SSRU Football Academy 2019” ซึ่งจะมีขึ้นระหว่างวันที่ 30 พ.ย.2562 – 30 เม.ย.2563 โดยผศ.ดร.บัณฑิต กล่าวว่า ปัจจุบันฟุตบอลเป็นกีฬาที่ได้รับความสนใจและเป็นที่นิยมกันทั่วโลกโดยเฉพาะเด็กเยาวชน ให้ความสนใจและใฝ่ฝันว่าจะต้องเป็นนักเตะอาชีพ ซึ่งวิทยาลัยนวัตกรรมและการจัดการ มหาวิทยาลัยราชภัฏสวนสุนันทา ได้เล็งเห็นความสำคัญที่จะมีการจัดกิจกรรมโครงการพัฒนาทักษะกีฬาฟุตบอลสำหรับเยาวชน และการแข่งขันฟุตบอลสร้างความสุขให้กับเด็กๆการดำเนินการจัดโครงการครั้งนี้ก็เพื่อเป็นกีฬาเพื่อสุขภาพ สามารถช่วยแก้ไขปัญญาเด็กติดเกมออนไลน์  การใช้เวลาให้เกิดประโยชน์ ช่วยลดภาระของผู้ปกครอง ที่สำคัญ คือ กีฬาฟุตบอลเน้นการทำงานเป็นทีม สามารถส่งเสริมให้เด็กและเยาวชน ได้รับการปลูกฝังการคิด การตัดสินใจและรู้จักบทบาทการทำงานของตนเองและส่วนรวม โดยมีวัตถุประสงค์ที่จะพัฒนาศักยภาพของกีฬาฟุตบอล เพื่อยกระดับมาตรฐานการเล่นฟุตบอลของเด็กเยาวชนให้สูงขึ้น รวมทั้งเป็นส่วนหนึ่งในกิจกรรมที่พัฒนาทักษะความรู้ ความสามารถของนักศึกษาหลักสูตรบริหารธุรกิจมหาบัณฑิต สาขาวิชาการจัดการฟุตบอลอาชีพ ได้ถ่ายทอดองค์ความรู้ ทักษะ และเทคนิคประสบการณ์ให้กับเด็กเยาวชนให้มีทักษะ ความรู้ และความสามารถในเล่นกีฬาฟุตบอล<br/><br/>สำหรับโครงการ SSRU Football Academy 2019 จะเป็นการเปิดสอนการเล่นฟุตบอลอย่างถูกวิธีให้แก่เยาวชนอายุระหว่าง 4-13 ปี โดยใช้วิทยากรและผู้ฝึกสอน ที่มีความรู้ความสามารถ ผ่านการอบรมหลักสูตรของสมาพันธ์ฟุตบอลแห่งเอเชีย (เอเอฟซี) อาทิ เคย์ ลังกาวงษ์, สุประมิตร บุญมีมาก ฯลฯ ที่มีดีกรีอดีตนักเตะทีมชาติไทย รวมไปถึง เจตนิพัทธ์ รชตเฉลิมโรจน์ ที่ได้ใบประกาศ เอเอฟซี เอ ไลเซนส์ และทำหน้าที่วิทยากรอบรมผู้สอน ให้กับสมาคมกีฬาฟุตบอลแห่งประเทศไทยในปัจจุบัน ในส่วนของการเรียนการสอน ซึ่งจะมีขึ้นที่สนามฟุตบอลหญ้าเทียม ภายในมหาวิทยาลัยราชภัฏชสวนสุนันทา ที่จะเปิดคอร์สแรกในวันที่ 30 พ.ย.นี้ จะแบ่งการการสอนออกเป็น 4 รุ่น คือ 4-6 ปี, 7-8 ปี, 9-10 ปี และ 11-13 ปี แต่ละรุ่นจะใช้เวลาเรียนคอร์สละ 1 เดือน สัปดาห์ละ 2 วัน รวม 8 ครั้ง คือ รุ่น 4-6 ปี กับ 7-8 ปี ทำการเรียนในวันจันทร์ และวันศุกร์ ระหว่างเวลา 16.00-18.00 น. และรุ่น 9-10 ปี กับ 11-13 ปี ทำการเรียนในวันเสาร์และอาทิตย์ ระหว่างเวลา 09.00-11.00 น.<br/><br/>ผู้ปกครองที่สนใจนำบุตรหลานเข้ามาเรียนในโครงการนี้ ค่าใช้จ่ายรุ่น 4-6 ปี กับรุ่น 7-8 ปี คนละ 3,000 บาท และรุ่น 9-10 ปี กับรุ่น 11-13 ปี คนละ 4,000 บาท โดยทุกรุ่นจะมีค่าธรรมเนียมแรกเข้าอีกคนละ 1,000 บาท ซึ่งทางโครงการจะมีชุดฝึกซ้อม ประกอบด้วย เสื้อ กางเกง ถุงเท้า มอบให้ พร้อมน้ำดื่มตลอดการเรียน สนใจสามารถสมัครได้ที่ QR Code ของโครงการ หรือติดต่อที่ นายนิกร นันทวงศ์  โทร 098-2602394 ในเวลาราชการ ตั้งแต่วันที่ 11 พ.ย.นี้ เป็นต้นไป</p>
    </article>
  </body>
</html>