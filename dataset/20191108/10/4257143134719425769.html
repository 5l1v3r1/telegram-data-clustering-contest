<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/nem-tetszik-a-balatoni-onkormanyzatoknak-az-uj-partvonal-terv"/>
    <meta property="og:site_name" content="infostart"/>
    <meta property="article:published_time" content="2019-11-08T10:01:00+00:00"/>
    <meta property="og:title" content="Nem tetszik a balatoni önkormányzatoknak az új partvonal-terv"/>
    <meta property="og:description" content="Egyeztetést sürgetnek a balatoni önkormányzatok a Balaton-partvonal rendezési tervéről, és szeretnék a terv véleményezésére rendelkezésre álló határidő kitolását is - közölte Balassa Balázs a balatoni önkormányzatokat tömörítő Balatoni Szövetség (BSZ) elnöke az MTI-vel csütörtökön."/>
  </head>
  <body>
    <article>
      <h1>Nem tetszik a balatoni önkormányzatoknak az új partvonal-terv</h1>
      <address><time datetime="2019-11-08T10:01:00+00:00">08 Nov 2019, 10:01</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/belfold/2019/11/08/nagy-veszelyre-figyelmeztetnek-a-balatonnal"/>
        <a href="https://infostart.hu/belfold/2019/11/07/nagy-munkalatok-kezdodnek-a-balaton-eszaki-reszen"/>
        <a href="https://infostart.hu/eletmod/2019/11/04/valtozott-a-kompmenetrend-a-balatonon"/>
        <a href="https://infostart.hu/belfold/2019/11/01/gigaberuhazas-kezdodhet-a-balatonnal-de-nem-mindenki-orul-neki"/>
      </related>
      <h3>Egyeztetést sürgetnek a balatoni önkormányzatok a Balaton-partvonal rendezési tervéről, és szeretnék a terv véleményezésére rendelkezésre álló határidő kitolását is - közölte Balassa Balázs a balatoni önkormányzatokat tömörítő Balatoni Szövetség (BSZ) elnöke az MTI-vel csütörtökön.</h3>
      <p>A testületek több helyen is ellentmondásosnak tartják a beépítetlenül megőrzendő parti területsáv határait, a nádasok ábrázolása több helyen nem felel meg a valóságos állapotnak, a kerékpárutak ábrázolása pedig nem minden esetben tükrözi a Nemzeti Infrastruktúra Fejlesztő Zrt.-vel egyeztetett utolsó állapotot - sorolta az első visszajelzéseket Balassa Balázs.</p>
      <p>A Balaton partvonalát az elmúlt több mint másfél évtizedben meghatározó, 2003-as jogszabály megalkotását többfordulós egyeztetés előzte meg, amely <a href="https://infostart.hu/belfold/2019/10/29/ujrarajzoljak-a-teljes-balaton-partvonalat">most elmaradt</a>. "A balatoni önkormányzatok ragaszkodnak ahhoz, hogy az új jogszabály megalkotásakor is személyesen és a helyszíneken is egyeztethessék szándékaikat a terv készítőivel" - hangsúlyozta.</p>
      <p>Hozzátette,</p>
      <blockquote>a véleménynyilvánításra a november 22-iki határidőig túl rövid az idő, hiszen több tóparti településnél megváltozott a polgármester, a képviselő-testületi tagok személye, akiknek több idő kell, hogy kellő információhoz jussanak.</blockquote>
      <p>A Balaton-parti települések vízpartját eddig meghatározó jogszabályt felváltó új vízparti szabályozás tervei 93 szelvényen mutatják be a jövőbeni vízparti területfelhasználást, amelyek <a href="https://www.e-epites.hu/hirek/balaton-vizparti-teruleteinek-kozcelu-teruletfelhasznalasi-tervenek-szakmai-egyeztetese">ITT</a> elérhetők.</p>
      <p>
        <i>Nyitókép: Facebook</i>
      </p>
    </article>
  </body>
</html>