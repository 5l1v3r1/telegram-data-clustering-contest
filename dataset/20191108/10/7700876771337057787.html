<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.vita.it/it/article/2019/11/08/flagello-clima-in-africa-52-milioni-di-persone-rischiano-la-morte-per-/153226/"/>
    <meta property="og:site_name" content="VITA"/>
    <meta property="article:published_time" content="2019-11-08T10:23:00+00:00"/>
    <meta property="og:title" content="Flagello clima: in Africa 52 milioni di persone rischiano la morte per fame"/>
    <meta property="og:description" content="Terrificanti alluvioni e siccità stanno devastando aree sempre più vaste dell’intero continente: solo nel 2019 2,6 milioni di “profughi climatici” si sono aggiunti alle 7,6 milioni di persone in fuga da conflitti"/>
  </head>
  <body>
    <article>
      <h1>Flagello clima: in Africa 52 milioni di persone rischiano la morte per fame</h1>
      <address><time datetime="2019-11-08T10:23:00+00:00">08 Nov 2019, 10:23</time> by <a rel="author">Redazione</a></address>
      <p>
        <b>Terrificanti alluvioni e siccità stanno devastando aree sempre più vaste dell’intero continente: solo nel 2019 2,6 milioni di “profughi climatici” si sono aggiunti alle 7,6 milioni di persone in fuga da conflitti</b>
      </p>
      <p><b>ltre 52 milioni di persone in 18 paesi</b><b>,</b><b> sparsi tra Africa centrale, orientale e meridionale</b><b>,</b> <b>rischiano di morire fame a causa degli effetti devastanti dei cambiamenti climatici, aggravati da conflitti e povertà estrema.</b> Molte regioni sono colpite, per la seconda volta in 4 anni, da <b>una gravissima e prolungata siccità, la più grave degli ultimi 38 anni.</b></p>
      <h3>TRA GRANDE SICCITÀ E ALLUVIONI</h3>
      <p>Nell’Africa meridionale, in diverse aree dello <b>Zimbabwe</b>, si registra il più basso livello di piogge dal 1981, <b>con 5,5 milioni di persone che al momento sono colpite da grave insicurezza alimentare</b>. La regione dello Zambia ricca di mais è oggi a secco: le esportazioni si sono azzerate, con la conseguenza che nel paese a soffrire <b>la fame sono 2,3 milioni di persone</b>. Intanto la situazione si sta aggravando anche in Angola, Malawi, Mozambico, Madagascar, Namibia e Zimbabwe, <b>mentre in Sudafrica ci sono stati casi di suicidi tra gli agricoltori.</b></p>
      <p>La siccità sta colpendo duramente anche <b>l’Africa orientale e il Corno d’Africa</b>, in particolare in <b>Etiopia, Kenya e Somalia. </b>Allo stesso tempo, le temperature record registrate nell’Oceano Indiano hanno <b>scatenato piogge intensissime in Kenya e Sud Sudan</b>, provocando alluvioni soprattutto lungo i principali corsi fluviali: <b>il Sud Sudan ha dichiarato lo stato di emergenza, con</b> <b>oltre 900.000 persone colpite dalle alluvioni.</b></p>
      <h3>MILIONI DI PROFUGHI A CAUSA DI GUERRE E CLIMA</h3>
      <p>Quasi ovunque in Africa l’intensificarsi di questi eventi meteorologici estremi avviene in paesi già devastati da conflitti e violenza<b>: nel 2019 nell’intero continente ai 7,6 milioni di sfollati in fuga da conflitti, si sono aggiunti 2,6 milioni di profughi del clima</b>. Con alcune delle più situazioni più gravi che si sono verificate in Etiopia, Somalia, Sudan e Sud Sudan. Tre paesi che hanno dovuto fronteggiare simultaneamente l’esodo di oltre 1 milione di persone costrette a fuggire da guerre e siccità.</p>
      <p>Insomma una situazione sempre più fuori controllo e vicina ad un punto di non ritorno, di fronte a cui la comunità scientifica internazionale ha già ampiamente dimostrato quanto all’origine dell’intensificarsi di eventi meteorologici estremi, ci siano proprio i cambiamenti climatici<b>. È solo di qualche giorno fa uno studio firmato da 11.000 ricercatori di 153 Paesi</b>, tra cui circa 250 italiani, pubblicato dalla rivista <i>BioScience,</i> <b>in cui si avverte che la Terra è in piena "emergenza climatica", e di questo passo "indicibili sofferenze umane" saranno inevitabili</b>.</p>
      <p>
        <b>Ebbene in 18 paesi africani, avverte Oxfam, la febbre del pianeta è altissima da 10 anni e le sofferenze umane sono già inimmaginabili.</b>
      </p>
      <h3>IL COSTO DELL’EMERGENZA CLIMATICA</h3>
      <p>In parallelo, in termini economici – senza contare il costo delle ultime crisi - si registrano <b>perdite per 700 milioni di dollari dovute all’emergenza climatica negli ultimi 10 anni</b> e pochi fondi raccolti a livello globale per fronteggiare l’impatto dei danni subiti. <b>Pur contribuendo solo per il 5% all’emissione di gas climalteranti in atmosfera, l’Africa è il continente più colpito dall’emergenza climatica</b>.</p>
      <p>Al centro della discussione della <b>Conferenza ministeriale africana sull’ambiente (AMCEN)</b>, che si terrà <b>a Durban dall’11 al 15 novembre, vi sarà proprio la sostenibilità e prosperità ambientale dell’Africa.</b> Oxfam si augura che da qui i ministri chiedano con forza ai paesi industrializzati di tener fede alle promesse fatte, evitando ulteriori costi finanziari e soprattutto umani. Un prezzo altissimo, pagato da milioni di persone che si trovano in una condizione di insicurezza alimentare in Africa. Uomini, donne e bambini che, partendo già da una condizione di estrema vulnerabilità, stanno letteralmente esaurendo le loro riserve di cibo a causa degli shock climatici, <b>e che per questo hanno bisogno immediato di aiuto prima che sia troppo tardi.</b> Basti pensare che <b>nella parte occidentale del Kenya, i raccolti sono diminuiti del 25% e in Somalia del 60%,</b> mentre il bestiame in molte zone rurali produce poco latte a causa delle pessime condizioni di salute e il prezzo dei cereali è schizzato alle stelle, tagliando fuori le persone più povere. <b>Quasi 7 milioni di persone nella regione sono allo stremo per la mancanza di cibo.</b></p>
      <h3>I PAESI DONATORI NON POSSONO CONTINUARE A GIRARSI DALL’ALTRA PARTE</h3>
      <p>Di fronte a questa crisi drammatica, Oxfam lancia perciò un appello urgente ai leader africani che si riuniranno a Durban, <b>affinché facciano pressione sulle economie più avanzate, perché mantengano gli impegni sottoscritti con gli Accordi di Parigi</b>: riducendo le emissioni di CO2 in atmosfera - con l’obiettivo di mantenere l’aumento delle temperature globali entro 1,5 gradi – <b>e stanziando i 100 miliardi dollari promessi per l’adattamento ai cambiamenti climatici dei Paesi in via di sviluppo.</b></p>
      <p><b>Allo stesso tempo è necessario che i Governi africani migliorino le loro politiche sul tema</b>: definendo un <b>nuovo modello di finanziamento per la riduzione dei danni dovuti all’impatto del clima in vista della prossima conferenza Onu sul clima (Cop 25);</b> migliorando i loro sistemi di allarme sull’impatto di catastrofi naturali; stanziando i fondi necessari ad aiutare le comunità più vulnerabili, soprattutto di piccoli agricoltori; <b>assicurando aiuti e sicurezza a milioni di “migranti climatici”.</b></p>
      <p>Oxfam al momento <b>è al lavoro a fianco di oltre 7 milioni di persone in 10 dei paesi africani più colpiti dalla crisi climatica, per garantire l’accesso al cibo e all’acqua pulita alla popolazione e aiutare le comunità più vulnerabili ad adattarsi all’impatto di eventi climatici sempre più estremi e frequenti.</b> Con l’obiettivo di raggiungere nel prossimo futuro il 10% della popolazione più colpita dall’impatto dei cambiamenti climatici in questi paesi.</p>
      <p>
        <b>Si può sostenere la risposta di Oxfam su </b>
        <a href="https://www.oxfamitalia.org/donazioni/dona-emergenza-fame-africa/">https://www.oxfamitalia.org/donazioni/dona-emergenza-fame-africa/</a>
      </p>
      <p>
        <i>© Philip Hatcher-Moore per concessione di Oxfam</i>
      </p>
      <related>
        <h4>Contenuti correlati</h4>
        <a href="http://www.vita.it/it/article/2019/10/29/nicolo-filippo-rosso-le-mie-foto-per-far-riflettere-sul-costo-dei-nost/153125/"/>
        <a href="http://www.vita.it/it/article/2019/10/24/rapporto-onu-se-lo-sviluppo-in-africa-spinge-alla-migrazione-irregolar/153087/"/>
        <a href="http://www.vita.it/it/article/2019/10/23/lafrica-mediata-come-fiction-tv-stampa-e-social-raccontano-il-continen/153063/"/>
      </related>
    </article>
  </body>
</html>