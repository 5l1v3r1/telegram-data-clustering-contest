<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740676"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T10:32:00+00:00"/>
    <meta property="og:title" content="'บาส-ปอป้อ'แพ้คู่มาเลเซีย ตกรอบตบขนไก่'ไชน่า โอเพ่น'"/>
    <meta property="og:description" content="“น้องครีม” พลาดท่าพ่าย “มิเชล ลี” 0-2 เกม ขณะที่ “บาส-ปอป้อ” แพ้คู่ผสมจากมาเลเซีย กอดคอกันตกรอบก่อนรองชนะเลิศ ศึกแบดมินตัน 'ฝูโจว ไชน่า โอเพ่น 2019' ไปอย่างน่าเสียดาย "/>
  </head>
  <body>
    <article>
      <h1>'บาส-ปอป้อ'แพ้คู่มาเลเซีย ตกรอบตบขนไก่'ไชน่า โอเพ่น'</h1>
      <address>
        <time datetime="2019-11-08T10:32:00+00:00">08 Nov 2019, 10:32</time>
      </address>
      <p>
        <b>“น้องครีม” พลาดท่าพ่าย “มิเชล ลี” 0-2 เกม ขณะที่ “บาส-ปอป้อ” แพ้คู่ผสมจากมาเลเซีย กอดคอกันตกรอบก่อนรองชนะเลิศ ศึกแบดมินตัน "ฝูโจว ไชน่า โอเพ่น 2019" ไปอย่างน่าเสียดาย </b>
      </p>
      <p>การแข่งขันแบดมินตัน เอชเอสบีซี บีดับเบิ้ลยูเอฟ เวิลด์ทัวร์ ซูเปอร์ 750 รายการ "ฝูโจว ไชน่า โอเพ่น 2019" ชิงเงินรางวัลรวม 700,000 ดอลลาร์สหรัฐ หรือประมาณ 21,000,000 บาท ที่เมืองฝูโจว ประเทศจีน เมื่อวันที่ 8 พ.ย.ที่ผ่านมา เป็นการแข่งขันในรอบก่อนรองชนะเลิศ หรือ รอบ 8 คน/คู่ มีนักแบดมินตันไทย ผ่านเข้ารอบมาได้ 4 คน เริ่มจากประเภทหญิงเดี่ยว "น้องครีม" บุศนันทน์ อึ๊งบำรุงพันธุ์ มือ 18 ของโลก พบกับ มิเชล ลี มือ 8 ของโลกจากแคนาดา <br/><br/>คู่นี้เคยเจอกันมา 4 ครั้ง ผลัดกันคว้าชัยมาฝ่ายละ 2 ครั้ง ส่วนครั้งนี้ทั้งคู่เล่นกันได้อย่างสนุกสูสีแต่เป็น มิเชล ลี อาศัยความเฉียบขาดตบชนะไป 2-0 เกม 21-16, 23-21 ทำให้ “น้องครีม” ตกรอบไปอย่างน่าเสียดาย<br/><br/>ขณะที่ ประเภทคู่ผสม "บาส" เดชาพล พัววรานุเคราะห์/"ปอป้อ" ทรัพย์สิรี แต้รัตนชัย คู่มือ 4 ของโลก คู่มือวาง 3 ของรายการ ที่เพิ่งคว้าแชมป์ "มาเก๊า โอเพ่น 2019" เมื่อสัปดาห์ก่อน พบกับ โก๊ะ ซุน ฮวต/เจมีไล เชวอน คู่มือ 11 ของโลกจากมาเลเซีย โดยคู่นี้เจอกันมา 8 ครั้ง ผลัดกันคว้าชัยมาฝ่ายละ 4 ครั้ง ส่วนครั้งนี้ “บาส-ปอป้อ” พลาดท่าแพ้ไป 0-2 เกม 13-21, 18-21 </p>
    </article>
  </body>
</html>