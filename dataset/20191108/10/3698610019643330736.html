<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/rosiyi-vzhe-davno-pora-zvilniti-usih-ukrayinskih-politv-yazniv-misiya-ssha-pri-obsye-328905_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T10:21:00+00:00"/>
    <meta property="og:title" content="Росії вже давно пора звільнити усіх українських політв'язнів – місія США при ОБСЄ"/>
    <meta property="og:description" content="Гаррі Кеміан також зазначив, що в Донбасі через Росію продовжує тривати гуманітарна катастрофа."/>
  </head>
  <body>
    <article>
      <h1>Росії вже давно пора звільнити усіх українських політв'язнів – місія США при ОБСЄ</h1>
      <h2>Гаррі Кеміан також зазначив, що в Донбасі через Росію продовжує тривати гуманітарна катастрофа.</h2>
      <address>
        <time datetime="2019-11-08T10:21:00+00:00">08 Nov 2019, 10:21</time>
      </address>
      <p>Російська Федерація повинна звільнити усіх <a href="https://dt.ua/UKRAINE/ukrayina-obminyala-mediynih-politv-yazniv-ale-v-poloni-rf-zalishayutsya-sotni-ukrayinciv-sencov-327230_.html"><b>українських політв'язнів</b></a>, зокрема, координатора "Кримської солідарності" Сервера Мустафаєва, правозахисника Еміра-Усеїна Куку та блогера Нарімана Мемедемінова. Про це заявив заступник глави місії США при Організації з безпеки і співробітництва в Європі (ОБСЄ) Гаррі Кеміан на засіданні Постійної ради організації у Відні.</p>
      <p>"Ми шкодуємо, що небажання Росії проявити відданість проведенню зустрічі на найвищому рівні лідерів "Нормандського квартету" блокує можливість прогресу в ключових питаннях. Тим часом багато українських  політичних в'язнів залишаються в російських тюрмах. Росії вже давно пора звільнити цих ув'язнених та повернути їх у свої домівки та сім'ї", - цитує Кеміана "<a href="https://www.ukrinform.ua/rubric-world/2814124-rosia-mae-zvilniti-usih-ukrainskih-politvazniv-ssa-v-obse.html">Укрінформ</a>".</p>
      <p>Заступник глави місії, зокрема, нагадав про ув'язнених Сервера Мустафаєва, Еміра-Усеїна Куку та Нарімана Мемедемінова.</p>
      <p>Дипломат також зазначив, що в Донбасі продовжує тривати гуманітарна катастрофа, причиною якої є РФ.</p>
      <p>Нагадаємо, що 7 вересня відбувся <b><a href="https://dt.ua/UKRAINE/zmi-opublikuvali-spiski-obminu-utrimuvanimi-osobami-322900_.html">обмін утримуваними особами між Україною і Росією у форматі "35 на 35"</a></b>. РФ повернула до України 24 полонених моряків і 11 політв'язнів: Романа Сущенка, Олега Сенцова, Олександра Кольченка, Володимира Балуха, Станіслава Клиха, Миколу Карпюка, Олексія Сизоновича, Павла Гриба, Едема Бекірова, Євгена Панова й Артура Панова.</p>
      <p>Серед тих, кого Україна передала РФ, є як росіяни, так і громадяни України, засуджені за державну зраду, участь у терористичних організаціях та інші злочини. До Москви полетіли, зокрема, головред пропагандистського видання "РИА Новости Украина" <b><a href="https://dt.ua/UKRAINE/vishinskiy-dav-zgodu-na-uchast-v-obmini-u-formati-35-na-35-sargan-321906_.html">Кирило Вишинський</a></b> і колишній командир роти ППО угруповання "ДНР" <b><a href="https://dt.ua/POLITICS/dlya-zvilnennya-cemaha-ukrayinska-vlada-pishla-na-porushennya-yuridichnih-procedur-oglyadach-322830_.html">Володимир Цемах – ключовий фігурант справи MH17</a></b>.</p>
      <p>Наразі <a href="https://dt.ua/UKRAINE/nepublichno-ale-robota-trivaye-u-rf-prokomentuvali-noviy-obmin-utrimuvanimi-osobami-327860_.html"><b>триває підготовка до нового обміну</b></a> утримуваними особами між Україною та Росією.</p>
      <p>Докладніше читайте в <b><a href="https://dt.ua/internal/bud-yakoyu-cinoyu-322845_.html">матеріалі Володимира Кравченка "За будь-яку ціну?"</a></b>.</p>
      <footer>За матеріалами: <a href="https://dt.ua/go/aHR0cDovL3d3dy51a3JpbmZvcm0udWEv">Укрінформ</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>