<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/basket/2019/11/08/news/basket_nba_boston_mette_la_sesta_gallinari_e_super_ma_il_derby_va_a_belinelli-240584073/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T10:59:00+00:00"/>
    <meta property="og:title" content="Basket, Nba: Boston mette la sesta, Gallinari è super, ma il derby va a Belinelli"/>
    <meta property="og:description" content="I Celtics, presi per mano dal duo Tatum-Hayward (43 punti complessivi), sbancano Charlotte e consolidano il primato nella Eastern Conference, seguiti da"/>
  </head>
  <body>
    <article>
      <h1>Basket, Nba: Boston mette la sesta, Gallinari è super, ma il derby va a Belinelli</h1>
      <h2>I Celtics, presi per mano dal duo Tatum-Hayward (43 punti complessivi), sbancano Charlotte e consolidano il primato nella Eastern Conference, seguiti da Miami, che passa a Phoenix. Oklakoma (27 punti e 5 rimbalzi il "Gallo") cade a San Antonio (3 per il bolognese), Leonard rilancia i Clippers, però multati dalla Lega</h2>
      <address>
        <time datetime="2019-11-08T10:59:00+00:00">08 Nov 2019, 10:59</time>
      </address>
      <p><b>NEW YORK (Stati Uniti)</b> – Va a Marco Belinelli il derby tutto azzurro con Danilo Gallinari nella regular-season Nba. I San Antonio Spurs, reduci da due ko consecutivi e da una serie di tre sconfitte nelle ultime quattro gare (5-3 il bilancio ora in stagione), rialzano la testa e all’AT&amp;T Center si impongono 121-112 su Oklahoma City. A trascinare il team texano è soprattutto LaMarcus Aldridge, che suona la carica nell’ultimo quarto e termina a referto da top-scorer con un bottino di 39 punti (19/23 al tiro).</p>
      <h3>Gallinari il migliore nei Thunder ma sorride Belinelli</h3>
      <p>Il bolognese non brilla e contribuisce al successo della formazione guidata da Gregg Popovich con soli 3 punti in 19 minuti, oltre a 3 rimbalzi e 1 assist). Ai Thunder (3-5 fin qui) non basta una grande serata del “Gallo”, capace di mettere a segno 27 punti in 33 minuti di impiego, impreziositi da 5 rimbalzi e 1 assist, seguito a 21 da ShaiGilgeous-Alexander, con 19 per Chris Paul. Partono col piede giusto i padroni di casa, avanti 33-30 dopo il primo quarto (il miglior score dall’avvio di stagione per San Antonio), ma all’intervallo sono costretti a inseguire (56-57), decisivo il terzo periodo con gli “Speroni” – in luce il giovane play Dejounte Murray con la sua rapidità e 10 assist – che mettono la freccia con un parziale di 36-27, nel finale a nulla serve il forcing dei Thunder per ribaltare il risultato.</p>
      <h3>Celtics lanciati con il duo Tatum-Hayward</h3>
      <p>Sesta affermazione di fila (in sette incontri disputati) e primato nella Eastern Conference per i Boston Celtics, che consolidano la propria leadership travolgendo a domicilio per 108-87 i Charlotte Hornets con 43 punti complessivi della coppia formata da Jayson Tatum e Gordon Hayward (per lui 20 punti, 10 rimbalzi e 6 assist). Per il suo ritorno nella città in cui ha trascorso otto anni Kemba Walker ha versato qualche lacrima prima del match, in cui ha poi realizzato 14 punti con appena 4 su 14 al tiro. Alle spalle dei “verdi” in classifica c’è Miami (6-2), che passa per 124-108 sul parquet dei Phoenix Suns grazie anche ai 34 punti firmati da Jimmy Butler, ben supportato dallo sloveno Goran Dragic (25) e da Edrice Adebayo (10 rimbalzi).</p>
      <h3>Clippers ok con il rientro di Leonard però multati</h3>
      <p>Nell’altra partita disputata nella notte italiana (quattro quelle in programma) i Los Angeles Clippers hanno piegato in rimonta per 107-101 i Portland Trail Blazers, portandosi al quarto posto (6-3) nella Western Conference che vede al comando i rivali Lakers. Determinante per la formazione californiana il rientro di Kawhi Leonard, tenuto a riposo la sera precedente in occasione del match perso con Milwaukee (129-124), che brilla nel finale di gara, chiudendo a referto con 27 punti, 13 rimbalzi e 4 assist in 33 minuti in campo. Proprio per il mancato impiego nell’incontro precedente e le dichiarazioni di coach Doc Rivers “poco coerenti” con l’infortunio, la Lega ha inflitto ai Clippers una sanzione di 50mila dollari. Sulla sponda Portland (3-5, ottavo posto a Ovest) non sono sufficienti i 22 punti a testa di bottino personale per Damian Lillard e C.J. McCollum per evitare la sconfitta.<br/> <br/> <br/> </p>
    </article>
  </body>
</html>