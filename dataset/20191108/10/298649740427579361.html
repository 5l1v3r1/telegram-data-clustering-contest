<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.askanews.it/cronaca/2019/11/08/lego-ritornano-le-iniziative-benefiche-per-i-bambini-ricoverati-pn_20191108_00051/"/>
    <meta property="og:site_name" content="Askanews"/>
    <meta property="article:published_time" content="2019-11-08T10:16:26+00:00"/>
    <meta property="og:title" content="LEGO, ritornano le iniziative benefiche per i bambini ricoverati"/>
    <meta property="og:description" content="Milano, 8 nov. (askanews) – Un anno dopo, LEGO ripropone in tutta Italia nei weekend di novembre l’iniziativa “Build to Give”, progetto che invita tutti, ma soprattutto i più piccoli, a recarsi negli store per costruire e donare. L’iniziativa infatti porterà LEGO a donare 30mila set ai bambini ricoverati in oltre 200 reparti pediatrici in […]"/>
  </head>
  <body>
    <article>
      <h1>LEGO, ritornano le iniziative benefiche per i bambini ricoverati</h1>
      <h2>In tutta Italia gli eventi di Build to Give, per Fondazione ABIO</h2>
      <address>
        <time datetime="2019-11-08T10:16:26+00:00">08 Nov 2019, 10:16</time>
      </address>
      <figure>
        <img src="http://www.askanews.it/wp-content/uploads/2019/11/20191108_111620_56145DC2.jpg"/>
      </figure>
      <p>Milano, 8 nov. (askanews) – Un anno dopo, LEGO ripropone in tutta Italia nei weekend di novembre l’iniziativa “Build to Give”, progetto che invita tutti, ma soprattutto i più piccoli, a recarsi negli store per costruire e donare. L’iniziativa infatti porterà LEGO a donare 30mila set ai bambini ricoverati in oltre 200 reparti pediatrici in vista del Natale. Un’operazione resa possibile dalla partnership tra il colosso dei giochi e la Fondazione ABIO Italia Onlus. L’iniziativa benefica italiana, poi, si inserisce nel contesto globale del progetto LEGO “Rebuilt the World”, che contemporaneamente verrà realizzato in molti altri Paesi e porterà a donare un milione di set di mattoncini ai bambini malati.</p>
      <p>LEGO “Build to Give” prenderà ufficialmente il via sabato 9 novembre dalle 14.00 alle 18.30 e domenica 10 novembre dalle 10.00 alle 18.30 alle Gallerie d’Italia in Piazza della Scala, 6 a Milano. Nei weekend a seguire LEGO Build to Give si sposterà al museo Macro Asilo di Roma (Via Nizza, 138) nel weekend del 16 e 17 novembre e si concluderà a Castel dell’Ovo a Napoli (Via Eldorado, 3) sabato 30 novembre e domenica 1 dicembre. Ambassador dell’iniziativa LEGO Build to Give saranno Giorgia Palmas con Filippo Magnini, Chiara Maci e Chiara Cecilia Santamaria.</p>
      <p>“Lo scorso anno – ha commentato Paolo Lazzarin, General manager di LEGO Italia – Build to Give è stato un grande traguardo per noi e quest’anno lo abbiamo triplicato l’obiettivo… per cui abbiamo bisogno di tantissimi bambini che ci aiutino con la loro fantasia a donare i 30.000 set LEGO a bimbi ricoverati in ospedale. Sono certo che vedremo le decorazioni di Natale più fantasiose di sempre, i bambini mi stupiscono sempre. Fondazione ABIO sarà nuovamente il partner ideale per raggiungere oltre 200 reparti di pediatria in tutta Italia grazie alla favolosa rete di volontari di cui si avvale”.</p>
      <p>“Siamo entusiasti di proseguire questa collaborazione con LEGO Italia – gli ha fatto eco Eugenio Bernardi, vicepresidente ABIO – che già lo scorso anno ha raggiunto uno straordinario successo e soprattutto migliaia di bambini che, durante le festività, si sono trovati in ospedale insieme alle loro famiglie. I mattoncini sono un gioco che da sempre aiuta a sviluppare la fantasia di grandi e piccini in tutto il mondo. I volontari ABIO, grazie ai set LEGO che anche quest’anno verranno donati con il progetto Build To Give, potranno continuare a ‘costruire’ momenti di gioia e creatività insieme ai bambini e agli adolescenti in ospedale!”.</p>
    </article>
  </body>
</html>