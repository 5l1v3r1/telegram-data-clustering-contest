<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/guvernul-pnl-anunta-infiintarea-unui-consiliu-consultativ-cu-mediul-de-afaceri-in-cadrul-guvernului-18555721"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T10:07:27+00:00"/>
    <meta property="og:title" content="Guvernul PNL anunţă înfiinţarea unui consiliu consultativ cu mediul de afaceri în cadrul Guvernului"/>
    <meta property="og:description" content="Premierul Ludovic Orban a anunţat, vineri, că Executivul va constitui un consiliu consultativ cu mediul de afaceri pentru a contribui la fundamentarea deciziilor luate la nivel guvernamental. Prima măsură discutată în acest consiliu va fi reducerea birocraţiei, a afirmat Orban."/>
  </head>
  <body>
    <article>
      <h1>Guvernul PNL anunţă înfiinţarea unui consiliu consultativ cu mediul de afaceri în cadrul Guvernului</h1>
      <address><time datetime="2019-11-08T10:07:27+00:00">08 Nov 2019, 10:07</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>Premierul Ludovic Orban a anunţat, vineri, că Executivul va constitui un consiliu consultativ cu mediul de afaceri pentru a contribui la fundamentarea deciziilor luate la nivel guvernamental. Prima măsură discutată în acest consiliu va fi reducerea birocraţiei, a afirmat Orban.</p>
      <p>"Am discutat cu domnul preşedinte (al Consilului Naţional al IMM-urilor - n.r.) Florin Jianu şi cu mai mulţi reprezentanţi ai mediului de afaceri şi vă anunţ în premieră că am luat decizia ca să constitui un consiliu consultativ cu mediul de afaceri care să fie cu adevărat un organism care să participe la fundamentarea oricăror decizii la nivel guvernamental şi în care vocile autorizate ale mediului privat să poată să-şi spună punctul de vedere pe orice act normativ care are impact asupra mediului de afaceri. Nu este un act formal, ci chiar poziţiile care vor fi exprimate în acest consiliu consultativ al mediului de afaceri vor fi poziţii de care vom ţine cont în deciziile pe care le vom lua", a declarat şeful Executivului în cadrul Topului Naţional al Firmelor Private din România.</p>
      <p>Ludovic Orban a spus că trebuie eliminate din administraţie toate procedurile inutile.</p>
      <p>"Prima operaţiune pe care trebuie să o facem şi în care voi cere ajutorul mediului de afaceri este de reducere a birocraţiei. Trebuie analizate care sunt toate frânele, procedurile inutile, toate procedurile prin care se blochează diferitele iniţiative, să se stabilească termenele clare pentru fiecare din tipul de proceduri şi să încercăm să fluidizăm toate aceste proceduri astfel încât relaţia cu administraţia să nu ducă la frâne pentru mediul de afaceri, ci pur şi simplu să fie o relaţie normală în care Guvernul să fie arbitrul care să asigure egalitate de şanse pentru toţi şi respectarea legii", a explicat premierul.</p>
    </article>
  </body>
</html>