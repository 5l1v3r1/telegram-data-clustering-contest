<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/esports/mes_esports/natacio/waterpolo-Mataro-trenca-ratxa-victories-Sabadell_0_2340366036.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:08:50+00:00"/>
    <meta property="og:title" content="El CN Mataró posa punt final a una espectacular ratxa de 241 victòries seguides del CN Sabadell en la lliga regular"/>
    <meta property="og:description" content="Gràcies al triomf (8-10), les maresmenques lideren en solitari la Lliga Premaat"/>
  </head>
  <body>
    <article>
      <h1>El CN Mataró posa punt final a una espectacular ratxa de 241 victòries seguides del CN Sabadell en la lliga regular</h1>
      <h2>Gràcies al triomf (8-10), les maresmenques lideren en solitari la Lliga Premaat</h2>
      <address>
        <time datetime="2019-11-08T10:08:50+00:00">08 Nov 2019, 10:08</time>
      </address>
      <p>No podia durar per sempre. I a Sabadell ho sabien. Però mentrestant, anaven gaudint dels triomfs. Aquest dijous el CN Mataró va posar punt final a una ratxa històrica i espectacular del CN Sabadell. I és que les vallesanes feia 241 jornades de lliga regular que sempre guanyaven. Fins a aquest dijous, l'última derrota datava del 10 de novembre del 2007, quan el Club Natació Sabadell va perdre 10-9 en la setena jornada a domicili, contra l'Alcorcón (club ara ja desaparegut). Dijous el CN Mataró va imposar-se 8-10 en la cinquena jornada de la Lliga Premaat en un partit al qual els dos equips arribaven invictes. D'aquesta manera, les maresmenques lideren en solitari la <a href="https://www.ara.cat/esports/waterpolo_0_2319368244.html">Lliga</a>.</p>
      <figure>
        <img src="https://www.ara.cat/2019/09/29/esports/jugadores-del-CN-Mataro-trofeu_2316378408_66211379_117x66.jpg"/>
      </figure>
      <p>
        <a href="https://www.ara.cat/esports/waterpolo_0_2319368244.html">La lliga de waterpolo femení més igualada es posa en marxa amb un derbi vallesà</a>
      </p>
      <p>Però aquest dijous encara es van acabar més ratxes. I és que les sabadellenques no perdien a casa seva un partit de lliga regular des del 10 de gener del 2001, és a dir, feia 19 anys que el que va passar dijous no passava. A més, en tota la lliga (sumant competició regular i 'play-off'), el Sabadell feia nou anys i mig que no perdia: l'última derrota va ser el 2 de maig del 2010 contra el CE Mediterrani en els 'play-off'.</p>
      <p>Les de Marina Zablith van sortit molt endollades i en menys de quatre minuts ja anaven al davant en el marcador (0-3) gràcies als gols d'Anni Espar de penal, d'Anna Gual després d'una recuperació, i de Brigitta Games per dins. Elles van marcar les diferències només de començar. Les vallesanes es van despertar amb el 2-5 en el marcador. El pas endavant de les de David Palma, però, no va evitar que el partit arribés al descans amb avantatge per a les maresmenques (6-7).</p>
      <p>La gran defensa del Mataró i una gran actuació de la seva portera, Lorène Derenty, en el tercer quart –que va provocar que les locals estiguessin més d'un quart d'hora sense marcar– van començar a encarrilar la victòria per a les de Zablith. Al final, els gols de Sílvia Morell, de penal, i de Marina Cordobés van maquillar el resultat per al Sabadell (8-10).</p>
      <figure>
        <iframe data-src="https://twitter.com/cnmataro/status/1192527100634443776?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El fet que algunes jugadores de pes dins l'equip vallesà hagin decidit marxar aquest estiu pot estar passant factura a les vallesanes, que fa un mes i mig van veure com també <a href="https://www.ara.cat/esports/waterpolo-Mataro-Sabadell-Espar_0_2315768616.html">el Mataró les superava en la final de la Supercopa d'Espanya</a>, també a Can Llong, en la tanda de penals. A l'estiu, Anni Espar va decidir marxar precisament al Mataró, mentre que Bea Ortiz, Paula Leitón i <a href="https://www.ara.cat/esports/Olga-Domenech-CN-Sabadell-Terrassa_0_2250975041.html">Olga Domènech</a> van canviar d'aires per anar al CN Terrassa, i les nord-americanes Maggie Steffens i Kiley Neushul van posar rumb al seu país per preparar la cita olímpica de Tòquio 2020, una pràctica habitual als Estats Units.</p>
    </article>
  </body>
</html>