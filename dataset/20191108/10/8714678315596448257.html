<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://kampanje.com/medier/2019/11/dette-skriver-svenskene-og-danskene-om-exit/"/>
    <meta property="og:site_name" content="Kampanje"/>
    <meta property="article:published_time" content="2019-11-08T10:31:22+00:00"/>
    <meta property="og:title" content="Dette skriver svenske og danske medier om Exit: - De mest motbydelige figurene på TV noensinne"/>
    <meta property="og:description" content="- Norske «Exit» er dop-romantikk som får «Scarface» til å fremstå som barne-TV, skriver en svensk anmelder."/>
  </head>
  <body>
    <article>
      <h1>Dette skriver svenske og danske medier om Exit: - De mest motbydelige figurene på TV noensinne</h1>
      <address><time datetime="2019-11-08T10:31:22+00:00">08 Nov 2019, 10:31</time> by <a rel="author" href="https://kampanje.com/users/ragnhild-aaro-njie/" target="_blank">Ragnhild Aarø Njie</a></address>
      <p>
        <b>- Norske «Exit» er dop-romantikk som får «Scarface» til å fremstå som barne-TV, skriver en svensk anmelder.</b>
      </p>
      <p>I Sverige hadde <b><a href="https://kampanje.com/link/6ee38d626b6c4a518d11ae3acdfa1c82.aspx">NRK-suksessen «Exit»</a></b> premiere 23. oktober, og i Danmark hadde serien premiere mandag denne uken. Serien har allerede rukket å prege avisoppslagene i svenske medier, men det har også startet i Danmark: <b><a href="https://www.berlingske.dk/kultur/norsk-serie-om-cokesniffende-vanvittige-finansfolk-med-staadreng-vaekker?token=019cfe6fe25855c39a43ed0801a1e420e22ad5d23bfa6f3b8a420b965be95771&amp;tracked&amp;user=48078910ce2e4a6d9e366b3bd6ee959d&amp;transactionId=860350">seerne er ville etter Exit, skriver danske Berlingske</a></b>, som mener serien «har tatt nordmenn med storm». «Måten primært mennene i finanssektoren fremstilles i serien har skapt stor debatt i Norge», skriver Berlingske videre. </p>
      <p>«De knuller og sniffer cola, til de faller om: TV-serie om møkkrike finansmenn har slått alle rekorder for streaming i Norge», skriver redaktør for sosiale medier i danske Politiken, Alexander Sjøgren.</p>
      <p>«Den nye TV-serien er så sjokkerende at den er verdt å se», skriver han videre. Senere i anmeldelsen heter det at «de norske finansmennene får med suksess The Wolf of Wall Street sin hovedperson Jordan Belfort til å ligne en velfrisert puddel». Ifølge Politiken handlet debatten her til lands i etterkant av serien om «Exit skildrer virkeligheten, eller rendyrket drama». Det eneste Politikens anmelder vet sikkert, er at «Exit» er «dødsgodt fjernsyn».</p>
      <p>Norske «Exit» er dop-romantikk som får «Scarface» til å fremstå som Bolibompa (et program på svensk barne-TV)», skriver <b><a href="http://www.smp.se/kultur/psykologiskt-drama-med-norsk-humor/">en anmelder i svenske Smålandsposten</a></b>. Serien roses for å være «dramatisert med eleganse». Videre skriver anmelderen at man «først bare vil skru av, men etter hvert utvikler det seg til et sanseløst psykologisk drama. Krydret med en slags norsk ny humor». Avisa gir gir serien terningkast 4. </p>
      <p>Skribenten <b><a href="https://www.svd.se/lysande-unge-i-serie-om-ursparad-clownkurs">Elias Bjørkman skriver i Svenska Dagbladet</a></b> at «Exit» er grovere enn «råe Succession». Videre beskriver Bjørkman serien som et «rått og kynisk innblikk i Oslos finansverden», og han trekker frem finansmannen Adam, som spilles av svenske Simon J. Berger. «Hans kone Hermine vil ha barn, men Adam bruker heller nettene på dop på og prostituerte – og er dessuten steril», skriver Bjørkman. Videre kaller han «Exit» for en «norsk suksessrike», og skriver at serien har fått stor oppmerksomhet i hjemlandet. «Som en slags norsk blanding av «Billions» og den råe suksessserien «Succession» - men grovere, betydelig mindre subtil og dårligere manus», avslutter han.</p>
      <p>
        <b>Les også: <a href="https://kampanje.com/link/a1ea4f88f5154bda8cb594e6269918d8.aspx">NRK kritiseres for «Exit»-promotering og nakenscener i Kringkastingsrådet</a></b>
      </p>
      <p><b><a href="https://www.svd.se/elin-af-klintberg-lyxlivet-ger-en-bitter-eftersmak">Elin af Klintberg skriver også</a></b> om «Exit» i Svenska Dagbladet. Under overskriften «Luksuslivet gir en bitter ettersmak» trekker Klintberg linjene tilbake til Oliver Stones «Wall Street», som hadde premiere for 32 år siden: «80-tallets jappere er ingen etterlevning fra en svunnen tid: i 2019 er stereotypen mer levende enn noensinne».</p>
      <p>«Alle tror på at penger er virkelige, det er den eneste religionen, sier den svenske karakteren Adam i norske Exit som er NRKs store TV-satsningen denne høsten», skriver Klintberg videre, før hun skriver at i Norge «raser spekulasjonene» rundt hvem disse mennene er i virkeligheten. Videre skriver hun at dybdeintervjuene gjort med personer fra Oslos finansverden har resultert i «de mest motbydelige karakterene hun noensinne har sett på en skjerm». De fire «snørrrike overklassemennene», får ifølge Klintberg, «Patrick Bateman til å framstå som en skjønn type i forhold».</p>
      <p>Klintberg trekker også frem det hun mener er problematisk med serien: «luksuslivet glorifiseres så intensivt at tusentalls unge økonomistudenter og bankmenn kommer til å oppleve serien som en sann inspirasjon for alt fra stalltips til lifegoals», skriver hun. </p>
      <p>Sjefredaktør <b><a href="https://www.realtid.se/kronika/sa-blev-det-coolt-med-betalningslosningar">Johan Såthe i Realtid skriver</a></b> først at «Exit» «visstnok skal være brilliant», og at han «kommer tilbake med en anmeldelse». Noen dager senere skriver han at han anbefaler serien, «selv om noen spekulative klisjeer om grenseløshet om sex og narkotika alltid ser ut til å komme tilbake når finansnæringen blir fremstilt på film og TV».</p>
      <p>Det svenske nettstedet <b><a href="https://tvdags.se/artikel/bast-i-tv-varlden-just-nu-simon-j-berger-i-norska-finans-satiren-exit">TV-dags kårer svenske Simon J. Berger</a></b> i Exit til «best i TV-verden akkurat nå». Anmelderen beskriver serien som en humorserie, og konkluderer: «humoren er helt enkelt svart». </p>
    </article>
  </body>
</html>