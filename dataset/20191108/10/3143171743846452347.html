<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/porto-di-naxos-iniziati-i-lavori-per-lopera-monumentale-di-danilo-bucchi.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T10:26:57+00:00"/>
    <meta property="og:title" content="Porto di Naxos, iniziati i lavori per l’opera monumentale di Danilo Bucchi"/>
    <meta property="og:description" content="L'opera di Danilo Bucchi interagirà, creando un racconto narrativo, con il &quot;Negritos&quot; di Boris Hoppek realizzato in occasione del G7 di Taormina"/>
  </head>
  <body>
    <article>
      <h1>Porto di Naxos, iniziati i lavori per l’opera monumentale di Danilo Bucchi</h1>
      <address><time datetime="2019-11-08T10:26:57+00:00">08 Nov 2019, 10:26</time> by <a rel="author" href="https://www.tempostretto.it/author/gianluca-santisi" target="_blank">Gianluca Santisi</a></address>
      <p>
        <i>L'intervento di arte pubblica interagirà con l'opera di Hoppek realizzata durante il G7 di Taormina</i>
      </p>
      <p>GIARDINI – Sono iniziati i lavori per <b>l’opera monumentale di Arte Pubblica</b> che l’artista <b>Danilo Bucchi</b> realizzerà al Porto di Naxos, per la nona edizione di Emergence Festival, il Festival Internazionale di Interventi Urbani che vede il patrocinio del Comune. Il progetto dell’Associazione Culturale Emergence guidata da Giuseppe Stagnitta si sviluppa quest’anno in collaborazione con l’Accademia delle Belle Arti di Catania che ha già fatto sentire il proprio sostegno inviando quattro studenti di pittura che stanno collaborando con l’artista romano. </p>
      <p>Il progetto vuole trasformare l’ecomostro, il molo che deturpa l’ambiente estetico della bellissima baia, <a href="https://www.tempostretto.it/news/giardini-naxos-da-ecomostro-a-monumento-il-porto-rinasce-con-arte-pubblica.html?refresh_ce">in un vero e proprio monumento del XXI secolo</a>, attraverso un <b>fare contemporaneo basato sull’idea del riciclo</b>. In questo caso di una struttura pubblica che continuerà ad essere utilizzata come molo di approdo per le barche, facendolo rivivere come opera d’arte.</p>
      <p>Un monumento che diventerà un simbolo rappresentativo della famosa cittadina turistica siciliana, comunicando un messaggio identitario di apertura verso i popoli del mediterraneo e del mondo intero.<br/><br/>Danilo Bucchi interagirà con l’opera già esistente realizzata da <b>Boris Hoppek nel 2017 durante il G7 di Taormina</b>, il suo “Negritos” che rappresenta uno schiavo di colore. L’intervento di Bucchi ha l’ambizione di creare un racconto narrativo, attraverso i personaggi rappresentativi del suo lavoro segnico che tenteranno di salvare il “Negritos” in mare.</p>
    </article>
  </body>
</html>