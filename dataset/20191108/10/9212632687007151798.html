<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515170/berhabis-rm150000-untuk-pulih"/>
    <meta property="og:site_name" content="HM Online"/>
    <meta property="article:published_time" content="2019-11-08T10:00:28+00:00"/>
    <meta property="og:title" content="Berhabis RM150,000 untuk pulih"/>
    <meta property="og:description" content="“SAYA berhabis RM150,000 semata-mata untuk pulih. Namakan apa sahaja produk makanan tambahan atau rawatan alternatif yang dikatakan boleh menyembuhkan kanser, semua saya beli dan makan,” kata Pengerusi Cancer Survivor Malaysia, Zuraini Kamal, 50."/>
  </head>
  <body>
    <article>
      <h1>Berhabis RM150,000 untuk pulih</h1>
      <address><time datetime="2019-11-08T10:00:28+00:00">08 Nov 2019, 10:00</time> by <a rel="author">Hayati Ibrahim</a></address>
      <p>“SAYA berhabis RM150,000 semata-mata untuk pulih. Namakan apa sahaja produk makanan tambahan atau rawatan alternatif yang dikatakan boleh menyembuhkan kanser, semua saya beli dan makan,” kata Pengerusi Cancer Survivor Malaysia, Zuraini Kamal, 50.</p>
      <p>Semua itu dilakukan Zuraini selepas dia disahkan menghidap kanser andometrium atau kanser dinding rahim pada 2012.</p>
      <p>Katanya, ketika itu dia masih tidak mempunyai kesedaran mengenai kanser dan 90 peratus rakan mencadangkannya supaya mengambil produk makanan tambahan, jumpa bomoh dan menjalani rawatan alternatif.</p>
      <p>“Kecuali seorang rakan yang juga doktor menasihatkan saya supaya menghabiskan rawatan di hospital jika ingin cuba rawatan alternatif, tetapi masa itu saya tidak faham mesej yang ingin disampaikan dan saya hanya mengiakan nasihat itu.</p>
      <p>“Kanser pada peringkat awal tak sakit sangat, jadi kita ingat tak kena kanser dan rasa tak berbahaya. Disebabkan itu, saya beli macam-macam produk (untuk sembuh), kebetulan masa itu duit simpanan ada, antaranya saya beli pil vitamin berharga RM360 sebotol.</p>
      <p>“Namun, saya berhenti kerana mengalami cirit- birit serius manakala bibir macam nak terbakar. Saya lakukan semua itu kerana takut mati, selain tidak yakin dengan rawatan hospital. Akhirnya simpanan habis, tetapi sakit saya tidak baik,” katanya.</p>
      <p>Zuraini berkata, beberapa hari sebelum menjalani pembedahan dia masih cuba melarikan diri kerana ditawarkan suntikan berharga RM15,000 untuk menghilangkan sel kanser.</p>
      <p>Menurutnya, dia hampir membayar jumlah itu, namun Allah membukakan pintu hatinya untuk berfikir mengenai kesan pengambilannya memandangkan suntikan perlu dilakukan sendiri atau di klinik kerana pembelian dilakukan menerusi dalam talian.</p>
      <figure>
        <img src="https://assets.hmetro.com.my/images/articles/0811HMkanser.transformed.jpg"/>
      </figure>
      <p>“Alhamdulillah, saya buat pembedahan. Tetapi, ketika itu saya masih bodoh lagi, terpengaruh dengan dakwaan penjual kononnya ada pakaian yang boleh mengelakkan kanser, jadi saya beli stoking, selimut dan pakaian dalam yang didakwa diperbuat daripada kain untuk pakaian angkasawan serta baik untuk pengedaran darah.</p>
      <p>“Saya beli set itu dengan harga RM3,000, bayangkan kerana takut kena kanser, padahal saya sudah buat pembedahan buang rahim.</p>
      <p>“Sehinggalah, satu hari seorang doktor pakar menyedarkan bahawa sel kanser dalam badan saya sudah dibuang dan pastinya saya sudah sihat bukan disebabkan memakai set berkenaan,” katanya yang berasal dari Kedah.</p>
      <p>Menurutnya, detik itu mengubah dirinya 100 peratus dan berjanji melaksanakan kempen supaya orang tidak tertipu lagi sepertinya.</p>
      <p>Katanya, rawatan di hospital kerajaan di negara ini antara yang terbaik di dunia, malah bayaran yang dikenakan juga tidak tinggi.</p>
      <p>“Ketika pembedahan saya hanya membayar kos wad saja dalam anggaran RM1,000 dan rawatan radioterapi kira-kira RM500. Lebih murah daripada jumlah yang saya belanjakan untuk membeli pelbagai produk makanan tambahan.</p>
      <p>“Malah, kita ada ramai pakar dan mereka memang terbaik, peralatan digunakan semua canggih dan bersih. Jadi kenapa nak buat rawatan yang kita tak nampak (kesannya),” katanya.</p>
      <p>Zuraini berkata, sejak menganjurkan kempen pada 2012, dia bertemu ribuan pesakit kanser yang mempunyai pelbagai cerita termasuk pesakit kanser payudara yang berjumpa bomoh untuk berubat.</p>
      <p>Katanya, kebanyakan mereka takut untuk ke hospital kerana sudah dimomokkan yang rawatan kemoterapi dan radioterapi menyebabkan kematian.</p>
      <p>“Mitos seumpama ini masih kuat dalam kalangan masyarakat, khususnya di kampung. Ada juga yang jumpa bomoh kononnya pesakit kanser tidak boleh kena besi maksudnya tidak boleh dibedah, sedangkan rawatan terbaik adalah membuang sel kanser berkenaan.</p>
      <p>“Inilah yang sedang saya perjuangkan, kalau boleh kita mahu selamatkan ramai pesakit kanser daripada terpengaruh dengan kepercayaan karut ini,” katanya.</p>
      <figure>
        <img src="https://assets.hmetro.com.my/images/articles/08hmkanx_1573178414.jpg"/>
        <figcaption>ZURAINI bersama peserta program kesedaran kanser.</figcaption>
      </figure>
      <related>
        <h4>Berita Berkaitan</h4>
        <a href="https://www.hmetro.com.my/sihat/2018/02/313799/diet-super-lawan-kanser"/>
        <a href="https://www.hmetro.com.my/hati/2018/03/321280/waspada-guna-ubat-herba"/>
        <a href="https://www.hmetro.com.my/hati/2018/10/385372/pengacau-rawatan-kanser"/>
        <a href="https://www.hmetro.com.my/hati/2017/12/295521/mengenali-kanser-payudara-metastatik"/>
        <a href="https://www.hmetro.com.my/sihat/2019/09/501759/kombinasi-imunoterapi-kemoterapi"/>
        <a href="https://www.hmetro.com.my/sihat/2019/02/421446/telinga-sering-berair"/>
        <a href="https://www.hmetro.com.my/sihat/2019/06/470620/penyeri-atau-tanda-kanser"/>
        <a href="https://www.hmetro.com.my/sihat/2019/08/484998/kecilkan-kantung-perut"/>
      </related>
    </article>
  </body>
</html>