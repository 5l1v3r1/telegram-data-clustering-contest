<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nemci-svoboda-slova-i-hospodarstvi-jsou-dnes-lepsi-nez-v-ndr/1818693?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T10:54:00+00:00"/>
    <meta property="og:title" content="Němci: Svoboda slova i hospodářství jsou dnes lepší než v NDR"/>
    <meta property="og:description" content="Berlín - Svoboda slova, hospodářská situace i možnosti cestování jsou dnes podle velké většiny Němců lepší než v dobách komunistické Německé demokratické republiky (NDR). Sociální soudržnost a státní péče o děti ale podle nich není taková jako dříve. Ukázal to průzkum veřejného mínění pro veřejnoprávní televizi ARD, který byl zveřejněn krátce před sobotním 30. výročím pádu berlínské zdi."/>
  </head>
  <body>
    <article>
      <h1>Němci: Svoboda slova i hospodářství jsou dnes lepší než v NDR</h1>
      <address><time datetime="2019-11-08T10:54:00+00:00">08 Nov 2019, 10:54</time> by <a rel="author" href="http://www.ctk.cz/" target="_blank">ČTK</a></address>
      <p>Berlín - Svoboda slova, hospodářská situace i možnosti cestování jsou dnes podle velké většiny Němců lepší než v dobách komunistické Německé demokratické republiky (NDR). Sociální soudržnost a státní péče o děti ale podle nich není taková jako dříve. Ukázal to průzkum veřejného mínění pro veřejnoprávní televizi ARD, který byl zveřejněn krátce před sobotním 30. výročím pádu berlínské zdi.</p>
      <p>O tom, že možnosti cestování jsou lepší, je podle průzkumu přesvědčeno 94 procent Němců ze západu země a 92 procent z východu. Svobodu slova za širší považuje 83 procent západních Němců (12 procent to vidí opačně) a 69 procent východních Němců (osm procent to vidí opačně). Za výrazně lepší mají i dnešní hospodářskou situaci - na západě Německa 80 procent obyvatel (11 procent proti) a na východě 65 procent (17 procent proti).</p>
      <p>Poměrně velké jsou názorové rozdíly, pokud jde o zdravotnictví a školství. Zatímco mezi západními Němci jasně převažují ti, kteří upřednostňují dnešní situaci v těchto oblastech, mezi východními si 37 procent myslí, že v NDR bylo zdravotnictví lepší (opačný názor má 47 procent). Dokonce 63 procent jich zastává názor, že lepší v komunistickém režimu byl školský systém. Opačné přesvědčení vyjádřilo jen 22 procent východních Němců.</p>
      <p>V obou částech země panuje přesvědčení, že v NDR byla vyšší sociální soudržnost (46 procent na západě a 76 procent na východě) a lepší péče ze strany státu o děti, například pokud jde o školky (44 procent na západě a 59 procent na východě).</p>
      <p>Čtyři pětiny všech Němců (79 procent) v průzkumu také vyjádřily přesvědčení, že i 30 let po pádu berlínské zdi je v obou částech země odlišná mentalita a kultura. Opačně jich to vidí jen 17 procent. Na druhou stranu mají přesně tři čtvrtiny obyvatel za to, že u dnešních dětí už nehraje roli, jestli pocházejí z východu, nebo ze západu země. Jinak jich to vidí 23 procent.</p>
    </article>
  </body>
</html>