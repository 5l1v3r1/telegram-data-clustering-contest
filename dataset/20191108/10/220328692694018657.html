<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/borchovete-v-sveta-sa-rekordni-188-triliona-406169.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T10:48:49+00:00"/>
    <meta property="og:title" content="Борчовете в света са рекордни - 188 трилиона"/>
    <meta property="og:description" content="Дълговете на развитите страни – на нивото на ВСВ, на развиващите се – колкото в началото на 90-те"/>
  </head>
  <body>
    <article>
      <h1>Борчовете в света са рекордни - 188 трилиона</h1>
      <address><time datetime="2019-11-08T10:48:49+00:00">08 Nov 2019, 10:48</time> by <a rel="author">сс</a></address>
      <p> </p>
      <p>Световният дълг на държавния и частния сектор е достигнал рекордните 188 трилиона долара или около 230 процента от световния брутен вътрешен продукт (БВП). Това предупреди новият управляващ директор на Международния валутен фонд (МВФ) Кристалина Георгиева, цитирана от Yahoo news.</p>
      <p>Още по-лошо е световният дълг се увеличава с бързи темпове - с 14.6 на сто за година, видно от оценката на МВФ, напревана през април 2018 година, когато борчовете са били 164 милиарда долара.</p>
      <p>„Частният сектор е един от основните двигатели на това натрупване, което в момента представлява близо две трети от общото равнище на дълга. Държавният дълг на развитите икономики е на безпрецедентни равнища от Втората световна война“, подчерта Георгиева в реч при откриването на Двайсетата годишна конференция за дълга на името на Жак Полак.</p>
      <p>„Държавният дълг на страните с нововъзникваща пазарна икономика е достигнал нивата, отчетени при дълговата криза от 80-те години. Силно е нараснало през последните пет години и дълговото бреме на страните със слаби приходи“, посочи Георгиева.</p>
      <p>Наскоро новият управляващ директор на МВФ предупреди, че търговското напрежение е нарастващ риск за световната икономика и политиците трябва да положат усилия за постигането на търговски мир.</p>
      <p>"Частичната търговска сделка между САЩ и Китай е новина, която може да се приветства, но не може да премахне негативния ефект върху световната икономика от търговската война между двете страни. Наистина е добра новина, че САЩ и Китай говорят един с друг, но ние се нуждаем не просто от примирие, нуждаем се от търговски мир", каза Георгиева.</p>
      <p>"През 2019 година очакваме по-бавен растеж в почти 90 процента от света. Глобалната икономика сега е в синхронизирано забавяне. Това означава, че растежът тази година ще падне до най-ниския си темп от началото на десетилетието", предупреди Кристалина Георгиева и добави, че МВФ ще понижи прогнозите си за глобалния растеж през 2020 година.</p>
    </article>
  </body>
</html>