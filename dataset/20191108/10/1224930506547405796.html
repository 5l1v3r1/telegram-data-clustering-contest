<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157"/>
    <meta property="og:site_name" content="Радіо Максимум"/>
    <meta property="article:published_time" content="2019-11-08T10:15:00+00:00"/>
    <meta property="og:title" content="Найпопулярніші вірші українських поетів, які знають у всьому світі - Радіо Максимум"/>
    <meta property="og:description" content="15 найвідоміших віршів українських письменників у добірці на Радіо Максимум! Читайте поезії та насолоджуйтеся солов'їною у День української мови та писемності."/>
  </head>
  <body>
    <article>
      <h1>Найпопулярніші вірші українських поетів, які знають у всьому світі - Радіо Максимум</h1>
      <address><time datetime="2019-11-08T10:15:00+00:00">08 Nov 2019, 10:15</time> by <a rel="author">Рущак Валентина</a></address>
      <p>
        <b>15 найвідоміших віршів українських письменників у добірці на Радіо Максимум! Читайте поезії та насолоджуйтеся солов'їною у День української мови та писемності.</b>
      </p>
      <p>Щороку 9 листопада відзначають День української писемності та мови. З цієї нагоди зібрали для вас найвідоміші вірші українських письменників. Прочитайте поезії класиків та сучасників й насолоджуйтеся красою та милозвучністю укранської мови.</p>
      <related>
        <h4>І ще:</h4>
        <a href="https://maximum.fm/citati-pro-zhittya-krasivi-vislovi-ta-prikolni-frazi-ukrayinskoyu_n162633"/>
      </related>
      <p>
        <i>Натискайте та переходьте на потрібний пункт:</i>
      </p>
      <ul>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%BA%D1%80%D0%B8%D0%BB%D0%B0">Ліна Костенко – Крила</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D1%81%D0%BF%D0%B8%D0%BD%D0%B8%20%D0%BC%D0%B5%D0%BD%D0%B5">Ліна Костенко – Спини мене</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%BF%D0%B0%D0%BD%D0%BD%D0%B0">Микола Вороний – Блакитна Панна</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B7%D0%B5%D0%BC%D0%BB%D0%B0%20%D0%B2%D1%82%D1%80%D0%B0%D1%87%D0%B5%D0%BD%D0%B0">Василь Стус – О земле втрачена, явися</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B4%D1%96%D0%B2%D1%87%D0%B8%D0%BD%D0%B0%20%D0%B7%D0%B5%D1%80%D0%BD%D1%8F">Іван Франко – Ой ти, дівчино, з горіха зерня</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B3%D1%96%D0%BC%D0%BD">Іван Франко – Гімн</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D1%80%D0%B8%D0%B1%D0%BE">Сергій Жадан – Пливи, рибо, пливи</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B4%D1%83%D0%BC%D0%B8">Тарас Шевченко – Думи мої, думи мої</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B7%D0%B0%D0%BF%D0%BE%D0%B2%D1%96%D1%82">Тарас Шевченко – Заповіт</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D1%96%D0%B7%D0%B4%D1%80%D0%B8%D0%BA">Юрій Іздрик – Молитва</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%B0%D0%BD%D0%B4%D1%80%D1%83%D1%85%D0%BE%D0%B2%D0%B8%D1%87">Юрій Андрухович – Зміна декорацій</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%BA%D0%BE%D0%BD%D1%82%D1%80%D0%B0%20%D1%81%D0%BF%D0%B5%D0%BC%20%D1%81%D0%BF%D0%B5%D1%80%D0%BE">Леся Українка – Contra spem spero!</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D0%BB%D1%96%D1%81%D0%BE%D0%B2%D0%B0%20%D0%BF%D1%96%D1%81%D0%BD%D1%8F">Леся Українка – Лісова пісня (уривок – останній монолог Мавки)</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D1%81%D0%B8%D0%BC%D0%BE%D0%BD%D0%B5%D0%BD%D0%BA%D0%BE">Василь Симоненко – Ти знаєш, що ти – людина?</a>
        </li>
        <li>
          <a href="https://maximum.fm/najpopulyarnishi-virshi-ukrayinskih-poetiv-yaki-znayut-u-vsomu-sviti_n169157#%D1%81%D0%BE%D1%81%D1%8E%D1%80%D0%B0">Володимир Сосюра – Так ніхто не кохав</a>
        </li>
      </ul>
      <h3><anchor name="%D0%BA%D1%80%D0%B8%D0%BB%D0%B0"/>Ліна Костенко – Крила</h3>
      <p>А й правда, крилатим ґрунту не треба.<br/>Землі немає, то буде небо.<br/>Немає поля, то буде воля.<br/>Немає пари, то будуть хмари.<br/>В цьому, напевно, правда пташина…<br/>А як же людина? А що ж людина?<br/>Живе на землі. Сама не літає.<br/>А крила має. А крила має!<br/>Вони, ті крила, не з пуху-пір'я,<br/>А з правди, чесноти і довір'я.<br/>У кого – з вірності у коханні.<br/>У кого – з вічного поривання.<br/>У кого – з щирості до роботи.<br/>У кого – з щедрості на турботи.<br/>У кого – з пісні, або з надії,<br/>Або з поезії, або з мрії.<br/>Людина нібито не літає…<br/>А крила має. А крила має!</p>
      <h3><anchor name="%D1%81%D0%BF%D0%B8%D0%BD%D0%B8%20%D0%BC%D0%B5%D0%BD%D0%B5"/>Ліна Костенко – Спини мене</h3>
      <p>спини мене отямся і отям<br/>така любов буває раз в ніколи<br/>вона ж промчить над зламаним життям<br/>за нею ж будуть бігти видноколи<br/>вона ж порве нам спокій до струни<br/>вона ж слова поспалює вустами<br/>спини мене спини і схамени<br/>ще поки можу думати востаннє<br/>ще поки можу, але вже не можу<br/>настала черга й на мою зорю<br/>чи біля тебе душу відморожу<br/>чи біля тебе полум'ям згорю.</p>
      <h3><anchor name="%D0%BF%D0%B0%D0%BD%D0%BD%D0%B0"/>Микола Вороний – Блакитна Панна</h3>
      <p>Має крилами Весна<br/>Запашна,<br/>Лине вся в прозорих шатах,<br/>У серпанках і блаватах...<br/>Сяє усміхом примар<br/>З-поза хмар,<br/>Попелястих, пелехатих.</p>
      <p>Ось вона вже крізь блакить<br/>Майорить,<br/>Довгождана, нездоланна...<br/>Ось вона — Блакитна Панна!..<br/>Гори, гай, луги, поля —<br/>Вся земля<br/>Їй виспівує: "Осанна!"</p>
      <p>А вона, як мрія сну<br/>Чарівна,<br/>Сяє вродою святою,<br/>Неземною чистотою,<br/>Сміючись на пелюстках,<br/>На квітках<br/>Променистою росою.</p>
      <p>І уже в душі моїй<br/>В сяйві мрій<br/>В’ються хмелем арабески,<br/>Миготять камеї, фрески,<br/>Гомонять-бринять пісні<br/>Голосні<br/>І сплітаються в гротески.</p>
      <figure>
        <img src="https://maximum.fm/uploads/640w_DIR/media_news/2019/11/5dc2d70821b97590882385.jpg"/>
      </figure>
      <h3><anchor name="%D0%B7%D0%B5%D0%BC%D0%BB%D0%B0%20%D0%B2%D1%82%D1%80%D0%B0%D1%87%D0%B5%D0%BD%D0%B0"/>Василь Стус – О земле втрачена, явися</h3>
      <p>О земле втрачена, явися<br/>Бодай у зболеному сні<br/>І лазурове простелися,<br/>Пролийся мертвому мені!<br/>I поверни у дні забуті,<br/>Росою згадок окропи,<br/>Віддай усеблагій покуті<br/>І тихо вимов: лихо, спи!..<br/>Сонця клопочуться в озерах,<br/>Спадають гуси до води,<br/>В далеких пожиттєвих ерах<br/>Мої розтанули сліди.<br/>Де сині ниви, в сум пойняті,<br/>Де чорне вороння лісів?<br/>Світання тіні пелехаті<br/>Над райдугою голосів,<br/>Ранкові нашепти молільниць,<br/>Де плескіт крил, і хлюпіт хвиль,<br/>І солодавий запах винниць,<br/>Як гріх, як спогад і як біль?<br/>Де дня розгойдані тарілі?<br/>Мосянжний перегуд джмелів,<br/>Твої пшеничні руки білі<br/>Над безберегістю полів,<br/>Де коси чорні на світанні<br/>І жаром спечені уста,<br/>Троянди пуп'янки духмяні<br/>І ти — і грішна, і свята,<br/>Де та западиста долина,<br/>Той приярок і те кубло,<br/>Де тріпалася лебединя,<br/>Туге ламаючи крило?<br/>Де голубів вільготні лети<br/>І бризки райдуги в крилі?<br/>Минуле, озовися, де ти?<br/>Забуті радощі, жалі.<br/>О земле втрачена, явися<br/>Бодай у зболеному сні,<br/>І лазурово простелися,<br/>І душу порятуй мені.</p>
      <h3><anchor name="%D0%B4%D1%96%D0%B2%D1%87%D0%B8%D0%BD%D0%B0%20%D0%B7%D0%B5%D1%80%D0%BD%D1%8F"/>Іван Франко – Ой ти, дівчино, з горіха зерня</h3>
      <p>Ой ти, дівчино, з горіха зерня,<br/>Чом твоє серденько – колюче терня?<br/>Чом твої устонька – тиха молитва,<br/>А твоє слово остре, як бритва?<br/>Чом твої очі сяють тим чаром,<br/>Що то запалює серце пожаром?<br/>Ох, тії очі темніші ночі,<br/>Хто в них задивиться, й сонця не хоче!<br/>І чом твій усміх – для мене скрута,<br/>Серце бентежить, як буря люта?<br/>Ой ти, дівчино, ясная зоре!<br/>Ти мої радощі, ти моє горе!<br/>Тебе кидаючи, любити мушу,<br/>Тебе кохаючи, загублю душу.</p>
      <h3><anchor name="%D0%B3%D1%96%D0%BC%D0%BD"/>Іван Франко – Гімн</h3>
      <p>Вічний революціонер –<br/>Дух, що тіло рве до бою,<br/>Рве за поступ, щастя й волю,<br/>Він живе, він ще не вмер.<br/>Ні попівськії тортури,<br/>Ні тюремні царські мури,<br/>Ані війська муштровані,<br/>Ні гармати лаштовані,<br/>Ні шпіонське ремесло<br/>В гріб його ще не звело.<br/><br/>Він не вмер, він ще живе!<br/>Хоч від тисяч літ родився,<br/>Та аж вчора розповився<br/>I о власній силі йде.<br/>I простується, міцніє,<br/>I спішить туди, де дніє;<br/>Словом сильним, мов трубою<br/>Міліони зве з собою,-<br/>Міліони радо йдуть,<br/>Бо се голос духа чуть.<br/><br/>Вічний революціонер –<br/>Дух, наука, думка, воля –<br/>Не уступить пітьмі поля.<br/>Не дасть спутатись тепер.<br/>Розвалилась зла руїна,<br/>Покотилася лавина,<br/>I де в світі тая сила,<br/>Щоб в бігу її спинила,<br/>Щоб згасила, мов огень,<br/>Розвидняющийся день?...<br/><i>(фрагмент)</i></p>
      <h3><anchor name="%D1%80%D0%B8%D0%B1%D0%BE"/>Сергій Жадан – Пливи, рибо, пливи</h3>
      <p>Пливи, рибо, пливи –<br/>ось твої острови,<br/>ось твоя трава,<br/>ось твоя стернова:<br/>править твій маршрут,<br/>шиє тобі парашут,<br/>пасе тебе в глибині<br/>при своєму стерні.</p>
      <p>Коли зелені зірки<br/>падають в гирло ріки,<br/>тоді твоя стернова<br/>промовляє слова:<br/>це ось – мої сни,<br/>це – рибальські човни,<br/>це – ніч, це – течія,<br/>це – смерть, певно, моя.</p>
      <p>Життя – це тиша й сміх.<br/>Його стане на всіх.<br/>Його вистачить всім –<br/>всім коханням моїм.<br/>Тому лети, рибо, лети –<br/>я знаю всі мости,<br/>знаю всі маяки,<br/>роблю все навпаки.</p>
      <p>Лише твої слова,<br/>лише таємниці й дива,<br/>лише сповідь і піст<br/>в одному з портових міст.<br/>Кохай, рибо, кохай,<br/>хай безнадійно, хай,<br/>хай без жодних надій –<br/>радій, рибо, радій.</p>
      <p>Любов варта всього –<br/>варта болю твого,<br/>варта твоїх розлук,<br/>варта відрази й мук,<br/>псячого злого виття,<br/>шаленства та милосердь.<br/>Варта навіть життя.<br/>Не кажучи вже про смерть.</p>
      <figure>
        <img src="https://maximum.fm/uploads/640w_DIR/media_news/2019/11/5dc2d708678ee281627510.jpg"/>
      </figure>
      <h3><anchor name="%D0%B4%D1%83%D0%BC%D0%B8"/>Тарас Шевченко – Думи мої, думи мої</h3>
      <p>Думи мої, думи мої,<br/>Лихо мені з вами!<br/>Нащо стали на папері<br/>Сумними рядами?..<br/>Чом вас вітер не розвіяв<br/>В степу, як пилину?<br/>Чом вас лихо не приспало,<br/>Як свою дитину?...<br/>За карії оченята,<br/>За чорнії брови<br/>Серце рвалося, сміялось,<br/>Виливало мову,<br/>Виливало, як уміло,<br/>За темнії ночі,<br/>За вишневий сад зелений,<br/>За ласки дівочі...<br/>За степи та за могили,<br/>Що на Україні,<br/>Серце мліло, не хотіло<br/>Співать на чужині...<br/>Не хотілось в снігу, в лісі,<br/>Козацьку громаду<br/>З булавами, з бунчугами<br/>Збирать на пораду.<br/>Нехай душі козацькії<br/>В Украйні витають –<br/>Там широко, там весело<br/>Од краю до краю...<br/>Як та воля, що минулась,<br/>Дніпр широкий – море,<br/>Степ і степ, ревуть пороги,<br/>І могили – гори, –<br/>Там родилась, гарцювала<br/>Козацькая воля;<br/>Там шляхтою, татарами<br/>Засідала поле,<br/>Засівала трупом поле,<br/>Поки не остило...<br/><i>(фрагмент)</i></p>
      <h3><anchor name="%D0%B7%D0%B0%D0%BF%D0%BE%D0%B2%D1%96%D1%82"/>Тарас Шевченко – Заповіт</h3>
      <p>Як умру, то поховайте<br/>Мене на могилі,<br/>Серед степу широкого,<br/>На Вкраїні милій,<br/>Щоб лани широкополі,<br/>І Дніпро, і кручі<br/>Було видно, було чути,<br/>Як реве ревучий.<br/>Як понесе з України<br/>У синєє море<br/>Кров ворожу... отойді я<br/>І лани, і гори —<br/>Все покину і полину<br/>До самого бога<br/>Молитися... а до того<br/>Я не знаю бога.<br/>Поховайте та вставайте,<br/>Кайдани порвіте<br/>І вражою злою кров'ю<br/>Волю окропіте.<br/>І мене в сем'ї великій,<br/>В сем'ї вольній, новій,<br/>Не забудьте пом'янути<br/>Незлим тихим словом.</p>
      <h3><anchor name="%D1%96%D0%B7%D0%B4%D1%80%D0%B8%D0%BA"/>Юрій Іздрик – Молитва</h3>
      <p>коли повертається світ спиною<br/>і знов поміж нами відстань і стіни<br/>говори зі мною<br/>говори зі мною<br/>хай навіть слова ці нічого не змінять</p>
      <p>і коли вже довкола пахне війною<br/>і вже розгораються перші битви<br/>говори зі мною<br/>говори зі мною<br/>бо словом також можна любити</p>
      <p>я одне лиш знаю і одне засвоїв<br/>і прошу тебе тихо незграбно несміло:<br/>говори зі мною<br/>говори зі мною<br/>і нехай твоє слово станеться тілом</p>
      <h3><anchor name="%D0%B0%D0%BD%D0%B4%D1%80%D1%83%D1%85%D0%BE%D0%B2%D0%B8%D1%87"/>Юрій Андрухович – Зміна декорацій</h3>
      <p>У приміщенні церкви відкрито вокзал:<br/>почекальні, лампади, ікони, кабіни.<br/>Перелюднені хори гудуть, мов казан,<br/>a в касирок вуста, як фальшиві рубіни.<br/>Туалети і фрески. Колишня зоря<br/>закотилась у тлін, мов Марія у чорнім.<br/>Відчиняєш, як двері, врата вівтаря –<br/>і виходиш, і ходиш по першій платформі.</p>
      <p>А на ній – протяги, паротяги. Свічок<br/>пересохлі світла, як пісні на бенкеті.<br/>Облягаєм вагон. І свистить у сюрчок<br/>пролетарський пророк у червонім кашкеті.</p>
      <p>У приміщенні школи відкрито готель:<br/>там завжди хтось із кимсь укладається спати.<br/>Сталактити волого пульсують зі стель,<br/>старшокласниці прагнуть солодкої вати<br/>і, сплітаючи русла заламаних рук,<br/>опановують суть природничих наук.</p>
      <p>У приміщенні замку відкрито шпиталь:<br/>там гуляє лицарство в потертих піжамах,<br/>мов побите вогнем чи познімане з паль,<br/>і діагноз готують на них, ніби замах.<br/>Адже в кожній з нічних півосвітлених веж<br/>їх лікують від стиду. І цвяхами теж.</p>
      <p>У приміщенні цирку відкрито завод:<br/>там летить над верстатами гордий народ<br/>у блискучому гримі – від вуха до вуха.</p>
      <p>У приміщенні неба відкрита тюрма.<br/>У приміщенні тіла відкрита пітьма.<br/>У приміщенні духа відкрита розруха.</p>
      <figure>
        <img src="https://maximum.fm/uploads/640w_DIR/media_news/2019/11/5dc2d706ebeed725593395.jpg"/>
      </figure>
      <h3><anchor name="%D0%BA%D0%BE%D0%BD%D1%82%D1%80%D0%B0%20%D1%81%D0%BF%D0%B5%D0%BC%20%D1%81%D0%BF%D0%B5%D1%80%D0%BE"/>Леся Українка – Contra spem spero!</h3>
      <p>Гетьте, думи, ви хмари осінні!<br/>То ж тепера весна золота!<br/>Чи то так у жалю, в голосінні<br/>Проминуть молодії літа?</p>
      <p>Ні, я хочу крізь сльози сміятись,<br/>Серед лиха співати пісні,<br/>Без надії таки сподіватись,<br/>Жити хочу! Геть, думи сумні!</p>
      <p>Я на вбогім сумнім перелозі<br/>Буду сіять барвисті квітки,<br/>Буду сіять квітки на морозі,<br/>Буду лить на них сльози гіркі.</p>
      <p>І від сліз тих гарячих розтане<br/>Та кора льодовая, міцна,<br/>Може, квіти зійдуть – і настане<br/>Ще й для мене весела весна.</p>
      <p>Я на гору круту крем'яную<br/>Буду камінь важкий підіймать<br/>І, несучи вагу ту страшную,<br/>Буду пісню веселу співать.</p>
      <p>В довгу, темную нічку невидну<br/>Не стулю ні на хвильку очей –<br/>Все шукатиму зірку провідну,<br/>Ясну владарку темних ночей.</p>
      <p>Так! я буду крізь сльози сміятись,<br/>Серед лиха співати пісні,<br/>Без надії таки сподіватись,<br/>Буду жити! Геть, думи сумні!</p>
      <h3><anchor name="%D0%BB%D1%96%D1%81%D0%BE%D0%B2%D0%B0%20%D0%BF%D1%96%D1%81%D0%BD%D1%8F"/>Леся Українка – Лісова пісня (уривок – останній монолог Мавки)</h3>
      <p>О, не журися за тіло!<br/>Ясним, вогнем засвітилось воно,<br/>чистим, палючим, як добре вино,<br/>вільними іскрами вгору злетіло.<br/>Легкий, пухкий попілець<br/>ляже, вернувшися, в рідну землицю, –<br/>стане початком тоді мій кінець.<br/>Будуть приходити люди,<br/>вбогі й багаті, веселі й сумні,<br/>радощі й тугу нестимуть мені,<br/>їм промовляти душа моя буде.<br/>Я обізвуся до них<br/>шелестом тихим вербової гілки,<br/>голосом ніжним тонкої сопілки,<br/>смутними росами з вітів моїх.<br/>Я їм тоді проспіваю<br/>все, що колись ти для мене співав,<br/>ще як напровесні тут вигравав,<br/>мрії збираючи в гаю..<br/>Грай же, коханий, благаю!</p>
      <h3><anchor name="%D1%81%D0%B8%D0%BC%D0%BE%D0%BD%D0%B5%D0%BD%D0%BA%D0%BE"/>Василь Симоненко – Ти знаєш, що ти – людина?</h3>
      <p>Ти знаєш, що ти – людина?<br/>Ти знаєш про це чи ні?<br/>Усмішка твоя – єдина,<br/>Мука твоя – єдина,<br/>Очі твої – одні.</p>
      <p>Більше тебе не буде.<br/>Завтра на цій землі<br/>Інші ходитимуть люди,<br/>Інші кохатимуть люди –<br/>Добрі, ласкаві й злі.</p>
      <p>Сьогодні усе для тебе –<br/>Озера, гаї, степи.<br/>І жити спішити треба,<br/>Кохати спішити треба –<br/>Гляди ж не проспи!</p>
      <p>Бо ти на землі – людина,<br/>І хочеш того чи ні –<br/>Усмішка твоя – єдина,<br/>Мука твоя – єдина,<br/>Очі твої – одні.</p>
      <h3><anchor name="%D1%81%D0%BE%D1%81%D1%8E%D1%80%D0%B0"/>Володимир Сосюра – Так ніхто не кохав</h3>
      <p>Так ніхто не кохав. Через тисячі літ<br/>лиш приходить подібне кохання.<br/>В день такий розцвітає весна на землі<br/>І земля убирається зрання…</p>
      <p>Дише тихо і легко в синяву вона,<br/>простягає до зір свої руки…<br/>В день такий на землі розцвітає весна<br/>і тремтить од солодкої муки…</p>
      <p>В’яне серце моє од щасливих очей,<br/>що горять в тумані наді мною…<br/>Розливається кров і по жилах тече,<br/>ніби пахне вона лободою…</p>
      <p>Гей, ви, зорі ясні!.. Тихий місяцю мій!..<br/>Де ви бачили більше кохання?..<br/>Я для неї зірву Оріон золотий,<br/>я — поет робітничої рані…</p>
      <p>Так ніхто не кохав. Через тисячі літ<br/>лиш приходить подібне кохання.<br/>В день такий розцвітає весна на землі<br/>І земля убирається зрання…</p>
      <p>Дише тихо і легко в синяву вона,<br/>простягає до зір свої руки…<br/>В день такий на землі розцвітає весна<br/>і тремтить од солодкої муки…</p>
      <figure>
        <iframe src="https://www.facebook.com/plugins/video.php?href=https%3A%2F%2Fwww.facebook.com%2Fmaximumfmua%2Fvideos%2F789601244822233%2F&amp;width=500&amp;show_text=false&amp;height=500&amp;appId" width="500" height="500" data-service="Facebook" scrolling="no"/>
      </figure>
      <related>
        <h4>До теми:</h4>
        <a href="https://maximum.fm/test-yaka-ukrayinska-citata-pro-tebe_n167923"/>
      </related>
      <p>Джерело: <a href="https://maximum.fm/">Радіо МАКСИМУМ</a></p>
      <related>
        <h4>До теми</h4>
        <a href="https://maximum.fm/yak-zrobiti-chaj-z-imbirom-maksimalno-korisnim_n169271"/>
        <a href="https://maximum.fm/vona-ocinit-yak-zrobiti-maksimalno-priyemnij-erotichnij-masazh_n169301"/>
        <a href="https://maximum.fm/100-sinonimiv-do-slova-govoriti-yaki-pokazuyut-bagatstvo-ukrayinskoyi-movi_n169277"/>
      </related>
    </article>
  </body>
</html>