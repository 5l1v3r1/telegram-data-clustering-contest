<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817033.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T10:01:00+00:00"/>
    <meta property="og:title" content="اندیشکده انگلیسی: ایران برتری نظامی مؤثری بر آمریکا و متحدانش در منطقه دارد"/>
    <meta property="og:description" content=" نتایج 16 ماه بررسی یک اندیشکده انگلیسی نشان می‌دهد ایران در برابر آمریکا و متحدانش، از برتری نظامی موثری در منطقه غرب آسیا بهره‌مند است. "/>
  </head>
  <body>
    <article>
      <h1>اندیشکده انگلیسی: ایران برتری نظامی مؤثری بر آمریکا و متحدانش در منطقه دارد</h1>
      <address>
        <time datetime="2019-11-08T10:01:00+00:00">08 Nov 2019, 10:01</time>
      </address>
      <p> نتایج 16 ماه بررسی یک اندیشکده انگلیسی نشان می‌دهد ایران در برابر آمریکا و متحدانش، از برتری نظامی موثری در منطقه غرب آسیا بهره‌مند است. </p>
      <p>طبق نتایج تحقیق یک اندیشکده نظامی، در حال حاضر ایران برتری نظامی موثری بر آمریکا و متحدانش در متطقه دارد.</p>
      <p>به نوشته روزنامه «گاردین»، نتایج تحقیقات «موسسه بین‌المللی مطالعات راهبری» در انگلیس که بر اساس بررسی دقیق راهبردها و دکترین ایران در لبنان، عراق، سوریه و یمن حاصل شده‌ است، نشان می‌دهند تهران به دلیل بهره‌مندی از نیروهایی نظیر شبه‌نظامیان شیعه یا «قابلیت استفاده از طرف ثالث» در این مناطق به برتری موثری دست یافته است.</p>
      <p>نتایج این پروژه ۱۶ ماهه با نام «شبکه‌های اثرگذاری ایران» نشان می‌دهد که این شبکه‌ها برای ایران مهم‌تر از برنامه موشکی بالستیک، برنامه هسته‌ای یا نیروهای نظامی متعارف این کشور تلقی می‌شوند.</p>
      <p>به گفته این اندیشکده، به‌طور کلی، سود آمریکا و متحدانش در تعادل در ارتش‌های متعارف منطقه غرب آسیا است اما اکنون «تعادل قوای موثر» در این منطقه به نفع ایران است. علی‌رغم تحریم‌‌های آمریکا، راهبرد اتخاذ شده از سوی ایران، با مقاومت بین‌المللی اندکی مواجه است.</p>
      <p>نتایج این تحقیق حاکی از این است، شبکه طراحی شده از سوی تهران به‌عنوان روش اصلی مقابله با دشمنان منطقه‌ای و فشار بین‌المللی مورد استفاده قرار می‌گیرد. این سیاست «همواره به ایران نفع می‌رساند، بدون این‌که هزینه یا خطر مواجه مستقیم با دشمنانش را در پی داشته باشد».</p>
      <p>در این گزارش آمده است: «ایران در جنگ‌هایی که بین مردم است به نبرد پرداخته و پیروز می‌شود نه جنگ بین کشورها. ایران از درگیری متقارن کشور-کشور اجتناب کرده و در عوض، نبرد نامتقارن از طریق شرکای غیر وابسته به دولت‌ها را دنبال می‌کند». با این حال طی ۴۰ سال اخیر، نیروهای نظامی متعارف نیز نتوانسته‌اند حاکمیت ایران را برهم زنند.</p>
      <p>طبق نتایج تحقیقات این اندیشکده، ایران در کشورهای مختلف، تاکتیک‌های متفاوتی را اعمال می‌کند. در سوریه، نیروهای «قدس» به فرماندهی «قاسم سلیمانی» ارتش متعارف سوریه را جهت مبارزه با شورشیان چند ملیتی تحت حمایت آمریکا تقویت کرده‌اند. در عراق، شبه‌نظامیان تحت حمایت ایران نیروهای آمریکایی را هدف قرار می‌دهند. ایران در لبنان، از گروه «حزب‌الله» حمایت می‌کند و آن را ۲۵ هزار نیروی نظامی ذخیره، موشک‌های ضدتانک و راکت، تجهیز کرده است. در حال حاضر حزب‌الله بزرگ‌ترین حزب در پارلمان لبنان را شامل می‌شود و قادر است مانع از تصمیم‌گیری‌ها و تهدیدات رژیم صهیونیستی شود.</p>
      <p>این موسسه انگلیسی در گزارش خود نوشت، مقابله با ایران تنها از طریق پاسخ‌های منطقه‌ای میسر نیست بلکه درک قابلیت‌های حاکمیتی آن به‌صورت یک مسئله کلی نیز مورد نیاز است؛ مسئله‌ای که پایه و اساس راهبرد امنیتی منطقه‌ای تهران است. همچنین هشدار می‌دهد نباید به‌صورت ساده‌انگارانه این طرف‌های ثالث را جنگجویان «نیابتی» قلمداد کرد زیرا ایران توقع بازگشت سرمایه از سوی آن‌ها را ندارد بلکه آن‌ها را تأمین مالی می‌کند.</p>
    </article>
  </body>
</html>