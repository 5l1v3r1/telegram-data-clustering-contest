<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/profesii/trei-din-zece-angajati-romani-sustin-ca-nu-ar-lucra-niciodata-pentru-politicieni-18555741"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T10:17:34+00:00"/>
    <meta property="og:title" content="Trei din zece angajaţi români susţin că nu ar lucra niciodată pentru politicieni"/>
    <meta property="og:description" content="Trei din zece angajaţi români nu ar lucra niciodată pentru politicieni, indiferent de suma care li s-ar oferi, în timp ce aproape jumătate ar accepta o ofertă de angajare venită de la un partid politic, însă cu anumite condiţii, arată un sondaj efectuat de platforma de recrutare online BestJobs. "/>
  </head>
  <body>
    <article>
      <h1>Trei din zece angajaţi români susţin că nu ar lucra niciodată pentru politicieni</h1>
      <address>
        <time datetime="2019-11-08T10:17:34+00:00">08 Nov 2019, 10:17</time>
      </address>
      <p>Trei din zece angajaţi români nu ar lucra niciodată pentru politicieni, indiferent de suma care li s-ar oferi, în timp ce aproape jumătate ar accepta o ofertă de angajare venită de la un partid politic, însă cu anumite condiţii, arată un sondaj efectuat de platforma de recrutare online BestJobs. </p>
      <p>Întrebaţi dacă ar accepta o ofertă de angajare de la un partid politic pentru un nivel similar al veniturilor ca în prezent, 26,5% dintre respondenţi au afirmat că ar fi interesaţi să lucreze pentru un partid, indiferent de culoarea politică a acestuia, însă doar dacă li s-ar oferi mai mulţi bani decât câştigă în prezent.</p>
      <p>Alţi 11% se arată şi mai deschişi, spunând că ar accepta pe loc o astfel de ofertă, fără a ţine cont de orientarea politică a partidului. În schimb, unul din zece angajaţi nu ar lua în considerare o propunere să lucreze în politică decât dacă ar veni de la partidul pe care îl susţine. Ceilalţi respondenţi (23,7%) admit că nu ştiu ce ar face dacă ar primi o astfel de ofertă.</p>
      <p>Când vine vorba despre atitudinea faţă de politică, un sfert dintre respondenţi afirmă că li s-a întâmplat să fie judecaţi sau ironizaţi la locul de muncă de către şefi sau colegi din cauza opţiunilor politice.</p>
      <p>Pe de altă parte, 16% dintre respondenţi ar intra în discuţii contradictorii chiar şi cu managerii lor, dacă ar afla că au opţiuni politice diferite de cele personale, încercând să-i convingă cu argumente că alegerea lor este greşită. Trei din zece respondenţi preferă totuşi să nu discute la birou despre propriile simpatii politice, iar unul din doi nu este interesat de opţiunile politice ale nimănui.</p>
      <p>În perioadele electorale, doi din zece respondenţi spun că atmosfera la birou este încordată: se discută mult despre alegeri şi fiecare îşi susţine propria preferinţă.</p>
      <p>De asemenea, 12,7% dintre respondenţi susţin că li s-a întâmplat ca în an electoral să li se sugereze de către şefi cu ce candidat/partid politic să voteze. Iar aproape 10% au afirmat că li s-a întâmplat măcar o dată să fie întrebaţi la interviul de recrutare ce formaţiune politică susţin.</p>
      <p>De cealaltă parte, 48,6% dintre angajaţii chestionaţi au declarat că subiectul alegerilor se discută amical la birou, într-o atmosferă relaxată. Alţi 22,6% dintre respondenţi susţin că nu se discută deloc temele politice, nici măcar când sunt alegeri, fie că sunt prezidenţiale, parlamentare sau locale.</p>
      <p>Sondajul a fost efectuat în perioada 21 octombrie - 4 noiembrie 2019, pe un eşantion de 865 de utilizatori de internet.</p>
    </article>
  </body>
</html>