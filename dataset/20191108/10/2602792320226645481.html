<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/kapusta-pidirvala-vartist-borshhovogo-naboru/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-08T10:30:00+00:00"/>
    <meta property="og:title" content="Капуста підірвала вартість борщового набору"/>
    <meta property="og:description" content="За перший тиждень листопада 2019 року ціни на овочі «борщового набору» в Україні помітно просіли. По деяких позиціях був зафіксований справжній обвал ціни,"/>
  </head>
  <body>
    <article>
      <h1>Капуста підірвала вартість борщового набору</h1>
      <address>
        <time datetime="2019-11-08T10:30:00+00:00">08 Nov 2019, 10:30</time>
      </address>
      <figure>
        <img src="https://infoindustria.com.ua/wp-content/uploads/2019/08/ovochi-kurkul-34164.jpg"/>
      </figure>
      <p>
        <b>За перший тиждень листопада 2019 року ціни на овочі «борщового набору» в Україні помітно просіли. По деяких позиціях був зафіксований справжній обвал ціни, кажуть в департаменті «Аналітика» ОРСП «Шувар», найбільшого в Західній Україні оптового ринку сільгосппродукції.</b>
      </p>
      <p>Рекордсменом за зниженням ціни серед українського «борщу» стала капуста, її вартість на майданчику «Шувару» за тиждень знизилась на 30% до 3,0-3,2 грн/кг.</p>
      <p>На 25% за тиждень подешевшав буряк, його гуртова ціна сьогодні становить 4,0-4,5 грн/кг. Ціни на картоплю продовжують знижуватись вже третій тиждень поспіль, в перші дні листопада ціна просіла ще на 15% до 7,5-8,5 грн/кг.</p>
      <p>Ціни на моркву на початку листопада знизились на 12% до 4,0-4,5 грн/кг, а цибуля на ОРСП «Шувар» подешевшала на 10% до 6,5-7,0 грн/кг.</p>
      <p>«Зниження цін у листопаді – це цілком нормальне явище для ринку «борщового набору». Фермери продають той обсяг, який не планують залишати на довготривале зберігання. Пропозиція майже по всіх позиціях в цьому році є більшою, ніж рік тому. З цієї причини спроби українських фермерів підняти ціни на цибулю в кінці жовтня були невдалими, сьогодні і вона дешевшає. Винятком можна б було вважати картоплю, але за рахунок рекордного імпорту вже в другій половині жовтня ціни і на неї теж йдуть до низу»<b>,</b> — коментує ситуацію Тетяна Гетьман, керівник департаменту «аналітика» ОРСП «Шувар».</p>
      <p>За даними «Інфо-Шувар» станом на початок листопада пропозиція овочів «борщового набору» складається повністю з продукції українських фермерів. Винятком є лише картопля. Сьогодні на майданчику ринку «Шувар» співвідношення імпортної та вітчизняної картоплі становить приблизно 80% на 20%.</p>
      <p>Картоплю Україна імпортує переважно із Білорусі, також поставки відбуваються із Казахстану. Ціни на капусту, буряк, моркву та цибулю є мінімум у 1,5 — 2 рази нижчими, ніж рік тому, а картопля за рік подорожчала в 3,5 рази.</p>
      <p>Від початку сезону на гуртовому майданчику ринку «Шувар» було продано більше 50 тис. тонн «борщового набору», серед яких 20 тис. тонн — це картопля. Обсяг реалізації по «борщовому набору» за рік збільшився на 20 % , а по картоплі в 2 рази.</p>
    </article>
  </body>
</html>