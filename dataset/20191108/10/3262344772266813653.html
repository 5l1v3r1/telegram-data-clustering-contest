<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33003/disney-plus-italia-data-uscita-film-abbonamento"/>
    <meta property="og:site_name" content="DDay.it"/>
    <meta property="article:published_time" content="2019-11-08T10:05:00+00:00"/>
    <meta property="og:title" content="Disney+ in Italia a marzo 2020. Inclusi centinaia di film Pixar, Marvel e Fox"/>
    <meta property="og:description" content="Disney ha confermato la data di uscita italiana per il suo servizio di streaming, Disney+. In catalogo saranno inclusi 500 film e 7.500 episodi di serie TV tra Disney, Pixar, Marvel, National Geographic e Fox; e con il 4K HDR compreso nella sottoscrizione base."/>
  </head>
  <body>
    <article>
      <h1>Disney+ in Italia a marzo 2020. Inclusi centinaia di film Pixar, Marvel e Fox</h1>
      <h2>Disney ha confermato la data di uscita italiana per il suo servizio di streaming, Disney+. In catalogo saranno inclusi 500 film e 7.500 episodi di serie TV tra Disney, Pixar, Marvel, National Geographic e Fox; e con il 4K HDR compreso nella sottoscrizione base.</h2>
      <address><time datetime="2019-11-08T10:05:00+00:00">08 Nov 2019, 10:05</time> by <a rel="author">Sergio Donato</a></address>
      <p>Il gioco inizia a farsi davvero duro, o meglio, inizierà. Perché è ormai ufficiale che <b>Disney+ arriverà in Italia a partire dal 31 marzo 2020</b>, generando con buona probabilità un terremoto nel settore dello streaming video.</p>
      <p>Disney+ è ai blocchi di partenza negli Stati Uniti, in Canada e nei Paesi Bassi, con questi ultimi che hanno già pregustato una fase di beta testing della nuova piattaforma video di Disney a settembre. Per questi tre Paesi Disney+ debutterà tra pochissimo: il 12 novembre. <b>In Europa farà la sua comparsa il 31 marzo 2020 nel Regno Unito, in Germania, in Francia, in Spagna e in Italia</b>. Lo ha annunciato Disney attraverso Twitter.</p>
      <figure>
        <iframe data-src="https://twitter.com/Disney_IT/status/1192560221610291201?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Per il prezzo dell’abbonamento però è ancora presto, ma <b>in America e negli altri Paesi pronti a novembre sarà di 6,99 dollari al mese o di 69,99 dollari per la sottoscrizione annuale</b>, con la possibilità di abbinare Hulu e ESPN Plus per un costo complessivo dei tre servizi di 13 dollari al mese.</p>
      <p>In quei 6,99 dollari al mese bisogna considerare che verrà dato l’accesso a 4 dispositivi per 7 utenti complessivi e, dettaglio molto importante, <b>saranno compresi i titoli 4K HDR10, Dolby Vision e con audio Dolby Atmos</b>.</p>
      <figure>
        <img src="https://cdn.dday.it/system/uploads/picture/image/58542/content_small_the-mandalorian-6-maxw-824.jpg"/>
      </figure>
      <p>Dunque, 7 dollari per uno streaming in 4K HDR per i titoli della galassia Disney e di conseguenza anche Fox, dopo la recente acquisizione di <a href="https://www.dday.it/redazione/30215/fox-disney-cosa-cambia-film">21st Century Fox per la cifra di 71,3 miliardi di dollari</a>. Si sta parlando di Disney – ovviamente – Pixar, Marvel, National Geographic e dell’universo Star Wars. <b>Un catalogo di circa 500 film di cui fanno parte i classici di animazione, oltre 7.500 episodi di serie TV Disney già note</b>, oltre ai nuovi contenuti disponibili in esclusiva sulla piattaforma streaming come "Lilli e il Vagabondo" e la serie di Star Wars "The Mandalorian".</p>
      <p>Apple TV+ è nata il 1° novembre a un costo di 4,99 euro al mese per il 4K HDR <a href="https://www.dday.it/redazione/32934/appletv-prime-impressioni-4k-hdr">disponibile solo a certe condizioni</a>; con ancora pochi contenuti ma di buona fattura. Da par suo, Netflix in primavera <a href="https://www.dday.it/redazione/30651/netflix-altri-due-miliardi-a-debito-per-la-produzione-di-contenuti-originali">ha investito altri 2 miliardi a debito</a> per finanziare la produzione di contenuti originali proprio in vista del lancio di Apple TV+ e Disney+, ma per il momento il suo 4K HDR viene offerto a 15,99 euro al mese per la visione contemporanea su 4 dispositivi.</p>
      <p>È un gioco di contenuti, prezzo della sottoscrizione e offerta 4K HDR, che con l’avvento di Disney+ il 31 marzo 2020 inizierà a mostrare i veri rapporti di equilibrio fra i tre contendenti.</p>
    </article>
  </body>
</html>