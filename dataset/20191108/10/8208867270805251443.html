<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/rapporti/osserva-italia/osservacibo/2019/11/08/news/il_panettone_in_italia_piace_a_giovani_e_over-240579366/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T10:13:00+00:00"/>
    <meta property="og:title" content="Il panettone in Italia piace a giovani e over"/>
    <meta property="og:description" content="E’ quanto emerge da una ricerca di CSM Bakery Solutions e Nielsen che analizza il mercato industriale e artigianale che vale complessivamente 29 mila tonnellate e 217 milioni di euro"/>
  </head>
  <body>
    <article>
      <h1>Il panettone in Italia piace a giovani e over</h1>
      <h2>E’ quanto emerge da una ricerca di CSM Bakery Solutions e Nielsen che analizza il mercato industriale e artigianale che vale complessivamente 29 mila tonnellate e 217 milioni di euro</h2>
      <address><time datetime="2019-11-08T10:13:00+00:00">08 Nov 2019, 10:13</time> by <a rel="author">VITO DE CEGLIA</a></address>
      <p>Industriale o artigianale, il panettone piace agli italiani. Sono oltre 12 milioni le famiglie che lo consumano, gli over 50 preferiscono la ricetta industriale, i giovani quella artigianale. L'80% degli acquisti avviene nei canali tradizionali dei supermercati, il resto in pasticcerie (65%), panetterie (19%), negozi specializzati (8%) ed eCommerce (38%). Nel complesso, si tratta di un mercato da 29 mila tonnellate e 217 milioni di euro, di cui 107,3 milioni realizzati dalla produzione di panettoni artigianali.<br/><br/>E' quanto emerge dalla ricerca "Il panettone in Italia: shopper understanding e opportunità di mercato, tra artigianale e industriale", realizzata da CSM Bakery Solutions, leader internazionale nel settore della pasticceria e della panificazione nonché ideatore del concorso Panettone Day, che da ormai da 7 anni rappresenta una vetrina per gli artigiani di tutta Italia che si contendono il primato di "Miglior Panettone" della tradizione. Lo studio, effettuato in collaborazione con Nielsen, vuole analizzare per la prima volta il mercato del panettone e le abitudini di consumo degli italiani, confrontando il consolidato comparto industriale con il sempre più interessante mondo artigianale, cresciuto lo scorso anno dell'8.4% a volume rispetto all'anno precedente.<br/><br/>"Abbiamo deciso di condurre questa ricerca perché desideriamo promuovere e proteggere l'immagine di un prodotto che è ormai presente sulle tavole dei consumatori di tutto il mondo. Vogliamo sostenere gli operatori di questo segmento, ognuno nel proprio ambito, nell'identificare nuove aree di opportunità e crescita e continuare a supportare la diffusione della cultura del panettone di qualità", spiega Micaela Di Trana, VP Marketing, Branding &amp; Communication di CSM Bakery Solutions.<br/><br/>Dall'analisi del mercato emerge che sono 9,7 milioni le famiglie italiane che scelgono esclusivamente il panettone industriale attratte da un prezzo conveniente e lo propongono a colazione, merenda o dopo pasto, mentre sono 220 mila quelle che non rinuncerebbero all'artigianale per nessuna ragione. Quest'ultime, dislocate al nord ovest, spendono in media 20.1 euro/kg, ovvero quattro volte di più rispetto alla versione proposta in Gdo. E ancora: la propensione all'acquisto dei panettoni artigianali resta molto alta, nonostante il prezzo rappresenti la prima barriera per 13 milioni di famiglie attualmente non consumanti.</p>
    </article>
  </body>
</html>