<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/verdens-kjedeligste-klimapolitikk/71797243"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T10:03:36+00:00"/>
    <meta property="og:title" content="- Verdens kjedeligste klimapolitikk"/>
    <meta property="og:description" content="KrF-leder Kjell Ingolf Ropstad gjør det klart at KrFs klimapolitikk skal være effektiv, ikke sexy."/>
  </head>
  <body>
    <article>
      <h1>- Verdens kjedeligste klimapolitikk</h1>
      <h2>KrF-leder Kjell Ingolf Ropstad gjør det klart at KrFs klimapolitikk skal være effektiv, ikke sexy.</h2>
      <address><time datetime="2019-11-08T10:03:36+00:00">08 Nov 2019, 10:03</time> by <a rel="author">Mats Rønning</a></address>
      <p>I forrige uke kom tidligere KrF-leder Knut Arild Hareides rådgiver Emil André Erstad med <a href="https://www.dagbladet.no/nyheter/en-overveldende-folelse-av-svik/71744741">bok om maktkampen i partiet</a>.</p>
      <p>Etter noen hektiske uker med diskusjoner om et nytt retningsvalg for partiet i fjor høst, gikk KrF i januar inn i regjeringen, og Ropstad overtok som ny partileder.</p>
      <h3>Klimavalg</h3>
      <p>Det kommer tydelig fram i boka at klimapolitikken var blant årsakene til at både Hareide og Erstad ønsket et samarbeid med venstresida.</p>
      <p>
        <b>I sin tale til landstyret i dag forklarer KrF-leder Kjell Ingolf Ropstad hvordan partiets klimapolitikk må være effektiv, ikke sexy.</b>
      </p>
      <p>- Noen klaget til meg om at KrFs klimapolitikk er kjedelig. Takk, sa jeg. For meg kan vi ha verdens kjedeligste klimapolitikk, så lenge den virker.</p>
      <p>
        <i>Følg Ropstads tale til landsstyret øverst i saken!</i>
      </p>
      <h3>Konspirasjoner</h3>
      <p>I boka fra Erstad anklages nettopp Ropstad for å ha konspirert med Høyre, gått bak ryggen på Hareide og i praksis innledet regjeringsforhandlinger uten mandat. Sentralt står løftet om mulig abortgjennomslag for KrF dersom partiet skulle tre inn i Erna Solbergs regjering.</p>
      <p>
        <b>- Det var noe kynisk og kaldt med det hele, som gjorde meg forbanna, skriver Erstad, som opplevde Ropstads håndtering som «et svik».</b>
      </p>
      <p>Seinere samme uke kom nyheten om at Hareide er ferdig i toppolitikken etter denne perioden. Han vil ikke ta gjenvalg til Stortinget, men bruker ikke selv like harde ord som Erstad om Ropstads rolle.</p>
      <p>I et <a href="https://www.dagbladet.no/nyheter/erna-ble-svekket/71772129">intervju med Dagbladet</a> svarte han som følger på spørsmålet om hvordan forholdet til landbruksminister Olaug Bollestad og Ropstad er i dag:</p>
      <p>- Olaug, Kjell Ingolf og jeg har greid å bevare en god relasjon, men vi var nok mer politisk uenige enn vi trodde på forhånd. Samtidig tror jeg ikke andre partier hadde greid å håndtere en så knallhard maktkamp på en så ok måte som KrF tross alt klarte i fjor.</p>
    </article>
  </body>
</html>