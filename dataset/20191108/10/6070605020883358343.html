<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/media/Polonia-triomfa-despres-denuncia-Manel_0_2340366049.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T10:10:59+00:00"/>
    <meta property="og:title" content="&quot;Deixa'm dir que no soc jo i que eren uns actors&quot;: 'Polònia' respon a la denúncia contra Manel versionant 'Benvolgut'"/>
    <meta property="og:description" content="El programa de TV3 aconsegueix el segon resultat més alt de la temporada, amb 735.000 espectadors"/>
  </head>
  <body>
    <article>
      <h1>"Deixa'm dir que no soc jo i que eren uns actors": 'Polònia' respon a la denúncia contra Manel versionant 'Benvolgut'</h1>
      <h2>El programa de TV3 aconsegueix el segon resultat més alt de la temporada, amb 735.000 espectadors</h2>
      <address>
        <time datetime="2019-11-08T10:10:59+00:00">08 Nov 2019, 10:10</time>
      </address>
      <p>Dos dies després que transcendís <a href="https://www.ara.cat/media/fiscalia-esta_passant-polonia-odi-injuries-csif_0_2339166224.html">la denúncia del sindicat CSIF contra el grup Manel</a> per la versió del seu tema <i> Boy band</i> emesa al <i> Polònia</i> del 24 d'octubre, amb el títol de <i> Poli band </i>(i, amb la qual, els músics no van tenir cap mena de relació), el <i> Polònia </i>va aconseguir dijous el tercer resultat més alt del 2019: el van veure 735.000 persones, que li van atorgar una quota de pantalla del del 25,7%. Precisament, l'única edició d'aquesta temporada amb un registre més elevat va ser la del 24 d'octubre, un especial d'una hora sobre la reacció a la sentència del judici del Procés (emès després que la setmana anterior el programa saltés de la graella a causa de l'actualitat informativa), que va tenir 846.000 seguidors i un 31% de <i> share</i>, <a href="https://www.ara.cat/media/Gairebe-milio-despectadors-Polonia-correcuita_0_1895210556.html">el millor resultat des de l'octubre del 2017</a>. </p>
      <figure>
        <img src="https://www.ara.cat/2019/11/07/media/Denuncien-Manel-del-Poli-Polonia_2339776215_67199326_117x66.jpg"/>
      </figure>
      <p>
        <a href="https://www.ara.cat/media/fiscalia-esta_passant-polonia-odi-injuries-csif_0_2339166224.html">Denuncien els Manel pel gag del 'Poli band' del 'Polònia', basat en una cançó seva</a>
      </p>
      <p>El capítol d'aquesta setmana va incloure dues referències a aquesta denúncia contra els Manel. Primer, el doble del líder de la banda, Guillem Gisbert, apareixia fent cua a les urgències d'un hospital. "M'han fotut una hòstia per una paròdia d'una cançó dels Manel que no sé d'on em ve", deia el personatge, que acabava el gag amb una breu versió de la cançó <i> Benvolgut </i>que deia, entre altres coses: "Deixa'm dir que no soc jo i que eren uns actors. No conec els del <i> Polònia </i>i no soc pas un sediciós". </p>
      <figure>
        <iframe data-src="https://twitter.com/poloniatv3/status/1192550954178154496?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Després, el programa va oferir un número musical protagonitzat pels personatges de Pedro Sánchez, Pablo Casado, Albert Rivera i Santiago Abascal (i amb una breu aparició de Pablo Iglesias), que versionaven el <i> Wannabe</i> de les Spice Girls. L'esquetx acabava amb un fiscal que buscava les components de la banda britànica perquè la cançó "incitava a l'odi". </p>
      <figure>
        <iframe data-src="https://twitter.com/poloniatv3/status/1192550476161724434?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>El <i> Polònia</i> va liderar clarament la nit a Catalunya, però la segona posició va estar molt disputada, ja que dos programes van empatar amb un 14,9% de quota: la prèvia de <i> Gran Hermano VIP</i>, que va tenir 416.000 espectadors, i el debat electoral de La Sexta, que va reunir 366.000 persones. Al conjunt d'Espanya, la cita moderada per Ana Pastor va tenir 3.133.000 seguidors i un 19,2% de <i> share</i>, i va ser superada només pel <i> reality</i> de Telecinco. </p>
    </article>
  </body>
</html>