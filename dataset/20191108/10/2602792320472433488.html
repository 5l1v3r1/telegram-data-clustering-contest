<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infoindustria.com.ua/kernel-povidomiv-yak-praczyuvatime-z-gomelskim-himichnim-zavodom/"/>
    <meta property="og:site_name" content="Инфоиндустрия"/>
    <meta property="article:published_time" content="2019-11-08T10:09:00+00:00"/>
    <meta property="og:title" content="«Кернел» повідомив, як працюватиме з Гомельским хімічним заводом"/>
    <meta property="og:description" content="Кернел і Гомельський хімічний завод підписали трирічний меморандум про співпрацю на суму близько $25 млн. Компанії домовилися про пряму поставку складних к"/>
  </head>
  <body>
    <article>
      <h1>«Кернел» повідомив, як працюватиме з Гомельским хімічним заводом</h1>
      <address>
        <time datetime="2019-11-08T10:09:00+00:00">08 Nov 2019, 10:09</time>
      </address>
      <figure>
        <img src="https://infoindustria.com.ua/wp-content/uploads/2019/11/Kernel-01.jpg"/>
      </figure>
      <p>
        <b>Кернел і Гомельський хімічний завод підписали трирічний меморандум про співпрацю на суму близько $25 млн. Компанії домовилися про пряму поставку складних комплексних добрив NP та NPK для Агробізнесу Кернел, а також взаємодію у відпрацюванні агрохімічних технологій вирощування с/г культур за участі саме добрив виробника. </b>
      </p>
      <p>Меморандум передбачає декілька напрямів співпраці, окрім забезпечення добривами Агробізнесу Кернел. Зокрема дослідження агрохімічної ефективності NP та NPK добрив у точному землеробстві, пошук нових формул та співвідношень складових, які в найбільшій мірі відповідають вимогам вирощування культур з урахуванням кліматичних і ґрунтових особливостей регіонів присутності Кернел.</p>
      <p>«З Гомельським хімічним заводом ми тісно співпрацюємо з 2015 року і досягли нового рівня партнерства. Підписання меморандуму є стратегічно важливим кроком для обох сторін. Ми вчасно отримуємо якісні NP та NPK добрива – мова йде орієнтовно про 50% від загальних потреб цієї групи, прозоре ціноутворення, гарантії від виробника. Водночас для заводу це можливість більш глибоко розуміти ринок і сучасні технології агровиробництва. Адже ми ділитимемося нашою експертизою з фахівцями підприємства. Вони зі свого боку зосередяться на виробництві найбільш оптимальних та економічно виправданих добрив під наші технології, а також працюватимуть в напрямку розробки формул добрив з додаванням мікроелементів», – розповідає Ігор Стельмащук, Керівник комерційного відділу Дивізіону Агробізнес Кернел.</p>
      <p>Якщо більшість компаній закупляє мінеральні добрива переважно в сезон, то Дивізіон Агробізнес планує закупівлю на рік вперед. Наприклад, вже сьогодні Кернел повністю забезпечений добривами на наступний сезон.</p>
      <p>«Враховуючи потреби Кернел, а це понад 200 тис. тонн азотних і фосфорно-калійних добрив на рік, найоптимальнішим і стратегічно важливим для нас є пряме партнерство саме з виробником. Такої позиції ми дотримуємось починаючи з 2014 року. За рахунок цього мінімізуємо ризики і купуємо добрива належної якості, які реально є в наявності і за реальною ціною. Кернел як товаровиробник реалізує свою продукцію за цінами світового ринку, тому й добрива, на нашу думку, повинні бути доступними українським компаніям за світовими цінами. Зокрема ми зацікавлені у співпраці з виробниками добрив з України, країн СНД, Африки та ЄС», – коментує Ігор Чикін, Директор Агробізнесу Кернел.</p>
      <p>Нагадаємо, на початку жовтня 2019 року Кернел домовився про співпрацю з Інститутом сільськогосподарської мікробіології та агропромислового виробництва Національної академії наук України. Команда Дивізіону Агробізнес спільно з науковцями працюватиме над розвитком інноваційних мікробіологічних продуктів для рослинництва.</p>
      <p>Інфоіндустрія за матеріалами <a href="https://telegra.ph/Kernel-p%D1%96dpisav-memorandum-z-b%D1%96loruskim-virobnikom-m%D1%96neralnih-dobriv-11-05">telegra.ph</a></p>
    </article>
  </body>
</html>