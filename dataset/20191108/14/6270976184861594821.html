<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/razumkov-prosyt-golovu-nimetskogo-bundestagu-vrahuvaty-interesy-ukrayiny-v-pytanni-pivnichnogo-potoku-2/"/>
    <meta property="og:site_name" content="Рубрика"/>
    <meta property="article:published_time" content="2019-11-08T14:01:17+00:00"/>
    <meta property="og:title" content="Разумков просить голову німецького бундестагу врахувати інтереси України в питанні &quot;Північного потоку-2&quot;"/>
    <meta property="og:description" content="Голова Верховної Ради Дмитро Разумков у п’ятницю, 8 листопада, в телефонній розмові з головою бундестагу Вольфганом Шойбле попросив врахувати національні інтереси України в контексті “Північного потоку-2”. Передає Інтерфакс-Україна. “Щойно відбулася перша телефонна розмова голови Верховної Ради України Дмитра Разумкова з президентом бундестагу Вольфгангом Шойбле (ХДС). В центрі уваги – максимальне врахування німецьким парламентом національних інтересів […]"/>
  </head>
  <body>
    <article>
      <h1>Разумков просить голову німецького бундестагу врахувати інтереси України в питанні "Північного потоку-2"</h1>
      <address><time datetime="2019-11-08T14:01:17+00:00">08 Nov 2019, 14:01</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/09/1569603900-885-620x420.jpg"/>
      </figure>
      <p>
        <b>
          <b>Голова Верховної Ради Дмитро Разумков у п’ятницю, 8 листопада, в телефонній розмові з головою бундестагу Вольфганом Шойбле попросив врахувати національні інтереси України в контексті “Північного потоку-2”.</b>
        </b>
      </p>
      <p>Передає<a href="https://ua.interfax.com.ua/news/political/623433.html"> Інтерфакс-Україна.</a></p>
      <p>“Щойно відбулася перша телефонна розмова голови Верховної Ради України Дмитра Разумкова з президентом бундестагу Вольфгангом Шойбле (ХДС). В центрі уваги – максимальне врахування німецьким парламентом національних інтересів України в контексті “Північного потоку-2”, – написав посол України в Німеччині Андрій Мельник в Twitter у п’ятницю.</p>
      <p>Як повідомлялося, бундестагу в ніч на п’ятницю <a href="https://rubryka.com/2019/11/08/bundestag-ne-zmig-progolosuvaty-za-sproshhennya-gazovoyi-dyrektyvy-yes-shhodo-pivnichnogo-potoku-2/">не вистачило голосів</a> для ухвалення поправок до Газової директиви ЄС. Тепер голосування перенесено на невизначений термін.</p>
      <p>Оновлена директива, прийнята Європарламентом у квітні, передбачає, що частини трубопроводів, що йдуть із третіх країн, прокладені територією ЄС, включно з територіальними водами, мають відповідати вимогам, які застосовуються до внутрішніх трубопроводів ЄС. Серед головних вимог директиви – відокремлення компаній-постачальників газу і компаній, що транспортують його, доступ до труби інших операторів, прозоре регулювання тарифів на прокачування.</p>
      <p>Це означає, що компанія-оператор “Північного потоку-2” має бути незалежною від “Газпрому”, а 50% його пропускної потужності має резервуватися для альтернативних постачальників. Винятки можливі, але лише зі схвалення Єврокомісії. Розроблений у Берліні законопроект дасть змогу “Газпрому” вважати, що проект було завершено в травні, а тому стосовно нього мають діяти колишні правила.</p>
    </article>
  </body>
</html>