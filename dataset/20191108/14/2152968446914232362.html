<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/pyten-haos-reka-don-prelia-i-navodni-iorkshir.428979"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T14:09:00+00:00"/>
    <meta property="og:title" content="Пътен хаос: Река Дон преля и наводни Йоркшир"/>
    <meta property="og:description" content="Евакуация след порой в Северна Англия | Dnes.bg"/>
  </head>
  <body>
    <article>
      <h1>Пътен хаос: Река Дон преля и наводни Йоркшир</h1>
      <h2>Евакуация след порой в Северна Англия</h2>
      <address><time datetime="2019-11-08T14:09:00+00:00">08 Nov 2019, 14:09</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Десетки граждани на английския град Шефилд прекараха нощта в търговски център, изолирани от проливните дъждове, засегнали Северна Англия и Мидландс, предаде БНР.</p>
      <p>Откъснати от превърналите се в пълноводни реки улици около търговския център „Медоухол“, мнозина преспаха по пейки и столове, докато други се опитаха все пак да стигнат до домовете си с коли или таксита.</p>
      <p>Около хиляда души бяха блокирани снощи в центъра, дошли не само за покупки, но и за предколеден концерт, който бе отменен.</p>
      <p>Излязлата от руслото си река Дон причини наводнения не само в Шефилд, но и в много други села и градове по протежението ѝ.</p>
      <p>В Родъръм пожарникари спасиха с лодка повече от 100 души, блокирани в центъра „Паркгейт“.</p>
      <p>Пожарната служба в Южен Йоркшир получи повече от 500 обаждания за оказване на помощ през нощта.</p>
      <p>Много пътища са непроходими, влакове са отменени, над 100 предупреждения за наводнения остават в сила и днес.</p>
      <p>Прогнозата е за утихване на валежите привечер, но на места се очаква температурите да паднат до минус 4 градуса по Целзий.</p>
      <figure>
        <iframe src="https://www.youtube.com/embed/rCAzBIbfd1k" width="650" height="365" data-service="Youtube" scrolling="no"/>
      </figure>
    </article>
  </body>
</html>