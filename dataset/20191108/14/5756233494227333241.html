<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620471/%D8%AE%D8%AF%D9%85%D8%AA%DA%A9%D8%A7%D8%B1-%DB%B5%DB%B0%D8%B3%D8%A7%D9%84%D9%87-%D8%A8%D8%B9%D8%AF-%D8%A7%D8%B2-%D8%B3%D8%B1%D9%82%D8%AA-%D8%B7%D9%84%D8%A7%D9%87%D8%A7-%D8%A2%D9%BE%D8%A7%D8%B1%D8%AA%D9%85%D8%A7%D9%86-%D8%B1%D8%A7-%D8%A8%D9%87-%D8%A2%D8%AA%D8%B4-%DA%A9%D8%B4%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T14:07:00+00:00"/>
    <meta property="og:title" content="خدمتکار ۵۰ساله بعد از سرقت طلاها آپارتمان را به آتش کشید"/>
    <meta property="og:description" content="رئیس کلانتری ۱۳۴ شهرک قدس از دستگیری زن خدمتکاری ۵۰ ساله خبر داد که پس از سرقت طلاها، آپارتمان مال باخته را به آتش کشاند."/>
  </head>
  <body>
    <article>
      <h1>خدمتکار ۵۰ساله بعد از سرقت طلاها آپارتمان را به آتش کشید</h1>
      <address>
        <time datetime="2019-11-08T14:07:00+00:00">08 Nov 2019, 14:07</time>
      </address>
      <p>
        <i>رئیس کلانتری ۱۳۴ شهرک قدس از دستگیری زن خدمتکاری ۵۰ ساله خبر داد که پس از سرقت طلاها، آپارتمان مال باخته را به آتش کشاند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ ضرغام آذین گفت: ساعت ۲۰:۳۰ دقیقه شب گذشته خبری مبنی بر وقوع آتش سوزی در آپارتمانی در محله سعادت آباد از طریق مرکز فوریت های پلیسی دریافت شد.</p>
      <p>این مقام انتظامی عنوان کرد: با حضور ماموران در محل مشاهده کردند که عوامل آتش نشانی در محل حاضر هستند و مشغول اطفاءحریق می باشند که متاسفانه به علت شدت آتش سوزی طبق برآورد کارشناسان آتش نشانی، ۸۰ در صد آپارتمان دچار حریق عمدی شده است.</p>
      <p>کلانتر محله شهرک قدس عنوان کرد: با شناسایی مالک آپارتمان، به دست آمد که در آپارتمان مقداری طلا و جواهر به ارزش ۵۰ میلیون تومان بوده که توسط سارق یا سارقان به سرقت رفته است.</p>
      <p>وی تصریح کرد: در شاخه دیگر تحقیقات پلیسی، مشخص شد که خانم و آقایی با در دست داشتن کلید آپارتمان به راحتی وارد ساختمان شد و پس از سرقت طلاجات به همراه یکدیگر از محل گریخته اند.</p>
      <p>رئیس کلانتری شهرک قدس عنوان کرد: تحقیقات پلیسی با شناسایی اولین مظنون پرونده که پرستار کودک مال باخته و خانمی ۵۰ ساله بود، آغاز شد.</p>
      <p>آذین افزود: با شناسایی مخفیگاه پرستار کودک، با دستور قضائی وی دستگیر و متهم در تحقیقات پلیسی اظهار داشت: با در دست داشتن کلید آپارتمان به همراه همدستش که مردی میانسال است وارد ساختمان شده است و پس از سرقت طلاهای مال باخته، برای اینکه ردپایی از آنها بر جا نماند، تصمیم گرفته اند که آپارتمان را به آتش بکشانند.</p>
      <p>وی با بیان اینکه محل اختفای مقداری از طلا با راهنمایی متهم کشف شد، ابراز داشت: متهم اظهار داشت: الباقی طلاها در اختیار همدستش است که پس از سرقت یک سوم طلاها را به وی تحویل داده است.</p>
      <p>آذین در انتها خاطر نشان کرد: دستگیری متهم دوم پرونده و کشف سایر اموال سرقتی در دستور کار قرار دارد.</p>
    </article>
  </body>
</html>