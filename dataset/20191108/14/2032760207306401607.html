<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89053"/>
    <meta property="og:site_name" content="Denník politika"/>
    <meta property="article:published_time" content="2019-11-08T14:35:13+00:00"/>
    <meta property="og:title" content="Poskytovanie opatrovateľských služieb nie je v kolapse, Ondruš však hovorí o podvodníkoch"/>
    <meta property="og:description" content="8.11.2019 (Webnoviny.sk) – Pri poskytovaní opatrovateľských služieb na Slovensku podľa štátneho tajomníka Ministerstva práce, sociálnych vecí a rodiny SR Branislava Ondruša nemožno hovoriť o kolapse tak, ako to naznačujú predstavitelia strany Dobrá voľba. Rezort práce a sociálnych vecí podľa neho nemá žiadne indície, že by nejaký poskytovateľ prestal poskytovať opatrovateľskú službu."/>
  </head>
  <body>
    <article>
      <h1>Poskytovanie opatrovateľských služieb nie je v kolapse, Ondruš však hovorí o podvodníkoch</h1>
      <address><time datetime="2019-11-08T14:35:13+00:00">08 Nov 2019, 14:35</time> by <a rel="author">Webnoviny</a></address>
      <p>8.11.2019 (Webnoviny.sk) – Pri poskytovaní opatrovateľských služieb na Slovensku podľa štátneho tajomníka Ministerstva práce, sociálnych vecí a rodiny SR Branislava Ondruša nemožno hovoriť o kolapse tak, ako to naznačujú predstavitelia strany Dobrá voľba. Rezort práce a sociálnych vecí podľa neho nemá žiadne indície, že by nejaký poskytovateľ prestal poskytovať opatrovateľskú službu.</p>
      <p>U viacerých poskytovateľov týchto služieb sú však podľa Ondruša indície o možnom podvodnom konaní. <i>„U tých, u ktorých identifikujeme podvodné konanie, tým ďalšie peniaze poslať nemôžeme,“</i> zdôraznil na piatkovom brífingu. Nevylúčil preto, že niektorí poskytovatelia, ktorí sa dopúšťajú podvodných konaní, môžu mať onedlho finančné problémy.</p>
      <h3>Indície o podvodnom konaní</h3>
      <p><i>„Tie zistenia, ktorí naznačujú podvodné konanie zo strany poskytovateľov, nás doslova šokovali, pretože sme nečakali, že zhruba v tretine prípadov budeme preverovať vážne indície svedčiace o možnom podvodnom konaní,“</i> povedal štátny tajomník ministerstva práce a sociálnych vecí.</p>
      <p>Ide podľa neho o problémy s podvodnými dokladmi, či o nezrovnalosti pri samotnom poskytovaní sociálnych služieb. <i>„Služby neposkytujú svojim klientom tak, ako nám to vykazujú, prípadne tak, ako to majú robiť podľa rozhodnutia o odkázanosti,“</i> povedal.</p>
      <p>Na takéto konanie podľa Ondruša doplácajú poctiví poskytovatelia. <i>„Ľudia, ktorí sú vyčlenení na to, aby administrovali žiadosti o platbu a potom posielali stále nové a nové peniaze, sú extrémne zaťažení preverovaniami indícií o podvodnom konaní,“</i> tvrdí.</p>
      <p>Rezort sa preto podľa neho rozhodol, že pri ešte nespracovaných žiadostiach poskytovateľov o platbu, kde nie sú indície z podvodov, pošle týmto poskytovateľom v najbližších týždňoch mimoriadnu zálohovú platbu. <i>„Ešte tento rok dostanú platbu, aby sa im nestalo, že zostanú bez peňazí len preto, lebo my sme ešte neukončili administratívnu kontrolu ich žiadostí o platbu,“</i> dodal Ondruš.</p>
      <h3>Prácu hradili z vlastných zdrojov</h3>
      <p>Tritisíc odkázaných občanov môže prísť o odbornú pomoc v domácom prostredí a tritisíc opatrovateliek o prácu tesne pred Vianocami. Upozornili na to tento týždeň predstavitelia strany Dobrá voľba.</p>
      <p>Pre fatálne zlyhanie Implementačnej agentúry MPSVR SR sa totiž projekt s názvom Podpora opatrovateľskej služby podľa nich dostal do finančného kolapsu.</p>
      <p><i>„Mzdy opatrovateliek zapojených do projektu na podporu terénneho opatrovateľstva mali byť refundované z európskych peňazí. Poskytovatelia však už niekoľko mesiacov nedostávajú finančné prostriedky, a tak prácu terénnych opatrovateliek hradili z vlastných zdrojov. Tie sa však už minuli a mnohí z nich museli opatrovateľky prepustiť,“</i> uvádza sa v tlačovej správe strany.</p>
      <p>Ak podľa predstaviteľov strany Dobrá voľba nenastane okamžitá náprava, prepustia všetky opatrovateľky a o odkázaných ľudí v domácom prostredí sa nebude mať kto reálne postarať.</p>
      <h3>Tisíckam ľudí spôsobili problémy</h3>
      <p>V čase, keď ministerstvo práce a sociálnych vecí a jeho šéf Ján Richter situáciu podľa strany Dobrá voľba nezvládajú, je jediným riešením, aby zasiahla vláda.</p>
      <p><i>„Je evidentné, že príslušná implementačná agentúra organizačne ani personálne projekt nezvládla a spôsobila tým vážny problém tisíckam ľudí. Apelujeme a uchádzame sa o porozumenie predsedu vlády Petra Pellegriniho, aby zasiahol a podal tisíckam občanov pomocnú ruku,“</i> povedal predseda Dobrej voľby Tomáš Drucker.</p>
      <p>Na to, aby dokázal projekt ďalej fungovať, je podľa neho potrebných približne 1,7 milióna eur. Tieto finančné prostriedky by podľa Druckera mohol predseda vlády vložiť do projektu ako mimoriadnu dotáciu.</p>
      <p>Súčasný stav sociálnej starostlivosti na Slovensku je podľa mimoparlamentnej strany dlhodobo neudržateľný a celému systému hrozí kolaps. Dobrá voľba preto navrhuje niekoľko opatrení, ako systém nastaviť tak, aby odkázaní dostávali takú starostlivosť, akú im garantuje Ústava SR.</p>
      <p><i>„Prioritou Dobrej voľby je zriadenie Fondu odkázanosti na zabezpečenie sociálnej služby, či už terénnej alebo rezidenčnej,“</i> povedala odborníčka Dobrej voľby na sociálnu oblasť Anna Ghannamová.</p>
      <p>Viac k témam: <a href="https://www.webnoviny.sk/tag/minister-prace-socialnych-veci-a-rodiny-sr/"><u>minister práce sociálnych vecí a rodiny SR</u></a>, <a href="https://www.webnoviny.sk/tag/opatrovatelky-senior/"><u>opatrovateľky senior</u></a><br/>Zdroj: Webnoviny.sk – <a href="https://www.webnoviny.sk/poskytovanie-opatrovatelskych-sluzieb-nie-je-v-kolapse-ondrus-vsak-hovori-o-podvodnikoch/"><u>Poskytovanie opatrovateľských služieb nie je v kolapse, Ondruš však hovorí o podvodníkoch</u></a> © SITA Všetky práva vyhradené.</p>
    </article>
  </body>
</html>