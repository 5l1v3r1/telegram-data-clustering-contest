<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231401/"/>
    <meta property="og:site_name" content="Українська правда"/>
    <meta property="article:published_time" content="2019-11-08T14:52:38+00:00"/>
    <meta property="og:title" content="Cуд ООН підтримав Україну у справі проти РФ про прийнятність скарги щодо тероризму на Донбасі"/>
    <meta property="og:description" content="Міжнародний суд ООН визнав прийнятною скаргу у справі України проти РФ щодо порушення Росією Міжнародної конвенції про боротьбу з фінансуванням тероризму."/>
  </head>
  <body>
    <article>
      <h1>Cуд ООН підтримав Україну у справі проти РФ про прийнятність скарги щодо тероризму на Донбасі</h1>
      <address>
        <time datetime="2019-11-08T14:52:38+00:00">08 Nov 2019, 14:52</time>
      </address>
      <p>Міжнародний суд ООН визнав прийнятною скаргу у справі України проти РФ щодо порушення Росією Міжнародної конвенції про боротьбу з фінансуванням тероризму.</p>
      <p>Як повідомляє "<a href="https://www.eurointegration.com.ua/rus/news/2019/11/8/7102822/">Європейська правда</a>", відповідне рішення було оголошено сьогодні в Гаазі.</p>
      <p>Суд ООН виносив рішення не по суті скарги України, а попереднє - щодо юрисдикції, тобто про можливість застосування та тлумачення Міжнародної конвенції про боротьбу з фінансуванням тероризму стосовно подій на Донбасі. Також на розгляді - скарга про порушення Росією Міжнародної конвенції про ліквідацію всіх форм расової дискримінації.</p>
      <p>Суд відхилив заперечення Росії, яка вимагала від суду закрити справу та стверджувала, що ця конвенція  не може бути застосована щодо її допомоги бойовикам на Сході України.</p>
      <p>Таким чином, надалі Суд ООН може перейти до розгляду справи по суті.</p>
      <p>Україна ініціювала позов проти Російської Федерації в січні 2017 року і <b><a href="https://www.eurointegration.com.ua/news/2019/01/14/7091529/">вимагає </a></b>відшкодувати збитки за триваючі і систематичні порушення обох конвенцій.</p>
      <p>У квітні 2017 року Міжнародний суд ООН ухвалив рішення про застосування тимчасових заходів, <b><a href="https://www.eurointegration.com.ua/news/2017/04/19/7064719/">наказавши Росії утримуватись від збереження або застосування нових обмежень</a></b> на права кримськотатарської спільноти зберігати свої представницькі інституції, зокрема Меджліс кримськотатарського народу, та забезпечити доступ до освіти українською мовою.</p>
      <p>Серед звинувачень, висунутих Росії - надання зброї та інших видів допомоги незаконним збройним формуванням; збиття літака "Малайзійських авіаліній" рейсу MH17; обстріли житлових районів Маріуполя та Краматорська; знищення цивільного пасажирського автобуса неподалік Волновахи; вибух під час мирного зібрання в Харкові; дискримінація щодо української та кримськотатарської громад; заборона діяльності Меджлісу кримськотатарського народу; хвилі зникнень, вбивства, самовільні обшуки, затримання; обмеження на викладання української й кримськотатарської мов.</p>
      <footer>Європейська правда</footer>
      <related>
        <a href="https://www.pravda.com.ua/news/2019/11/7/7231219/"/>
        <a href="https://www.pravda.com.ua/news/2019/11/4/7230984/"/>
        <a href="https://www.pravda.com.ua/news/2019/11/1/7230662/"/>
      </related>
    </article>
  </body>
</html>