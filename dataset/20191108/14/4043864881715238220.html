<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231399/"/>
    <meta property="og:site_name" content="Українська правда"/>
    <meta property="article:published_time" content="2019-11-08T14:13:00+00:00"/>
    <meta property="og:title" content="&quot;Голос&quot;: Україна має вийти з Мінських угод і заморозити ситуацію на Донбасі"/>
    <meta property="og:description" content="Політична фракція “Голос” вважає, що Україна має вийти з Мінських угод і заморозити ситуацію з вирішення військового конфлікту з Росією на Донбасі до посилення власних позицій."/>
  </head>
  <body>
    <article>
      <h1>"Голос": Україна має вийти з Мінських угод і заморозити ситуацію на Донбасі</h1>
      <address>
        <time datetime="2019-11-08T14:13:00+00:00">08 Nov 2019, 14:13</time>
      </address>
      <p>Політична фракція "Голос" вважає, що Україна має вийти з Мінських угод і заморозити ситуацію з вирішення військового конфлікту з Росією на Донбасі до посилення власних позицій.</p>
      <p><b>Джерело:</b> офіційна <a href="https://www.facebook.com/GolosZmin/photos/a.318596142141896/412773689390807/?type=3&amp;theater">Facebook</a>-сторінка фракції</p>
      <p><b>Дослівно:</b> "Єдиний ефективний шлях для України сьогодні — це вийти з Мінських угод і заморозити ситуацію до посилення власних позицій.</p>
      <p>Ми боремося на два фронти – з Росією на зовнішньому фронті, з корупцією, слабкою економікою та неефективністю державних інституцій на внутрішньому.</p>
      <p>Поки що повернути Крим та Донбас на умовах, прийнятних для України, неможливо. Тому потрібно будувати країну, розвивати економіку і повертати свої землі, коли в нас буде достатньо сил, а міжнародна ситуація буде цьому сприяти...</p>
      <p>Війна з Росією поки що тримає в заручниках мешканців окупованих територій Сходу та Криму. Ми справді хочемо повернути своїх, але цьому заважають російські танки і російське телебачення. Пропонований росіянами "мир" може принести тільки "русский мир" на всю територію України.</p>
      <p>Ми мусимо створити програми дієвої, реальної підтримки тих, хто готовий переїхати і хто переїхав уже. І готуватися до деокупації та реінтеграції в момент, коли вона стане можлива...</p>
      <p>Україна повинна накачати також і економічні м'язи. Агресор не поверне нам забезпечених житлом і роботою людей, квітучі сади і розміновані поля".</p>
      <p><b>Деталі: </b>"Голос" стверджує, що поїздка президента Володимира Зеленського на зустріч у Нормандському форматі може принести: "групову фотографію і примушення України до миру на умовах Москви. З виборами без контролю над кордоном, бо так записано в Мінських угодах". </p>
      <p>Тому фракція закликає вийти з Мінських угод, але "не відходити ні на крок назад: ані на військовому, ані на дипломатичному фронтах".</p>
      <p>У фракції вважають, що наразі Україна немає реалістичного та швидкого шляху повернення окупованих території на власних умовах.</p>
      <p>Політична сила стверджує, що у нинішньому економічному стані повернення частини Донбасу несе ризик втрати незалежності та суверенітету країни.</p>
      <p><b>Чому це важливо:</b> Для зустрічі у нормандському форматі Росія висунула певні умови – підписати "формулу Штайнмаєра", розведення у Золотому та Петрівському. Українська сторона виконала майже всі умови. </p>
      <p>
        <b>Передісторія: </b>
      </p>
      <ul>
        <li>Росія висунула <a href="https://www.pravda.com.ua/news/2019/10/2/7227881/">умову для зустрічі </a>лідерів України та РФ – підписати так звану "формулу Штайнмаєра".</li>
        <li>Ще однією з умов для проведення саміту "нормандської четвірки" є розведення сил у Золотому і Петрівському. </li>
        <li>Процес розведення у Золотому, попри те, що його початку мав передувати 7-денний режим припинення вогню, розпочався 29 жовтня і вже завершився. </li>
        <li>Початок розведення у Петрівському запланований на 9 листопада.</li>
      </ul>
      <footer>Українська правда</footer>
      <related>
        <a href="https://www.pravda.com.ua/podcasts/5dc0510f45f34/2019/11/5/7230985/"/>
        <a href="https://www.pravda.com.ua/articles/2019/11/4/7230881/"/>
        <a href="https://www.pravda.com.ua/news/2019/10/30/7230465/"/>
      </related>
    </article>
  </body>
</html>