<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/goncharuk-plyus-100-shkil-100-sadochkiv-ta-100-stadioniv-vzhe-v-nastupnomu-rotsi-tse-realno/"/>
    <meta property="og:site_name" content="Рубрика"/>
    <meta property="article:published_time" content="2019-11-08T14:23:43+00:00"/>
    <meta property="og:title" content="Гончарук: Плюс 100 шкіл, 100 садочків та 100 стадіонів вже в наступному році - це реально"/>
    <meta property="og:description" content="Прем’єр-міністр Олексій Гончарук заявив, що плюс 100 шкіл, 100 садочків та 100 стадіонів вже в наступному році – це реально. “Плюс 100 шкіл, 100 садочків та 100 стадіонів вже в наступному році — це реально. Вчора в інтерв’ю Володимир Зеленський анонсував, що наступного року в Україні почнуть будувати та ремонтувати сотні соціальних об’єктів по всій Україні”, […]"/>
  </head>
  <body>
    <article>
      <h1>Гончарук: Плюс 100 шкіл, 100 садочків та 100 стадіонів вже в наступному році - це реально</h1>
      <address><time datetime="2019-11-08T14:23:43+00:00">08 Nov 2019, 14:23</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/5db725fe80a4a680928907_820x360-620x420.jpg"/>
      </figure>
      <p>Фото kmu.gov.ua<br/><b><b>Прем’єр-міністр Олексій Гончарук заявив, що плюс 100 шкіл, 100 садочків та 100 стадіонів вже в наступному році – це реально.</b></b></p>
      <p>“Плюс 100 шкіл, 100 садочків та 100 стадіонів вже в наступному році — це реально. Вчора в інтерв’ю Володимир Зеленський анонсував, що наступного року в Україні почнуть будувати та ремонтувати сотні соціальних об’єктів по всій Україні”, – <a href="https://www.facebook.com/PMHoncharuk/photos/a.122337865812800/147140976665822/?type=3&amp;__tn__=-R">каже</a> прем’єр.</p>
      <p>Він зазначив, що селекторну нараду з губернаторами сьогодні присвятив саме цьому.</p>
      <p>“Пріоритет зараз — оперативно визначити пооб’єктний план, з якими конкретно школами та садочками ми будемо працювати. До роботи приступаємо з нового року, а там де технологічно потрібно дочекатися завершення зимового періоду — не пізніше 1 березня. Ми не можемо більше дозволяти собі «розкіш» затверджувати пооб’єктні плани у червні-липні, потім проводити тривалі тендери і лише восени починати реальні будівельні роботи. Це саботаж роботи, результат якого — безрезультатність”, – підкреслює Гончарук.</p>
      <p>За його словами, голови облдержадміністрацій мають тиждень, щоб визначити список всіх шкіл, стадіонів та садочків, по якому не закінчена реконструкція або будівництво та їх візуалізацію — не менше двох-трьох видів фасадів і внутрішніх приміщень.</p>
      <p>“Плюс дав завдання до 10 грудня розробити перспективні плани формування ОТГ. Щоб у нас було розуміння, в якій новій спроможній громаді ми будемо будувати школи, садочки та соціальну інфраструктуру. Я вже не кажу про те, що абсолютно кожна громада має бути спроможною — у нас немає мети створювати ще купу неспроможних громад. Ми починаємо інфраструктурний бум!”, – акцентує він.</p>
      <p>Гончарук зазначив, що голови ОДА або їх профільні заступники мають взяти цю програму під свій особистий контроль та раз на тиждень від моменту початку реалізації проектів надавати мені звіти про хід робіт з обов’язковою фотофіксацією.</p>
      <p>Раніше <a href="https://rubryka.com/2019/11/08/prem-yer-ministr-dav-2-misyatsi-novomu-glavi-derzhgeonadr-shhob-navesty-poryadok/">прем’єр-міністр дав 2 місяці новому главі Держгеонадр, щоб навести порядок.</a></p>
    </article>
  </body>
</html>