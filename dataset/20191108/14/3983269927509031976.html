<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/la-junta-electoral-rebutja-la-peticio-derc-de-restituir-junqueras-com-a-candidat-el-10n/noticia/2961910/"/>
    <meta property="og:site_name" content="CCMA"/>
    <meta property="article:published_time" content="2019-11-08T14:18:00+00:00"/>
    <meta property="og:title" content="La Junta Electoral rebutja la petició d'ERC de restituir Junqueras com a candidat el 10N"/>
    <meta property="og:description" content="Argumenta que la llei impedeix que siguin elegibles les persones amb sentència ferma que comporti penes de presó"/>
  </head>
  <body>
    <article>
      <h1>La Junta Electoral rebutja la petició d'ERC de restituir Junqueras com a candidat el 10N</h1>
      <h2>Argumenta que la llei impedeix que siguin elegibles les persones amb sentència ferma que comporti penes de presó</h2>
      <address><time datetime="2019-11-08T14:18:00+00:00">08 Nov 2019, 14:18</time> by <a rel="author">Redaccció</a></address>
      <p><b>La Junta Electoral Central </b>(JEC) rebutja la petició d'Oriol Junqueras de ser restituït com a cap de llista per Esquerra aquest 10N perquè considera que <b>la proclamació dels candidats és un acte ferm, que ja va ser susceptible de recurs</b>, sense que pugui ser revisat en aquests moments.</p>
      <p>La JEC, doncs, diu que <b>ha acabat el termini per recórrer</b> la proclamació de candidats i que, a més, la Llei Orgànica de Règim Electoral General (LOREG) <b>no preveu que siguin elegibles les persones amb sentència ferma que comportin penes de presó</b>.</p>
      <p>Els republicans argumentaven que el Suprem<b> va condicionar la inhabilitació a la resolució</b> que ha de fer la setmana que ve el <b>Tribunal de Luxemburg</b> i que, per tant, no estaria inhabilitat fins aleshores.</p>
      <p>Junqueras va ser eliminat de la llista en aplicació de la sentència del Tribunal Suprem que el va condemnar per delictes de sedició i malversació a una pena de <b>13 anys de presó i d'inhabilitació absoluta</b>. ERC argumenta que, si Junqueras no està inhabilitat, tampoc se li hauria d'aplicar la condemna fins que la justícia europea s'hi pronunciï i, per tant, <b>hauria de recuperar la condició d'elegible en unes eleccions</b>.</p>
      <p>L'acord de la Junta Electoral és ferm en via administrativa. <b>S'hi pot presentar recurs contenciós-administratiu</b> davant de la Sala Tercera del Tribunal Suprem en el termini de dos mesos.</p>
      <p>
        <b>Recurs al Tribunal Suprem</b>
      </p>
      <p>Paral·lelament en aquest recurs davant de la Junta Electoral, Esquerra n'ha presentat un altre davant del Suprem, en què <b>sol·licita la llibertat per a Junqueras</b>. Ho argumenten perquè la presó provisional es va acabar el 2 de novembre i el Suprem manté que s'ajorni l'aplicació de la condemna per inhabilitació. <b>La decisió no es prendrà abans del 10N</b>.</p>
      <p> </p>
      <figure>
        <iframe data-src="https://twitter.com/DavidMelgarejo_/status/1192778489440735232?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>El Suprem ha donat un termini de tres dies a Fiscalia, Advocacia de l'Estat, acusació popular i defenses perquè es pronunciïn sobre el recurs.</p>
    </article>
  </body>
</html>