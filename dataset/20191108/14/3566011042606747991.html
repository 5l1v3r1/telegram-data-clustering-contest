<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545635.html/%D8%B4%D8%B4-%D8%AA%D9%88%D8%B5%DB%8C%D9%87-%D8%A7%D9%86%D8%AA%D8%AE%D8%A7%D8%A8%D8%A7%D8%AA%DB%8C-%D8%A2%DB%8C%D8%AA-%D8%A7%D9%84%D9%84%D9%87-%D8%B4%D8%A7%D9%87%DA%86%D8%B1%D8%A7%D8%BA%DB%8C--%D8%A7%D8%B2-%D8%B6%D8%B1%D9%88%D8%B1%D8%AA-%D8%AD%D9%81%D8%B8-%D8%A2%D8%A8%D8%B1%D9%88%DB%8C-%D8%A7%D9%81%D8%B1%D8%A7%D8%AF-%D8%AA%D8%A7-%D9%BE%D8%B1%D9%87%DB%8C%D8%B2-%D8%A7%D8%B2-%D8%AF%D8%B1%D9%88%D8%BA%DA%AF%D9%88%DB%8C%DB%8C--%D8%AA%D9%82%D9%88%D8%A7-%D8%A8%D8%B1%D8%A7%DB%8C-%D9%85%D8%B3%D8%A6%D9%88%D9%84%D8%A7%D9%86-%D9%88-%D8%B9%D9%84%D9%85%D8%A7--%D9%84%D8%A7%D8%B2%D9%85-%D8%AA%D8%B1--%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:21:00+00:00"/>
    <meta property="og:title" content="شش توصیه انتخاباتی آیت‌الله شاهچراغی؛ از ضرورت حفظ آبروی افراد تا پرهیز از دروغگویی/ تقوا برای مسئولان و علما «لازم‌تر» است"/>
    <meta property="og:description" content="امام جمعه سمنان با تأکید بر ضرورت حفظ آبروی افراد در جریان انتخابات مجلس، از کاندیداهای احتمالی خواست از دروغگویی و خرید و فروش رأی بپرهیزند."/>
  </head>
  <body>
    <article>
      <h1>شش توصیه انتخاباتی آیت‌الله شاهچراغی؛ از ضرورت حفظ آبروی افراد تا پرهیز از دروغگویی/ تقوا برای مسئولان و علما «لازم‌تر» است</h1>
      <h2>در خطبه‌های نمازجمعه امروز سمنان مطرح شد؛</h2>
      <address>
        <time datetime="2019-11-08T14:21:00+00:00">08 Nov 2019, 14:21</time>
      </address>
      <p>امام جمعه سمنان با تأکید بر ضرورت حفظ آبروی افراد در جریان انتخابات مجلس، از کاندیداهای احتمالی خواست از دروغگویی و خرید و فروش رأی بپرهیزند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://meraatnews.com/">مرآت</a>، آیت‌الله سیدمحمدشاهچراغی نماینده ولی فقیه در استان سمنان و امام جمعه سمنان در خطبه‌های این هفته نماز جمعه مرکز استان به تبیین برخی از نکات انتخاباتی پرداخت.</p>
      <p>شاهچراغی در بخشی از سخنان خود با تأکید بر این که نباید در جریان انتخابات مجلس با آبروی کسی بازی شود اظهار داشت: اگر عزت دنیا و آخرت را می‌خواهیم باید به آبروی مردم را محترم بشماریم.</p>
      <p>وی با تصریح بر این که تقوا برای توده مردم لازم اما برای مسئولان لازم‌تر است گفت: اگر یک فرد مسئول یا یک عالم بی‌تقوا باشد، بر زیرمجموعه خود تأثیر منفی می‌گذارد و این بی‌تقوایی به نزدیکان و اطرافیان او سرایت می‌کند.</p>
      <p>امام جمعه سمنان با بیان این که صلاح و فساد جامعه اسلامی به دست مسئولان و علماء است گفت: بر این اساس این دو قشر باید در اعمال و رفتار خود بیشتر احتیاط کنند.</p>
      <p>شاهچراغی در ادامه با تأکید بر ضرورت پرهیز از دعواهای سیاسی در انتخابات گفت: کاندیداها همچنین باید وعده‌هایی به مردم بدهند که می‌توانند آن‌ها را انجام دهند و از دادن وعده‌های غیرعملی بپرهیزند.</p>
      <p>وی پرهیز از دروغگویی را از دیگر مسائل مهم در انتخابات برشمرد و گفت: علاوه بر این، کاندیداها نباید برای انتخابات زیاد هزینه کنند و نیز لازم است که از خرید و فروش آراء اجتناب کنند.</p>
      <p>شاهچراغی در ادامه با اشاره به آیه 46 سوره سبأ که به قیام برای خدا تأکید می‌کند گفت: امام خمینی(ره) وقتی قیام خود را آغاز کرد تنها بود؛ بعدها وقتی به ایشان گفتند که رژیم قصد دارد شما را اعدام کند امام فرمود من سه هدف دارم؛ نخست این که ملت ایران را از استبداد ستم‌شاهی نجات دهم، دوم، امت اسلام را از استکبار جهانی نجات دهم و سوم آن که می‌خواهم زمینه‌ها را برای ظهور حضرت مهدی(عج) فراهم کنم.</p>
      <p>وی در بخش دیگری از سخنان خود با ابراز خرسندی از برگزاری مطلوب راهپیمایی 13 آبان در استان و کشور گفت: تمامی اقشار در این راهپیمایی بزرگ و باشکوه حضور پیدا کرده بودند و پیام مردمی راهپیمایی ضمن تأکید بر مقاومت این بود: مذاکره بی‌مذاکره.</p>
      <p>نماینده ولی‌فقیه در استان سمنان با یادآوری گام چهارم دولت برای کاهش تعهدات برجامی گفت: مردم از این گامِ مقاومتی و انقلابی خوش‌حالند و از آن تقدیر و تشکر و پشتیبانی می‌کنند؛ ما از هرکس که عمل انقلابی انجام دهد تقدیر می‌کنیم.</p>
      <p>شاهچراغی افزود: ان‌شاءالله گام چهارم، گام آخر باشد و برجام کنار گذاشته شود.</p>
      <p>انتهای پیام/ح</p>
    </article>
  </body>
</html>