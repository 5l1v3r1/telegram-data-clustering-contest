<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sofia/2019/11/08/gerb-otnovo-predlaga-elen-gerdjikov-za-shef-na-sos.428989"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T14:35:00+00:00"/>
    <meta property="og:title" content="ГЕРБ отново предлага Елен Герджиков за шеф на СОС"/>
    <meta property="og:description" content="Първото заседание ще бъде на 12-ти, кмет и съветници полагат клетва | Dnes.bg"/>
  </head>
  <body>
    <article>
      <h1>ГЕРБ отново предлага Елен Герджиков за шеф на СОС</h1>
      <h2>Първото заседание ще бъде на 12-ти, кмет и съветници полагат клетва</h2>
      <address><time datetime="2019-11-08T14:35:00+00:00">08 Nov 2019, 14:35</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <p>Първото заседание на новия Столичен общински съвет (СОС) ще бъде на 12 ноември, вторник, от 10 часа и ще бъде открито от най-възрастния общински съветник - Грети Стефанова от Демократична България.</p>
      <p>Заседанието вече е свикано от областния управител на София, като на него новоизбраните общински съветници, районни кметове и кметът на Столичната община ще положат клетва. На заседанието ще станат ясни политическите групи в СОС.</p>
      <p>Ще се състои и гласуването за председател на СОС, което е тайно и се прави в два кръга, обяви общинският съветник от ГЕРБ Елен Герджиков. По думите му в интегрална бюлетина в първия кръг се подреждат всички заявени от политическите групи предложения, гласува се и ако никой не е събрал повече от половината гласове на общинските съветници се провежда втори кръг с първите двама, които са се класирали.</p>
      <p>След това се прави процедура за избор на зам.-председатели на общинския съвет като всяка политическа група има право да даде свое предложение. Герджиков поясни, че гласуването е явно, необходими са 31 гласа, тоест половината от общия брой на общинските съветници. Ако за някое предложение не се съберат толкова гласове, то политическата група има право да предложи същия или друг кандидат и се провежда второ гласуване, каза още той.</p>
      <p>Малина Едрева вече е избрана за председател на политическата група на ГЕРБ-СДС, за зам.-председател е избран д-р Антон Койчев, който е председател на градската организация на СДС.</p>
      <p>Имаме предложение за председател на СОС, което снощи гласувахме и беше подкрепено с пълен консенсус. Това е Елен Герджиков, обяви Малина Едрева. Тя каза, че още след първия тур на изборите, когато е станало ясно кои политически групи и в какъв състав влизат в новия СОС, са започнали политически консултации с оглед на сформирането на новия СОС. Това е нужно и по настояване на кмета Фандъкова, подчерта Едрева.</p>
      <p>От ГЕРБ вече са провели срещи с Демократична България, а след това с ВМРО.</p>
      <p>Продължават срещите с БСП, с представителя на гражданското движение Спаси София, както и с Атака. Ще търсим подкрепа на база на темите, целите и конкретните идеи и насоки в работата на общината, посочи Едрева.</p>
      <p>Николай Стойнев, общински съветник от ГЕРБ обяви, че групата ще предложи изработването на нов правилник за дейността на СОС. Конкретните параметри на новия правилник ще бъдат определени от работна група, в която ще бъдат поканени представители на всички политически групи.</p>
    </article>
  </body>
</html>