<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dday.it/redazione/33009/vendite-smartwatch-mercato-apple-watch"/>
    <meta property="og:site_name" content="DDay.it"/>
    <meta property="article:published_time" content="2019-11-08T14:56:00+00:00"/>
    <meta property="og:title" content="Senza Apple Watch non esisterebbe quasi metà del mercato smartwatch"/>
    <meta property="og:description" content="Il rapporto Strategy Analytics analizza le vendite di smartwatch nel Q3 2019 ed incorona Apple come regina del mercato. La società californiana cresce del 51% rispetto allo scorso anno ed ora detiene il 48% del mercato globale."/>
  </head>
  <body>
    <article>
      <h1>Senza Apple Watch non esisterebbe quasi metà del mercato smartwatch</h1>
      <h2>Il rapporto Strategy Analytics analizza le vendite di smartwatch nel Q3 2019 ed incorona Apple come regina del mercato. La società californiana cresce del 51% rispetto allo scorso anno ed ora detiene il 48% del mercato globale.</h2>
      <address><time datetime="2019-11-08T14:56:00+00:00">08 Nov 2019, 14:56</time> by <a rel="author">Pasquale Agizza</a></address>
      <p>Circa 6,8 milioni di Apple Watch venduti, con una crescita del 51% di vendite su base annua. Quasi uno smartwatch su due distribuito nel terzo trimestre è un Apple Watch. I rivali? Confinati a quote sotto il 15%. I numeri del rapporto Strategy Analytics relativi alle vendite di smartwatch nel terzo trimestre del 2019 indicano con chiarezza il dominio di Apple nel settore. Tra luglio e settembre sono stati distribuiti complessivamente in tutto il mondo 14,2 milioni di smartwatch secondo l'indagine, il 42% in più dell'anno precedente.</p>
      <p>Tenendo conto che i dati della ricerca sono stati estrapolati dalla società in questione, visto che Apple non indica in bilancio le vendite di Apple Watch, la crescita rispetto allo stesso periodo dello scorso anno è impetuosa. Nel terzo trimestre 2018 Apple aveva venduto 4,5 milioni di smartwatch. Nello stesso periodo del 2019, come detto, <b>i dispositivi venduti sono saliti a 6,8 milioni, con un aumento del 51%</b>.</p>
      <figure>
        <img src="https://cdn.dday.it/system/uploads/picture/image/58546/content_small_Watch_1.jpg"/>
      </figure>
      <p>A impressionare maggiormente, però, è la percentuale globale di Apple nel mercato degli smartwatch. Sintetizzando, si può dire che <b>ogni due smartwatch venduti nel mondo, uno è un Apple Watch.</b> Apple detiene, infatti, il 47,9% del mercato globale degli smartwatch.</p>
      <h3> </h3>
      <h3> </h3>
      <h3>I rivali? Samsung cresce (ma resta lontana), Fitbit crolla</h3>
      <p>Guardando ai numeri, si può notare come <b>l’unico vero rivale per Apple sia rappresentato da Samsung</b>. La società coreana fa segnare infatti un bel +71% delle vendite rispetto allo stesso periodo dello scorso anno, passando da 1,1 milioni di dispositivi venduti a 1,9 milioni. Anche se in crescita Samsung resta, però, molto lontana da Apple in termini di penetrazione globale. La società coreana vale, infatti, solo il 13,4% del mercato globale.</p>
      <p><b>Abbastanza deludenti invece le prestazioni di Fitbit</b>. La società, <a href="https://www.dday.it/redazione/32932/google-compra-fitbit-e-ora-le-4-ipotesi-su-cosa-potrebbe-succedere">acquisita</a> nei giorni scorsi da Google, fa segnare un timido +7%, a fronte di un mercato che cresce complessivamente del 42%. Scende quindi in maniera sensibile la quota nel mercato globale, che passa dal 15 all’11,3%. I dispositivi totali venduti dalla casa californiana sono stati 1,6 milioni.</p>
    </article>
  </body>
</html>