<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740700"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T14:30:00+00:00"/>
    <meta property="og:title" content="หนุ่มช้ำรักฉุนแม่ยายกีดกัน ยิงดับคู่เมียก่อนฆ่าตัวตาม"/>
    <meta property="og:description" content="หนุ่มประจวบฯ โมโหแม่ยายกีดกัน แถมโทรหาเมียก็ไม่รับสาย ตามมายิงดับคู่กลางตลาดนัด ก่อนหลบหนีนั่งเครียดข้างเจดีย์เก็บกระดูกแม่ ใช้ปืนกระบอกเดียวกันเป่าขมับตัวเองตายตามหนีผิด "/>
  </head>
  <body>
    <article>
      <h1>หนุ่มช้ำรักฉุนแม่ยายกีดกัน ยิงดับคู่เมียก่อนฆ่าตัวตาม</h1>
      <address>
        <time datetime="2019-11-08T14:30:00+00:00">08 Nov 2019, 14:30</time>
      </address>
      <p>
        <b>หนุ่มประจวบฯ โมโหแม่ยายกีดกัน แถมโทรหาเมียก็ไม่รับสาย ตามมายิงดับคู่กลางตลาดนัด ก่อนหลบหนีนั่งเครียดข้างเจดีย์เก็บกระดูกแม่ ใช้ปืนกระบอกเดียวกันเป่าขมับตัวเองตายตามหนีผิด </b>
      </p>
      <p>เมื่อวันที่ 8 พ.ย. ร.ต.ท.กุนกนก สินประกอบ รองสว.สอบสวน สภ.หัวหิน จ.ประจวบคีรีขันธ์ รับแจ้งเหตุคนยิงตัวตายภายในวัดเขาเต่า หมู่บ้านเขาเต่า อ.หัวหิน จึงพร้อมด้วย พ.ต.อ.ธนากร วงศ์สิริลักษณ์ ผกก.สภ.หัวหิน แพทย์ รพ.หัวหิน ชุดสืบสวน และมูลนิธิสว่างหัวหินธรรมสถานรุดไปตรวจสอบ ที่เกิดเหตุพบศพ นายมนัส เอี่ยมสำอางค์ อายุ 56 ปี ใช้ปืนจ่อยิงเข้าที่ขมับขวาตัวเอง 1 นัด กระสุนฝังใน นอนหงายจมกองเลือดอยู่ข้างเจดีย์เถ้ากระดูกของนางรวม เอี่ยมสำอางค์ ด้านทิศตะวันตกภายในวัด ก่อนนำศพส่งชันสูตรที่รพ.หัวหิน ใกล้กันพบอาวุธปืนสั้นไทยประดิษฐ์ขนาด.38 ที่ใช้ก่อเหตุตกอยู่กับพื้น เจ้าหน้าที่จึงเก็บไว้เป็นหลักฐาน <br/><br/>จากการสอบสวน นางสุการม เอี่ยมสำอางค์ น้องสาวผู้ตาย ให้การว่า ก่อนเกิดเหตุนายมนัสได้โทรศัพท์มาหาตนบอกว่าใช้ปืนยิงแม่ยายและภรรยาเสียชีวิตที่ปราณบุรีก่อนหนีมานั่งเครียดอยู่ข้างเจดีย์แม่ภายในวัดเพื่อยิงตัวตาย นางสุการมจึงรีบตามมาดูพบว่าพี่ชายนั่งถือปืนจ่อศีรษะอยู่จึงเข้าห้ามพร้อมเกลี้ยกล่อมไม่ถึง 20 นาที พี่ชายจึงตัดสินใจเหนี่ยวไกเสียชีวิตทันที</p>
      <figure>
        <img src="https://www.dailynews.co.th/admin/upload/20191108/news_BfkZRdDSbm211618_533.jpg?v=20191109123?v=7304"/>
      </figure>
      <p>โดยก่อนหน้านั้น ร.ต.อ.เอกพจน์ ทิมทอง พนักงานสอบสวน สภ.ปราณบุรี รับแจ้งเหตุยิงกันตายภายในตลาดนัดตรงข้ามโรงเรียนหนองหอย ถนนเพชรเกษม อ.ปราณบุรี จึงรุดไปที่เกิดเหตุพร้อมชุดสืบสวนและมูลนิธิสว่างแผ่ไพศาลธรรมสถานพบศพ นางชลอ หมื่นหาญ อายุ 61 ปี ถูกยิงด้วยอาวุธปืนขนาด .38  เข้าที่อกซ้าย 1 นัด และน.ส.พรทิพย์ หมื่นหาญ อายุ 36 ปี  ลูกสาวนางชลอ ถูกยิงด้วยอาวุธปืนขนาดเดียวกันเข้าทีท้ายทอย 1 นัด จากการสอบสวนทราบว่า ขณะที่ทั้ง 2 คนกำลังขายข้าวสารอยู่ได้มีคนร้ายทราบชื่อภายหลังว่า นายมนัส เอี่ยมสำอางค์ ซึ่งเป็นสามีของน.ส.พรทิพย์ เข้ามามีปากเสียงก่อนใช้อาวุธปืนยิงเสียชีวิตทั้งคู่แล้วขี่รถจักรยานยนต์ยี่ห้อฮอนด้า เวฟ สีดำแดง ไม่ทราบหมายเลขทะเบียนหลบหนีมาทางหมู่บ้านเขาเต่า อ.หัวหิน จึงติดตามมาจนกระทั่งพบว่านายมนัสใช้ปืนยิงตัวเองเสียชีวิตแล้ว<br/><br/>ด้าน พ.ต.อ.ธนากร กล่าวว่า ก่อนหน้านั้นนายมนัสเคยมีเมียแล้วและเลิกกัน จากนั้นไปได้น.ส.พรทิพย์ เป็นภรรยา แต่ทางแม่ยายไม่ชอบหน้า ก่อนเกิดเหตุนายมนัสโทรไปหาภรรยาที่ขายข้าวสารอยู่ที่ตลาดนัดหลายครั้งแต่ไม่รับจึงตามมาต่อว่าและโมโหจากนั้นใช้ปืนยิงภรรยาและแม่ยายเสียชีวิตทั้งคู่แล้วหนีมานั่งข้างเจดีย์แม่ตัวเองเกิดเครียดตัดสินใจยิงตัวตายหนีผิดดังกล่าว.</p>
    </article>
  </body>
</html>