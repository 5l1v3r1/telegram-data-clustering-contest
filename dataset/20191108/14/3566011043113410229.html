<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545644.html/%D8%AA%D8%AD%D8%AF%DB%8C%D8%AF-%D9%86%D8%B3%D9%84-%D8%AD%D8%B1%D8%A8%D9%87-%D8%AF%D8%B4%D9%85%D9%86-%D8%A8%D8%B1%D8%A7%DB%8C-%D8%BA%D9%84%D8%A8%D9%87-%D8%A8%D8%B1-%DA%A9%D8%B4%D9%88%D8%B1-%D8%A7%D8%B3%D8%AA--%D8%B3%D9%88%D8%AF%D8%AC%D9%88%DB%8C%D8%A7%D9%86-%D8%AF%D8%B1-%D8%AD%D9%88%D8%B2%D9%87-%D9%82%D8%A7%DA%86%D8%A7%D9%82-%D8%A8%D9%87-%D9%85%D8%B1%D8%AF%D9%85-%D9%85%D8%B9%D8%B1%D9%81%DB%8C-%D8%B4%D9%88%D9%86%D8%AF--%DA%86%D8%B1%D8%A7-%D8%AF%D8%B1-%D9%85%D9%88%D8%B1%D8%AF-%D8%B3%DB%8C%D8%A8-%D8%A7%D8%B1%D9%88%D9%85%DB%8C%D9%87-%D8%A7%D9%82%D8%AF%D8%A7%D9%85-%D9%85%D9%88%D8%AB%D8%B1%DB%8C-%D8%A7%D9%86%D8%AC%D8%A7%D9%85-%D9%86%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:25:00+00:00"/>
    <meta property="og:title" content="تحدید نسل حربه دشمن برای غلبه بر کشور است/ سودجویان در حوزه قاچاق به مردم معرفی شوند/ چرا در مورد سیب ارومیه اقدام موثری انجام نمی‌شود؟"/>
    <meta property="og:description" content="آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد."/>
  </head>
  <body>
    <article>
      <h1>تحدید نسل حربه دشمن برای غلبه بر کشور است/ سودجویان در حوزه قاچاق به مردم معرفی شوند/ چرا در مورد سیب ارومیه اقدام موثری انجام نمی‌شود؟</h1>
      <h2>در خطبه‌های نمازجمعه شهرستانهای آذربایجان غربی مطرح شد؛</h2>
      <address>
        <time datetime="2019-11-08T14:25:00+00:00">08 Nov 2019, 14:25</time>
      </address>
      <p>آیین عبادی سیاسی نماز جمعه در شهرستانهای آذربایجان غربی برگزار و مطالبی درباره مباحث روز مطرح شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a> به نقل از <a href="http://uromnews.ir/2019/11/08/%d8%ae%d8%b7%d8%a8%d9%87-%d9%87%d8%a7%db%8c-%d9%86%d9%85%d8%a7%d8%b2%d8%ac%d9%85%d8%b9%d9%87-%d8%b4%d9%87%d8%b1%d8%b3%d8%aa%d8%a7%d9%86%d9%87%d8%a7%db%8c-%d8%a2%d8%b0%d8%b1%d8%a8%d8%a7%db%8c%d8%ac-99/">اروم نیوز</a>،  آیین عبادی سیاسی نماز جمعه در سراسر شهرستانها و بخشهای آذربایجان غربی برگزار و ائمه جمعه مطالبی را درباره مباحث روز مطرح کردند که به شرح ذیل است:</p>
      <p>
        <b>تحدید نسل حربه دشمن برای غلبه بر کشور است</b>
      </p>
      <p>حجت الاسلام و المسلمین سید مهدی قریشی در خطبه‌های نماز جمعه این هفته ارومیه، با اشاره به بیانات اخیر رهبر انقلاب در مورد استکبارستیزی و دشمنان نظام اسلامی، اظهار داشت: مخاطب شناسی در بیانات ایشان از سوی تمام مردم و مسئولان الزامی است و باید برای انجام مطالبات ایشان پاسخگو باشد.</p>
      <p>وی، افزود: اینکه ایشان تاکید بر لزوم بهره‌گیری از جوانان دارند، نشان دهنده تلاش برخی افراد برای جلوگیری از تکثیر نسل است.</p>
      <p>نماینده ولی‌فقیه در آذربایجان‌غربی، ادامه داد: دشمنان برای مقابله با کشورمان دنبال سیاست تحدید جمعیت رفته‌اند و در داخل نیز برخی افراد دنبال آن هستند.</p>
      <p>وی، گفت: امروز نیازمند جهاد تکثیر نسل هستیم و نباید آن را شوخی گرفت. موضوع فرزند کمتر برای زندگی بهتر باعث اثرات منفی شده که امروز باید مردم مقابل آن ایستاده و نسبت به زاد و ولد و افزایش جمعیت اقدام کنند.</p>
      <p>حجت‌الاسلام قریشی، در بخش دیگری از سخنان خود، در مورد تاکید رهبر انقلاب بر منع مذاکره، ابراز داشت: بر اساس بیانات رهبر انقلاب، منع مذاکره دارای پشتوانه جدی و قوی است که نشان دهنده شکستن ابهت پوشالی آمریکا است. امروز شاهد هستیم که پیام رییس جمهور آمریکا نادیده گرفته می‌شود و اصل نیز همین است و باید این‌گونه شود.</p>
      <p>وی، خاطرنشان کرد: هرچه عقب‌نشینی کنیم بازهم مدعی خواهند بود. انتظارات آن‌ها حد یقف ندارند و مسئولان باید به آن توجه کنند. هرروز با بهانه جدید سراغ مردم خواهند آمد و نسبت به بی دین کردن جامعه تلاش می‌کنند، هدف آن‌ها بازگشت جامعه به سمت بی دینی و قبل از انقلاب است.</p>
      <p>نماینده ولی‌فقیه در آذربایجان‌غربی، گفت: اینکه برخی افراد مذاکره را راه حل مشکلات بدانند اوج ساده‌اندیشی است. هرکس خواهان مذاکره باشد قطعا در اشتباه است. طرح مباحثی نظیر رفراندوم در خصوص مذاکره با آمریکا نیز اشتباه است.</p>
      <p>وی، تاکید کرد: نباید از مقاومت و ایستادگی کوتاه بیاییم. چرا باید فریب بخوریم و خواهان مذاکر باشیم؟</p>
      <p>حجت‌الاسلام قریشی، با اشاره به بیانات رهبر انقلاب در مورد لزوم تکیه بر توان داخلی، ابراز داشت: مشکلات جامعه باید با همت مسئولان و با تکیه بر امکانات داخلی حل شود.</p>
      <p>وی، اضافه کرد: چرا مقابل واردات بی‌رویه کالای دارای مشابه داخلی را نمی‌گیرند؟ این وظیفه چه کسانی است؟ اینکه رهبر انقلاب به صراحت در خصوص وظیفه دولت و مجلس برای جلوگیری از واردات و اصلاح وضعیت تاکید دارند، باید دارای اقدام و گزارش از سوی این قوا باشد.</p>
      <p>حجت‌الاسلام قریشی، بیان داشت: وعده وزیر صمت برای رفع مشکلات واحدهای تولیدی باید به طور جدی پیگیری شود و مردم و مسئولان پیگیر آن باشند.<br/>وی، ادامه داد: نمایندگان مجلس و مدیران استانی باید مسئولان کشوری را به چالش بکشانند. گزارش دهی از سوی مدیران و مسئولان باید عملی شود.</p>
      <p>وی، در بخش دیگر، با بیان اینکه باید وضعیت قاچاق بهبود یابد، گفت: چرا مقابل واردات و قاچاق گرفته نمی‌شود؟ وظیفه مسئولان در این خصوص چیست؟ باید ذی‌نفوذان در حوزه واردات و اقتصاد معرفی شوند و مردم مطلع شوند.</p>
      <p>نماینده ولی‌فقیه در آذربایجان‌غربی، خطاب به مسئولان و نمایندگان استانی، گفت: باید بیانات رهبری در مورد ظرفیت‌های استانی را جدی بگیریم، باید در این زمینه متخصصان و اساتید اقتصاد وارد گود شوند. مسئولان استان باید دست در دست هم برای مشکلات چاره‌اندیشی کنند.</p>
      <p>وی، در این خصوص، با اشاره به بیانات رهبری در مورد سیب ارومیه، تاکید کرد: چند سال است که از این بیانات گذشته، چرا حل نمی‌شود؟ مسئولان چرا برای حل این موضوع تلاش جدی ندارند؟</p>
      <p>حجت‌الاسلام قریشی، در بخش دیگری از خطبه، با اشاره به وقوع زلزله در آذربایجان‌شرقی، گفت: مدیران باید نسبت به کمک‌رسانی درخور شان به مردم مناطق زلزله‌زده اقدام کنند.</p>
      <p>وی، همچنین با اشاره به هفته وحدت، اذعان داشت: ۱۲ تا ۱۷ ربیع‌الاول به عنوان هفته وحدت باید جدی گرفته شود و با تکیه بر آیات و روایات نسبت به بیان اهمیت آن اقدام شود.</p>
      <p>وی، گفت: بر اساس بیانات امامین انقلاب، هرکس در مسیر برهم زدن وحدت قدم بردارد، باید از جامعه طرد شود.</p>
      <p>بیان نکاتی در خصوص معاد و خانواده از دیگر محورهای خطبه‌های امروز نماز جمعه ارومیه بود.</p>
      <p>
        <b>شناخت دشمن و توطئه هایش از مهم ترین وظیفه مسئولان در برهه کنونی است/ اشتغالزایی جوانان، اولویت نخست مسئولان در میاندوآب باشد</b>
      </p>
      <p>حجت الاسلام والمسلمین حمید حسن زاده در خطبه های نماز جمعه این هفته میاندوآب با اشاره به آغاز هفته وحدت و با تاکید بر اتحاد و همدلی، اظهار کرد: دشمنان همواره به دنبال اختلاف و تفرقه بوده اند و در این راستا بحث قومیت ها را به شکل های مختلف بیان می کنند.</p>
      <p>امام جمعه میاندوآب با بیان اینکه دشمنان به دنبال این هستند که آب را گل آلود کرده و از آن ماهی بگیرند، افزود: همه ملت ایران امت واحده هستند و هرکس در هر نقطه کشور بخواهد بحث قومیت ها را مطرح کند، به مردم و کشور خیانت می کند.</p>
      <p>وی با اشاره به اهداف و نقشه های دشمنان، گفت: در آستانه انتخابات قرار داریم و دشمن با فتنه های مختلف به دنبال عوض کردن جای ارزش ها و اصول با ضدارزش ها و فروعات هستند.</p>
      <p>حسن زاده تصریح کرد: در این ایام مهمترین وظیفه مردم و مسئولان دولت اسلامی این است که دشمن و نقشه هایش را بشناسند.</p>
      <p>امام جمعه میاندوآب با بیان اینکه امروز ایران اسلامی، نخستین موضوع جلسات مختلف دشمنان است،اظهار کرد: مردم ایران اسلامی زیر پرچم ولایت و همه مشکلات را تحمل کرده و می کنند و ان شالله دشمنان در توطئه های خود همواره شکست خواهند خورد.</p>
      <p>وی به مخدوش کردن چهره های انقلابی اشاره کرد و گفت: عده ای به دنبال این بوده و هستند تا با آرمان های امام راحل(ره) را عوض کنند و به دنبال تحریف امام و سیاه نمایی هستند.</p>
      <p>حسن زاده افزود: آیت‌الله جنتی در شورای نگهبان مالک اشتر گونه خود را فدا می کند تا برخی مشکلات پیش نیاید .</p>
      <p>امام جمعه میاندوآب تصریح کرد: علی رغم همه فشارها؛ محکم ایستاده ایم و کشتی انقلاب امیدوارانه به سوی آینده در حال حرکت است.</p>
      <p>حسن زاده هم چنین با اشاره به اینکه مشکلات را نیز در این راه کتمان نمی کنیم، اظهار کرد: در بحث اشتغالزایی در دولت و سایر دولت ها کم کاری شده است اما معنایش این نیست که به آینده امید نداریم.</p>
      <p>امام جمعه میاندوآب با بیان اینکه اولویت نخست مسئولان در میاندوآب باید اشتغالزایی باشد، اظهار کرد: بیکاری جامعه را با خطر مواجه می سازد و لذا مسئولان باید با فراهم کردن مقدمات از سرمایه گذاران حمایت کنند.</p>
      <p>وی هم چنین بر لزوم تلاش مسئولان برای حل مشکل پسماند تاکید کرد.</p>
      <p>امام جمعه میاندوآب با بیان اینکه امروز فضای مجازی و شبکه های ماهواره ای به ابزار جنگ نرم دشمنان تبدیل شده است، افزود: در فضای مجازی به عنوان بستر جنگ نرم و تهاجم فرهنگی دشمنان، جنگی به مراتب سخت تر از جنگ سخت داریم.</p>
      <p>حسن زاده افزود: دشمنان با کار فرهنگی و ایجاد اختلاف و ترویج بی بند و باری اندلس را از بین بردند و امروز نیز از راه جنگ فرهنگی و از طریق استفاده از ابزارهای مانند ماهواره و فضای مجازی به دنبال دست یابی به هدف خود هستند.</p>
      <p>
        <b>هفته وحدت از ابتکارات سرنوشت ساز و تاریخ ساز امام راحل بوده است/ جنگ رسانه ای کم هزینه تر، کارآمدتر و پرخسارت ترین جنگ ها است</b>
      </p>
      <p>حجت الاسلام والمسلمین وحید طالبی ظهر امروز در خطبه های نماز جمعه پلدشت با اشاره به اهمیت وحدت امت اسلام گفت: تعیین دوازدهم تا هفدهم ربیع الاول به عنوان هفته وحدت از جمله ابتکارات سرنوشت ساز و تاریخ ساز امام راحل بوده است، ابتکاری که برای همیشه، بخش عمده ای از توطئه های دائمی استکبار را کم اثر کرده است و در ایران اسلامی و بسیاری از مناطق دیگر جهان، وحدت را تبدیل به یکی از گفتمان های غالب و رایج کرده است.</p>
      <p>وی تصریح کرد: شرایط حساس کنونی جهان اسلام می طلبد تا به این موضوع مهم، نگاهی عمیق تر داشته باشیم.</p>
      <p>وی با اشاره به اینکه «امنیت»؛ اصل محوری حکمرانی مطلوب در کشورهای منطقه خاورمیانه است، اظهار کرد: مقام معظم رهبری با رهنمودهای دلسوزانه خود در نقش منذر حکیم، لایه‌های مختلف اعتراضات مردمی در کشورهای منطقه و ابعاد پیدا و پنهان آن و نیز نقش عوامل بیگانه در جهت دهی به آن را به درستی شناسایی کرده و در این راستا، خطاب به گروه های مختلف معترض رهنمودهایی را بیان می کنند که با عمل به آن هم بتوان از هزینه‌های جانی و مالی برای ملت‌ها و دولت‌ها کاسته و هم به خواسته های مدنظر دست یافت.</p>
      <p>امام جمعه پلدشت افزود: نکته مهم برای این حوادث آن است که نقشه دشمن سرایت دادن این نوع اعتراضات به داخل ایران است، به همین دلیل است که مقام معظم رهبری کارگزاران نظام را بر «مغرور نشدن به پیروزی‌ها و دشمن را کوچک‌تر ندیدن از آنچه که هست» آگاه می کند.</p>
      <p>طالبی با اشاره به نقش اقتصاد دانش‌بنیان در تحقق اقتصاد مقاومتی گفت: اقتصاد دانش بنیان به دلیل وابستگی به خلاقیت و توان علمی نخبگان جوان کشور، نقش مهمی در پیشرفت همه جانبه مبتنی بر سیاستهای اقتصاد مقاومتی همچون «برون زا» و «دانش محور» بودن دارد؛ علاوه بر این دستاوردهای مهمی همچون کاهش وابستگی کشور به اقتصاد نفتی و خام فروشی، رشد علمی و دانش تولید کشور، مقابله با تحریمها با تولید کالاهای اساسی و راهبردی و ایجاد ارزش افزوده بالا و مداوم و نیز بدست آوردن قدرت اقتصادی، سیاسی و فرهنگی را برای کشور در شرایط حساس کنونی به همراه دارد،که این امر نیاز به برنامه ریزی وسیاست گذاری دقیق دارد.</p>
      <p>وی با تاکید بر ضرورت صرفه جویی  در مصرف انرژی کشور  با مشارکت همگانی تصریح کرد: در حال حاضر، علاوه بر هدررفت انرژی در بخش تولید، بخش قابل توجهی از منابع انرژی کشور به‌علت سوءمصرف، توسط مردم و مصرف‌کننده‌های نهایی انرژی تلف می‌شود، در نتیجه لازم است عموم مردم نسبت به اصلاح وضع موجود و با توجه به توصیه های موکد دین مبین اسلام در خصوص پرهیز از اسراف، اقدامات جدی را انجام دهند.</p>
      <p>وی با تاکید بر کشتار مجازی  توسط کلمات و واژه ها اظهار کرد: جنگ روایت ها،جنگی است که با قدرت تولید معنا و روایت و قدرت رسانه و فضای مجازی،روایت غالب را تعیین می کند، در جنگ روایت ها کسی پیروز است که به دو مولفه اصلی توجه کند:زمان( بدین معنا که به سرعت و چابکی ، اولین روایت را به افکار عمومی ارایه کند) و جذابیت( روایت اول را هنرمندانه و جذاب) مطرح سازد.</p>
      <p>خطیب نماز جمعه پلدشت افزود: جنگ روایت ها، بخشی از جنگ رسانه ای است، در جنگ رسانه ای برخلاف جنگ فیزیکی، هدف اشغال سرزمین و خاک نیست و در دوران استعمار فرانو، مهمتر از هر چیز تسخیر حوزه ادراک واندیشه، حوزه گرایش و انگیزه و عرصه رفتار وعمل است.</p>
      <p>به گفته وی جنگ رسانه ای کم هزینه تر، کارآمدتر، فراگیرتر، عمیق تر و البته پرخسارت ترین جنگ ها است.</p>
      <p>طالبی با اشاره به  هزینه‌فایده‌ی چالش و سازش گفت: هدف از طرح موضوع هزینه‌های چالش و سازش، توسط رهبر انقلاب اسلامی، جلوگیری از غلبه‌ی گفتمانی و ایجاد و تقویتِ هژمونی کاذبی است که عده‌ای سعی در القاء آن را دارند.</p>
      <p>وی تصریح کرد: مقاومت در برابر دشمن و ذلّت‌ناپذیری و سازش‌نکردن در برابر خصم، برخوردار از سه پشتوانه‌ی «عقل»، «وحی» و «تجربه» است.</p>
      <p>وی با اشاره به تفاوت سازش با مذاکره و توافق اظهار کرد: در جای خود باید بحث شود که سازش، غیر از مذاکره و توافق است؛ مذاکره و توافق، اگر مصداق «نرمش قهرمانانه» باشد، پذیرفتنی است در نرمش قهرمانانه، به حریف امتیاز داده می‌شود که او را در مبارزه‌ی کُشتیِ رویاروی، به خاک نشانده یا ضربه‌ی فنّی کند،  به خلاف «نرمش زبونانه»، که امتیاز داده می‌شود، تا از چنبره‌ی حریف جان سالم به در برده شود.</p>
      <p>امام جمعه پلدشت با اشاره به اینکه حوادث اخیرعراق، دارای علت ها و ریشه های داخلی و خارجی است، افزود: هدف اصلی آمریکا از این فتنه ها در درجه اول، تغییر ساختار قدرت در عراق از راه بی دولت سازی، و نیز تشدید فشار حداکثری بر ایران، از مسیر تشدید فشار برهمپیمانان آن است.</p>
      <p>به گفته وی آمریکا و اتباع او با سوء استفاده از مشکلات و نارضایتی موجود با فرصت طلبی و موج سواری وارد میدان فتنه شده و آتش افروزی کرده اند.</p>
      <p>طالبی با تاکید بر اینکه  این حوادث تلخی ها و دشواری های زیادی دارد لکن با نگاهی عمیق تر می توان به برکات آن نیز پی برد، گفت: هوشیارشدن احزاب و مردم عراق، شناسایی سرپل ها و رهبران فتنه، شناخت نقاط قوت و ضعف، تلاش مضاعف برای رفع مشکلات مردم، تلاش برای بهسازی ساختارهای قانونی و حاکمیتی، آمادگی مردم و حشدالشعبی و تقویت مهارت و توانمندی آنان برای فتنه های احتمالی، روشن شدن ابعاد ولایه های پنهان فتنه و نقش آمریکا برای بسیاری از مردم عراق و منطقه گوشه هایی از آن است.</p>
      <p>
        <b>جمهوری اسلامی ایران پرچم وحدت اسلامی را به دوش کشیده است</b>
      </p>
      <p>حجت‌الاسلام سیدرضی موسوی شکوری امام جمعه خوی امروز در آیین عبادی سیاسی نماز جمعه خوی با تبریک هفته وحدت و با اشاره به آثار و برکات سیاسی اجتماعی و فرهنگی هجرت رسول‌خدا (ص) اظهار کرد: گسترش دین اسلام و ازدیاد مسلمانان، تشکیل حکومت اسلامی در مدینه، مهار و سرکوب دشمنان اعم از مشرکان و یهودیان، جهانی شدن دین مقدس اسلام، پیروزی‌های پی در پی و فتح مکه و نیز تربیت انسان‌های وارسته‌ای مانند سلمان، عمار و ابوذر از جمله این آثار است.</p>
      <p>وی در ادامه با اشاره به عملکرد و نقش جمهوری اسلامی در ایجاد و گسترش وحدت اسلامی افزود: از 40 سال گذشته، جمهوری اسلامی ایران پرچم وحدت اسلامی را به دوش کشیده و با تمام وجود با مظاهر اختلاف به مبارزه برخاسته است.</p>
      <p>امام جمعه خوی بیان کرد: طراحی سیاست خارجی بر مبنای وحدت اسلامی، راه‌اندازی روز قدس در حمایت از فلسطین، راه‌اندازی مجمع تقریب مذاهب اسلامی، راه‌اندازی دانشگاه تقریب مذاهب اسلامی، برگزاری 33 کنفرانس بین المللی وحدت اسلامی، مقابله مستمر با رژیم صهیونیستی و آمریکا، سخنرانی‌ها و مواضع متعدد رهبران ایران در دفاع از وحدت و نیز حمایت عملی از کشورهای اسلامی در برابر تجاوزات آمریکا از جمله این اقدامات است.</p>
      <p>وی با اشاره به موانع وحدت در جوامع اسلامی افزود: پیشرفت‌های چشمگیر در گسترش وحدت در میان ملل اسلامی و به وجود آمدن یک جبهه قوی مقاومت در برابر نظام سلطه و به سقوط کشیده شدن تعدادی از حاکمان وابسته و رانده شدن آمریکا از کشورهای اسلامی، عوامل اختلاف هنوز وجود دارد و باید مورد بررسی و درمان قرار بگیرند.</p>
      <p>شکوری گفت: نفوذ و حضور استکبار در تعدادی از کشورهای اسلامی، دامن زدن به اخـتلافات قـومی و مذهـبی به وسیله سرویس‌های جاسوسی استکبار جهانی، فرقه‌سازی استعمارگران در داخل جهان اسلام، وجود حاکمان مستبد و دیکتاتور وابسته به غرب در تعدادی از کشورهای اسلامی و راه‌اندازی جریانهای تروریستی از طریق آمریکا در کشورهای اسلامی عوامل اختلاف در کشورهای اسلامی هستند.</p>
      <p>انتهای پیام/</p>
    </article>
  </body>
</html>