<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596415/lakkotrypis-kseperastike-o-kindynos-apoleias-koinotikou-simatos-gia-xaloumi"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T14:52:00+00:00"/>
    <meta property="og:title" content="Λακκοτρύπης: Ξεπεράστηκε ο κίνδυνος απώλειας κοινοτικού σήματος για χαλούμι"/>
    <meta property="og:description" content="Έχουμε ξεπεράσει τον κίνδυνο απώλειας του κοινοτικού σήματος για το χαλούμι, καθώς έχουν αποσυρθεί, ύστερα από διευθέτηση, οι αγωγές εναντίον του και το..."/>
  </head>
  <body>
    <article>
      <h1>Λακκοτρύπης: Ξεπεράστηκε ο κίνδυνος απώλειας κοινοτικού σήματος για χαλούμι</h1>
      <address><time datetime="2019-11-08T14:52:00+00:00">08 Nov 2019, 14:52</time> by <a rel="author">SigmaLive</a></address>
      <p><b>Έχουμε ξεπεράσει τον κίνδυνο απώλειας του κοινοτικού σήματος για το χαλούμι, καθώς έχουν αποσυρθεί, ύστερα από διευθέτηση, οι αγωγές εναντίον του και το έχουμε προστατεύσει, τόνισε ο Υπουργός Ενέργειας, Εμπορίου και Βιομηχανίας Γιώργος Λακκοτρύπης, απευθυνόμενος στους αιγοπροβατοτρόφους, οι οποίοι πραγματοποίησαν εκδήλωση διαμαρτυρίας έξω από το Υπουργείο Ενέργειας.<br/></b> <br/>Ταυτόχρονα, ο κ. Λακκοτρύπης ανακοίνωσε ότι προς την κατεύθυνση της κατοχύρωσης του χαλουμιού το συντομότερο δυνατό, έγινε χθες σύσκεψη στο Προεδρικό Μέγαρο, υπό την προεδρία του Προέδρου της Δημοκρατίας Νίκου Αναστασιάδη και παρέπεμψε για λεπτομέρειες επί του θέματος στον Υπουργό Γεωργίας, Αγροτικής Ανάπτυξης και Περιβάλλοντος Κώστα Καδή, με τον οποίο θα συναντηθούν οι εκπρόσωποι των αιγοπροβατοτρόφων την ερχόμενη Δευτέρα.<br/> <br/>Κατά την εκδήλωση, οι αιγοπροβατοτρόφοι απαίτησαν την εφαρμογή του Νόμου του πρότυπου για το χαλούμι (CYS 95/1985) και συνάμα την εφαρμογή του Υπουργικού διατάγματος του 2014 που προνοεί ότι ένα προϊόν για να ονομάζεται χαλούμι πρέπει να περιέχει τουλάχιστον 20% αιγοπρόβειο γάλα, καλώντας παράλληλα την Κυβέρνηση να ολοκληρώσει αμέσως τις διαδικασίες του φακέλου για εγγραφή του χαλουμιού ως Προστατευόμενης Ονομασίας Προέλευσης (ΠΟΠ). Οι αιγοπροβατοτρόφοι κρατούσαν πανό που ανέγραφαν μεταξύ άλλων «ΑΝΟΧΗ ΤΕΛΟΣ, ΕΔΩ ΚΑΙ ΤΩΡΑ ΕΦΑΡΜΟΓΗ ΤΟΥ ΝΟΜΟΥ» και «ΤΕΛΙΚΑ ΘΑ ΕΙΣΑΓΟΥΜΕ ΤΟ ΧΑΛΟΥΜΙ;», ενώ παράλληλα μοίραζαν κομμάτια χαλούμι με αιγινό και πρόβειο γάλα και κρατούσαν κουδούνια των προβάτων τους.<br/> <br/>«Είναι πολύ σημαντικό για μας, όχι μόνο για να προστατεύουμε το σήμα στις χώρες της ΕΕ, αλλά να μπορέσουμε αφού αποχωρήσει το Ηνωμένο Βασίλειο να μετατρέψουμε το κοινοτικό σήμα σε αγγλικό σήμα και έτσι να το ξανακερδίσουμε», υπογράμμισε ο κ. Λακκοτρύπης, μετά τη συνάντηση που είχε στο γραφείο του με εκπροσώπους των αιγοπροβατοτρόφων, οι οποίοι του παρέδωσαν υπόμνημα με τις θέσεις τους και συζήτησαν το θέμα της αύξησης του ποσοστού του αιγοπρόβειου γάλακτος μέσα στην πρόσμιξη του χαλουμιού, αλλά και την κατοχύρωση του χαλουμιού ως ΠΟΠ.<br/> <br/>Μετά τη συνάντηση με τον Υπουργό Ενέργειας, οι αιγοπροβατοτρόφοι μετέβησαν στο Προεδρικό Μέγαρο όπου εκπρόσωποί τους παρέδωσαν στον Υφυπουργό Παρά τω Προέδρω Βασίλη Πάλμα υπόμνημα με τις θέσεις τους για να το παραδώσει στον Πρόεδρο της Δημοκρατίας.<br/> <br/>Μιλώντας κατά την εκδήλωση, έξω από το Υπουργείο Ενέργειας, ο κ. Λακκοτρύπης υπενθύμισε ότι είχαν κινηθεί διαδικασίες εναντίον του κοινοτικού σήματος αλλά εν τέλει φθάσαμε σε μία διευθέτηση, όπως είπε, «και έχουν αποσυρθεί αυτές οι αγωγές εναντίον του και έτσι το έχουμε προστατεύσει».<br/> <br/>Ανέφερε ότι κατά τη συνάντηση εξήγησε το τι κάνει το Υπουργείο σε ό,τι αφορά τις αρμοδιότητες του που αφορούν κυρίως τα εμπορικά σήματα και τους ελέγχους στην αγορά σε ό,τι αφορά κυρίως στις ποσοστώσεις του γάλακτος και στην γαλακτόσκονη που απασχολεί τους αιγοπροβατοτρόφους.<br/> <br/>«Κατά το 2019 θα διενεργήσουμε πολύ περισσότερους ελέγχους από ότι έχουμε κάνει τα προηγούμενα χρόνια, θα εξαντλήσουμε όλο το κότα που μας έχει δώσει το κρατικό χημείο σε ό,τι αφορά τόσο τους ελέγχους για τις ποσοστώσεις του γάλακτος όσο και τους ελέγχους για γαλακτόσκονη», υπογράμμισε ο Υπουργός.<br/> <br/>Ανέφερε επίσης ότι κατά τη συνάντηση συζητήθηκαν και αντικειμενικά προβλήματα όπως για παράδειγμα, όπως είπε, σε ό,τι αφορά στη γαλακτόσκονη δεν μπορούμε να εντοπίσουμε γαλακτόσκονη που είναι πιο χαμηλή από το 3% και πρόσθεσε ότι στο τελικό προϊόν του γάλακτος είναι ένα μεγάλο ποσοστό του γάλακτος και θα πρέπει να λύσουμε αυτό το θέμα.<br/> <br/>Είπε ακόμη ότι «μέχρι τώρα στους ελέγχους που έχουμε κάνει δεν έχουμε εντοπίσει παραβίαση του 20% που προνοείται στο διάταγμα» και σημείωσε πως «ίσως αυτό να είναι και μία ένδειξη ότι υπάρχει αιγοπρόβειο γάλα στην αγορά και μπορεί να διατεθεί σε πιο ψηλά ποσοστά».<br/> <br/>Ο Υπουργός είπε ότι το Υπουργείο του δεν μετρά πόσο γάλα υπάρχει στην αγορά και δεν γνωρίζει πόσο παράγεται, προσθέτοντας πως αυτό «αναμένουμε να μας το πει το Υπουργείο Γεωργίας με το οποίο συνεργαζόμαστε στενά».<br/> <br/>Επιπλέον, ο κ. Λακκοτρύπης είπε ότι συζητήθηκε η προσπάθεια για προστασία των εμπορικών σημάτων και ενημέρωσε για τις τελευταίες εξελίξεις σε ό,τι αφορά το κοινοτικό σήμα και για το γεγονός ότι «έχουμε ξεπεράσει τον κίνδυνο απώλειας του κοινοτικού σήματος».<br/> <br/>Ο Υπουργός Ενέργειας, Εμπορίου και Βιομηχανίας διαβεβαίωσε τους αιγοπροβατοτρόφους ότι το Υπουργείο του βρίσκεται στο πλευρό τους και πρόσθεσε ότι οι αιγοπροβατοτρόφοι «είναι μια κατηγορία στην αλυσίδα παραγωγής του χαλουμιού που διαχρονικά είχε τα πιο πολλά προβλήματα και είναι καθήκον όλων μας να προστατεύσουμε αυτή την κατηγορία ειδικά τώρα που άρχισαν να οργανώνονται γύρω από συγκεκριμένες ομάδες αιγοπροβατοτρόφων».<br/> <br/>Ερωτηθείς πώς θα μπορέσουν να αυξηθούν οι έλεγχοι καθώς απομένει μόλις ένας μήνας για να ολοκληρωθεί το 2019, ο κ. Λακκοτρύπης είπε ότι «έρχεται μια περίοδος (των γιορτών των Χριστουγέννων και της Πρωτοχρονιάς) αυξημένης κατανάλωσης και προτιμούμε να γίνεται αυτή η καμπάνια προς το τέλος του χρόνου», προσθέτοντας ότι έχουν ήδη γίνει 20 έλεγχοι και θα γίνουν ακόμη δέκα εντός Δεκεμβρίου».<br/> <br/>Αναφορικά με τον φάκελο του χαλουμιού, ο κ. Λακκοτρύπης είπε ότι το θέμα αυτό το χειρίζεται το Υπουργείο Γεωργίας και είμαστε όλοι υποστηριχτές, όπως είπε, «πως θα πρέπει να κατοχυρωθεί το συντομότερο δυνατό».<br/> <br/>Απαντώντας σε ερώτηση αιγοπροβατοτρόφου, γιατί έπρεπε να φθάσουμε στο σημείο να κινδυνεύσουμε να χάσουμε το χαλούμι, ο κ. Λακκοτρύπης είπε ότι «έγινε ένα λάθος στο Υπουργείο, το οποίο είχαμε αναφέρει πολλές φορές, δεν παρουσιαστήκαμε για υπεράσπιση».<br/> <br/>Ο ΓΓ του Παναγροτικού Τάσος Γιαπάνης χαρακτήρισε εποικοδομητική τη συνάντηση και είπε ότι ζήτησαν από τον Υπουργό να υπάρχει μια αμφίδρομη ενημέρωση σε τακτά χρονικά διαστήματα, προσθέτοντας ότι ζήτησαν «να γίνει αίτημα προς το κρατικό χημείο να αυξηθεί το κότα που αφορά τους 30 ελέγχους τον χρόνο για να μπορέσουμε να έχουμε σωστά αποτελέσματα».<br/> <br/>Ανέφερε ότι υπάρχουν πολλά που μπορούν να γίνουν και είμαστε προς τη σωστή κατεύθυνση και πρόσθεσε ότι οι αγροτικές οργανώσεις είναι δίπλα από τους αιγοπροβατοτρόφους, οι οποίοι φθηνοπαλεύουν, όπως είπε, και χαροπαλεύουν στο επάγγελμά του.<br/> <br/>«Ευελπιστούμε με τη συνάντηση που θα έχουμε και με τον Υπουργό Γεωργίας να βάλουμε τις βάσεις για να μπορέσει να αυξηθεί και η ποσόστωση, όπως λέει, και η κατοχύρωση και το διάταγμα όσον αφορά τη μεταβατική περίοδο μέχρι το 2024», πρόσθεσε.<br/> <br/>Ο Πρόεδρος της Νέας Αγροτικής Κίνησης, Τάκης Χριστοδούλου, είπε ότι κατά τη συνάντηση της Δευτέρας με τον Υπουργό Γεωργίας θα συζητηθεί η αύξηση του ποσοστού του αιγοπρόβειου μέσα στο χαλούμι ώστε να φθάσουμε στο 50+% μέχρι το 2024 που κλείνει η δεκαετία, προσθέτοντας ότι στόχος είναι να πάρουμε την κατοχύρωση του χαλουμιού ως ΠΟΠ.<br/> <br/>«Η Κύπρος είναι η μόνη χώρα από τη νότια Ευρώπη που δεν έχουμε τυρί ΠΟΠ», ανέφερε, προσθέτοντας ότι αν επιτευχθεί αυτό «θα είναι μια νίκη όχι μόνο για τους αιγοπροβατοτρόφους αλλά και για ολόκληρο τον κυπριακό λαό».<br/> </p>
      <figure>
        <iframe src="https://www.youtube.com/embed/c0XzOSkzz0E" width="560" height="315" data-service="Youtube" scrolling="no"/>
      </figure>
      <p>Πηγή: ΚΥΠΕ</p>
    </article>
  </body>
</html>