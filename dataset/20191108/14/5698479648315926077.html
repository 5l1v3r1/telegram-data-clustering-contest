<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/pompeo-warns-russia-and-china-30-years-after-the-fall-of-the-wall"/>
    <meta property="og:site_name" content="euronews"/>
    <meta property="article:published_time" content="2019-11-08T14:34:38+00:00"/>
    <meta property="og:title" content="حمله کم سابقه پمپئو به روسیه و چین از برلین"/>
    <meta property="og:description" content="وزیر امور خارجه آمریکا همچنین به سخنان روز پنجشنبه امانوئل ماکرون، رئیس جمهوری فرانسه که از ناهماهنگی های موجود در سازمان پیمان آتلانتیک شمالی به عنوان «مرگ مغزی» ناتو یاد کرده بود، واکنش نشان داد و این نوع سخنان را تحریک آمیز قلمداد کرد."/>
  </head>
  <body>
    <article>
      <h1>حمله کم سابقه پمپئو به روسیه و چین از برلین</h1>
      <address><time datetime="2019-11-08T14:34:38+00:00">08 Nov 2019, 14:34</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/28/63/54/773x435_cmsv2_edc7bd5a-5d5a-5011-931d-4a23f67196a2-4286354.jpg"/>
      </figure>
      <p>وزیر امور خارجه آمریکا روز جمعه طی سخنانی در برلین ضمن هشدار به روسیه به دلیل آنچه وی «اشغال همسایگان» و «کشتن مخالفان سیاسی» خواند، چین را نیز به داشتن رویکرد جدیدی از اقتدارگرایی متهم کرد.</p>
      <p>مایک پمپئو که یک روز پیش از مراسم بزرگداشت سی امین سالگرد سقوط دیوار برلین، در پایتخت آلمان سخن می گفت ضمن طرح این ادعاها تصریح کرد که مسئولیت انجام اقدام‌های بازدارنده در قبال تهدیدهای کشورهایی چون چین، روسیه و ایران با ملت‌های آزاد و کشورهای غربی است.</p>
      <p>آقای پمپئو در این راستا ضمن اشاره به واقعه سقوط دیوار برلین که از آن به عنوان مهم‌ترین نماد جنگ سرد یاد می‌شد، افزود: «ایالات متحده به همراه متحدانش باید به شدت از آنچه به سختی در سال ۱۹۸۹ بدست آمد دفاع کنند و آگاه باشند که مسابقه و رقابت بر سر ارزش‌ها با ملت‌های غیر آزاد همچنان جریان دارد.»</p>
      <p>لحن کم سابقه وزیر امور خارجه آمریکا در باره روسیه با نام بردن از ولادیمیر پوتین به عنوان «مامور سابق سرویس اطلاعاتی و امنیتی اتحاد جماهیر شوروی سابق، کاگ‌ب» و فردی که اکنون هدایت روسیه را برعهده دارد ادامه یافت. مایک پمپئو روسیه تحت رهبری پوتین را به «اشغال همسایگانش» از جمله اوکراین و نیز «سر به نیست کردن مخالفان سیاسی» متهم کرد.</p>
      <p>او با اشاره تلویحی به ناآرامی های هنگ کنگ و وضعیت آزادی بیان در چین کمونیست، مهم ترین رقیب اقتصادی کشورش را نیز به داشتن رویکرد جدیدی از اقتدارگرایی متهم کرد.</p>
      <figure>
        <iframe data-src="https://twitter.com/euronewses/status/1192784192939184128" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>رئیس سابق سازمان اطلاعات مرکزی آمریکا، سیا در ادامه با اشاره به پروژه ای اقتصادی که سرمنشا آن روسیه است تا حدودی از دلایل حملات کم سابقه خود به مهم ترین رقیب سیاسی کشورش پرده برداشت. مایک پمپئو باردیگر ضمن ابراز مخالفت آمریکا با پروژه خط لوله انتقال گاز نورد استریم ۲ که روسیه را به اروپا متصل می کند از اینکه اروپایی ها برای تامین انرژی خود به زیاده خواهی‌های رئیس جمهوری روسیه وابسته باشند به شدت ابراز تاسف کرد.</p>
      <p>انتقاد از شرکت های چینی از جمله شرکت غول آسای فناوری هوآوِی به دلیل توسعه شبکه های نسل پنجم ارتباطات سیّار سلولی 5G بخش دیگری از سخنان وزیر امور خارجه آمریکا در برلین را تشکیل داد.</p>
      <p>مایک پمپئو در ادامه به سقوط دیوار برلین هم اشاره ای کرد و پس از گذشت سی سال از این واقعه، آنرا آنطور که روشنفکران آنزمان گفته بودند نشانه «پایان تاریخ» ندانست. وزیر امور خارجه آمریکا در این خصوص تصریح کرد: «فکر می کنم که چشمان همه ما غربی‌ها از شعف آن لحظه غرورآمیز کور شده بود.»</p>
      <p>آقای پمپئو همچنین یادآور شد که به آلمان آماده است تا بر لزوم تقویت روابط میان آمریکا و متحدان اروپایی که بواسطه مناقشات تجاری و اختلاف ها بر سر هزینه های نظامی اندکی شکننده شده، تاکید کند.</p>
      <p>وزیر امور خارجه آمریکا همچنین به سخنان روز پنجشنبه امانوئل ماکرون، رئیس جمهوری فرانسه که از ناهماهنگی های موجود در سازمان پیمان آتلانتیک شمالی به عنوان «مرگ مغزی» ناتو یاد کرده بود، واکنش نشان داد و این نوع سخنان را تحریک آمیز قلمداد کرد.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/11/07/france-president-macron-says-nato-suffering-brain-death">ماکرون: ناتو به «مرگ مغزی» دچار شده است</a>
        </li>
        <li>
          <a href="https://farsi.euronews.com/2019/08/09/spend-more-on-defense-or-we-move-troops-to-poland-u-s-envoy-tells-germany">آمریکا به آلمان: هزینه‌های دفاعی را افزایش ندهید نظامیان خود را به لهستان منتقل می‌کنیم</a>
        </li>
      </ul>
      <p>مراسم بزرگداشت سی امین سالگرد سقوط دیوار برلین قرار است روز شنبه طی مراسمی با حضور بسیاری از رهبران اروپای شرقی در پایتخت آلمان با سخنان آنگلا مرکل، صدراعظم و فرانک والتر اشتاین‌مایر، رئیس جمهوری این کشور آغاز شود.</p>
    </article>
  </body>
</html>