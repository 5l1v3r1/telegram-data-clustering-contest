<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-devdeepavali-2019-hotel-room-rent-reached-two-and-a-half-lakh-rupee-30-percent-hotels-were-booked-1-year-ago-2838890.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-08T14:28:12+00:00"/>
    <meta property="og:title" content="देवदीपावली : ढाई लाख पहुंचा होटल के एक कमरे का किराया, 30% होटल 1 साल पहले ही हुए बुक"/>
    <meta property="og:description" content="काशी में देव दीपावली पर गंगा घाटों की खूबसूरती का गवाह बनने की देसी-विदेशी पर्यटकों में इतनी ज्यादा ललक है कि वे उसके लिए कई गुना कीमत देने को तैयार हैं। वैसे अब चार से पांच गुना महंगी कीमत होने पर..."/>
  </head>
  <body>
    <article>
      <h1>देवदीपावली : ढाई लाख पहुंचा होटल के एक कमरे का किराया, 30% होटल 1 साल पहले ही हुए बुक</h1>
      <address><time datetime="2019-11-08T14:28:12+00:00">08 Nov 2019, 14:28</time> by <a rel="author">हिन्दुस्तान टीम,वाराणसी</a></address>
      <p>काशी में देव दीपावली पर गंगा घाटों की खूबसूरती का गवाह बनने की देसी-विदेशी पर्यटकों में इतनी ज्यादा ललक है कि वे उसके लिए कई गुना कीमत देने को तैयार हैं। वैसे अब चार से पांच गुना महंगी कीमत होने पर भी होटलों में कमरे उपलब्ध नहीं हैं। वहीं, अगले वर्ष देवदीपावली का अलौकिक नजारा देखने के लिए पर्यटकों ने अभी ही गंगा किनारे के 30 फीसदी होटल और गेस्ट हाउस बुक करा लिए हैं। </p>
      <p>देव दीपावली पर नदेसर स्थित एक होटल के एक कमरे की कीमत ढाई लाख रुपये पहुंच गई है जो आम दिनों में 70-80 हजार रुपये होती है। पर्यटकों से मुंह मांगी कीमत मिलने के एवज में होटल प्रबंधन बजड़े से घाटों का नजारा दिखाने,  गंगा आरती का वीआईपी दर्शन कराने का पैकेज देता है। </p>
      <p>इसी तरह दरभंगा घाट पर एक होटल के कमरे की कीमत डेढ़ लाख रुपये हो गई है जो सामान्य दिनों में 30-35 हजार रुपये होती है। रामघाट स्थित एक होटल में 11 व 12 नवंबर के लिए पर्यटकों से सवा लाख रुपये लिए जा रहे हैं जहां ऑफ सीजन में 15 से 18 हजार रुपये में कमरे उपलब्ध रहते हैं। </p>
      <p>बनारस में 15-20 बड़े होटल हैं जहां कमरों की कीमतें 15 हजार रुपये 50 हजार रुपये पहुंच गई हैं। गोदौलिया, पाण्डेयहवेली, अस्सी, शिवाला, सोनारपुरा, चौक, बांसफाटक के होटलों में 10-15 हजार रुपये में भी कमरे उपलब्ध नहीं हैं। </p>
      <p>बनारस होटल एसोसिएशन के महामंत्री गोकुल शर्मा ने बताया कि जो पर्यटक एक बार देव दीपावली पर बनारस आते हैं, वे बार-बार आना चाहते हैं। किसी दिक्कत से बचने के लिए पर्यटक घाट किनारे होटलों की बुकिंग एक साल पहले करा रहे हैं। होटलों के कमरों की संख्या के मुकाबले कहीं ज्यादा पर्यटक देवदीपावली पर आते हैं जिससे कमरों का किराया बढ़ जाता है। </p>
      <p>
        <b>2020 की देवदीपावली के लिए 30 फीसदी होटल बुक</b>
      </p>
      <p>साल 2020 की देव दीपावली के लिए घाट किनारे के करीब 30 फीसदी होटलों, गेस्ट हाउस, लॉज, होम स्टे में पर्यटकों ने बुकिंग करा ली है। वहीं 60 फीसदी से ज्यादा नावों और बजड़ों की भी बुकिंग करा ली गई है। घाट किनारे होटलों की संख्या 200 के आसपास है। यह स्थिति तब है जबकि देव दीपावली पर होटलों और नावों का किराया सामान्य दिनों की तुलना में पांच गुना से भी ज्यादा हो जाता है। लगभग 150 लोगों की क्षमता वाले बजड़े एक से डेढ़ लाख रुपये जबकि 15-20 लोगों की क्षमता वाली छोटी नाव पांच से दस हजार रुपये में उपलब्ध होती है। </p>
      <p>टूरिज्म वेलफेयर एसोसिएशन, वाराणसी के अध्यक्ष राहुल मेहता ने बताया कि बड़े आयोजनों में एक साल पहले बुकिंग का चलन बढ़ा है। पर्यटक प्राइम लोकेशन के नाते घाट किनारे होटलों को प्राथमिकता देते हैं। टैक्सी की बुकिंग भी तीन महीने पहले हो जाती है।</p>
    </article>
  </body>
</html>