<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545646.html/-%D9%88%D8%AD%D8%AF%D8%AA--%D8%B1%D8%A7%D9%87%D8%A8%D8%B1%D8%AF-%D9%85%D9%82%D8%A7%D8%A8%D9%84%D9%87-%D8%A8%D8%A7-%D8%AA%D9%88%D8%B7%D8%A6%D9%87-%D9%87%D8%A7%DB%8C-%D8%A7%D8%B3%D8%AA%DA%A9%D8%A8%D8%A7%D8%B1-%D8%AE%D8%B3%D8%A7%D8%B1%D8%A7%D8%AA-%D8%B3%DB%8C%D9%84-%D8%A8%D9%87-%DA%A9%D8%B4%D8%A7%D9%88%D8%B1%D8%B2%D8%A7%D9%86-%D9%84%D8%B1%D8%B3%D8%AA%D8%A7%D9%86-%D9%BE%D8%B1%D8%AF%D8%A7%D8%AE%D8%AA-%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:29:00+00:00"/>
    <meta property="og:title" content="«وحدت» راهبرد مقابله با توطئه‌های استکبار/خسارات سیل به کشاورزان لرستان پرداخت شود"/>
    <meta property="og:description" content="نماینده ولی فقیه در لرستان با بیان اینکه وحدت اسلامی راهبرد مقابله با توطئه های اختلاف افکنانه استکباراست گفت: پرداخت خسارات سیل به کشاورزان لرستان تسریع شود."/>
  </head>
  <body>
    <article>
      <h1>«وحدت» راهبرد مقابله با توطئه‌های استکبار/خسارات سیل به کشاورزان لرستان پرداخت شود</h1>
      <h2>نماینده ولی فقیه در استان لرستان:</h2>
      <address>
        <time datetime="2019-11-08T14:29:00+00:00">08 Nov 2019, 14:29</time>
      </address>
      <p>نماینده ولی فقیه در لرستان با بیان اینکه وحدت اسلامی راهبرد مقابله با توطئه های اختلاف افکنانه استکباراست گفت: پرداخت خسارات سیل به کشاورزان لرستان تسریع شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safireaflak.ir/">سفیرافلاک،</a> آیت‌الله سید احمد میرعمادی ظهر امروز در خطبه های نماز جمعه این هفته خرم آباد با اشاره به سالروز ولادت با سعادت پیامبر اسلام(ص) اظهار داشت: نامگذاری هفته وحدت در فاصله زمانی دوازدهم تا هفدهم ربیع الاول بنا بر نقل اهل سنت و تشیع در رابطه با ولادت پیامبر (ص)، یکی از ابتکارات سرنوشت ساز و تاریخی امام بزرگوار بود که بسیاری از توطئه استکبار جهانی را خنثی کرد.</p>
      <p>وی با بیان اینکه شیطنت آمریکا در طول تاریخ دامن زدن به اختلافات مذهبی و قومی بوده است افزود: راه اندازی جنگ های نیابتی، مذهبی،  قومی و قبیله ای به وسیله گروه های تروریستی و تفکیری، تخریب اماکن مقدسه بارگاه ملکوتی امامین عسکریین(ع)، اهانت به شخصیت های دینی و مذهبی از جمله شیطنت های آمریکا بوده که این کار از سوی تسنن آمریکایی و تشیع انگلیسی صورت می گیرد.</p>
      <p>نماینده ولی فقیه در استان لرستان تصریح کرد: استکبار از دل مسلمانان، گروه های تروریستی را به وجود آورد تا میان مسلمانان ایجاد اختلاف و تفرقه افکنی شود؛ امروز خطری که مسلمانان را تهدید می کند اهل تسنن آمریکایی و تشیع انگلیسی است.</p>
      <p>وی خاطرنشان کرد: مقابله با این توطئه بزرگ نیازمند وحدت است؛ وحدت اسلامی راهبرد مقابله با توطئه های اختلاف افکنانه استکباراست، هفته وحدت یعنی روی مشترکات تکیه کنیم و به اختلافات دامن نزنیم و اختلافات مذهبی را بزرگ جلوه ندهیم چراکه تأکید و توصیه مقام معظم رهبری بر حفظ وحدت امت اسلامی است.</p>
      <p>میرعمادی با اشاره به برپایی نخستین نماز جمعه توسط پیامبراکرم (ص) بیان کرد: بیان مقاومت، ایستادگی و تبعیت از ولایت توسط نبی مکرم اسلام در اولین نماز جمعه برای نشان دادن راه سعادت و خوشبختی مردم در طول تاریخ بوده است و نمونه اش را در موفقیت، عظمت و عزت مردم به واسطه انقلاب اسلامی تجربه کرده ایم؛ نماز جمعه از عنایات خداوند، مایه برکت زندگی، سبب آمرزش گناهان، نورانیت دل و محل تبیین وظایف مسلمین است.</p>
      <p>وی گفت: اگر امسال مختص رونق تولید است باید با پرهیز از اسراف و جلوگیری از ریخت و پاش، ممانعت از واردات زائد و بی رویه و تسهیل در امر تولید و به کارگیری و سرمایه گذاری منابع، درآمدها، ثروت ها و مالیات ها در امر تولید به رونق تولید اهمیت ویژه داده شود.</p>
      <p>نماینده ولی فقیه در استان لرستان به خسارات سیل فرودین ماه در استان اشاره کرد و افزود: بخشی از خسارات سیل مربوط به کشاورزان بوده است که در این راستا پرونده هایی تشکیل شد و به تعدادی هم کمک بلاعوض ارائه شد اما عده ای هنوز خسارات سیل را نگرفته اند که باید مسئولان در پرداخت خسارات سیل کشاورزان سرعت عمل داشته باشند چراکه کمک کردن به کشاورزان همان کمک به امر رونق تولید است .</p>
      <p>انتهای پیام/</p>
    </article>
  </body>
</html>