<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817019.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T14:01:00+00:00"/>
    <meta property="og:title" content="کدام داروها درب منزل بیماران ارایه می‌شود؟"/>
    <meta property="og:description" content="رییس سازمان غذا و دارو با تاکید بر ممنوعیت فروش دارو به صورت اینترنتی، درباره برخی داروهای خاص که درب منزل بیماران ارایه می‌شود نیز توضیح داد."/>
  </head>
  <body>
    <article>
      <h1>کدام داروها درب منزل بیماران ارایه می‌شود؟</h1>
      <address>
        <time datetime="2019-11-08T14:01:00+00:00">08 Nov 2019, 14:01</time>
      </address>
      <p>رییس سازمان غذا و دارو با تاکید بر ممنوعیت فروش دارو به صورت اینترنتی، درباره برخی داروهای خاص که درب منزل بیماران ارایه می‌شود نیز توضیح داد.</p>
      <p>دکتر محمدرضا شانه‌ساز در گفت‌وگو با ایسنا، ‌درباره اقدام برخی شرکت‌های پخش مبنی بر فروش آنلاین دارو، گفت: در دنیا هم هنوز اجازه فروش اینترنتی دارو داده نشده است. زیرا همانطور که در زمان معاینه پزشک، بیمار باید حضور داشته باشد، در زمان تحویل دارو هم حتما باید یکسری اطلاعات از سوی داروساز درباره بیمار دریافت شود.</p>
      <p>وی با بیان اینکه البته در دنیا مجوز فروش اینترنتی برخی اقلام مانند کالاهای آرایشی- بهداشتی، مکمل‌ها و برخی اقلام OTC، داده شده است، افزود: ‌در کشور ما نیز در گذشته مجوزهایی برای فروش اینترنتی برخی اقلام آرایشی – بهداشتی و مکمل‌ها داده شده است، اما فروش اینترنتی دارو همچنان ممنوع است و در این باره تصمیم جدیدی گرفته نشده است.</p>
      <p>شانه‌ساز تاکید کرد: دارو حتما باید از داروخانه گرفته شود.</p>
      <p>
        <b>کدام داروها به درب منزل بیماران ارسال می‌شود؟</b>
      </p>
      <p>رییس سازمان غذا و دارو درباره ارائه برخی داروهای خاص به درب منزل بیمارانی که مبتلا به بیماری‌های خاص هستند نیز گفت: در حال حاضر فقط شیرهای رژیمی به درب منازل بیماران داده می‌شود. حال این بحث وجود دارد که داروهای بیماران خاص در مرحله اول در داروخانه‌های منتخب ارائه شود و در مرحله بعد دارو برای بیماران ارسال شود، اما این طرح هنوز اجرا نشده است و در حال حاضر فقط شیرهای متابولیک را درب منازل بیماران عرضه می‌کنیم که تعداد بیماران این فرآورده مشخص بوده و برای طولانی‌مدت باید مصرف شود.</p>
    </article>
  </body>
</html>