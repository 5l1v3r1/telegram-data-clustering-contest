<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-suprem-ordena-la-junta-electoral-que-permeti-votar-els-policies-desplacats-a-catalunya/noticia/2961965/"/>
    <meta property="og:site_name" content="CCMA"/>
    <meta property="article:published_time" content="2019-11-08T14:23:00+00:00"/>
    <meta property="og:title" content="El Suprem ordena a la Junta Electoral que permeti votar als policies desplaçats a Catalunya"/>
    <meta property="og:description" content="El Tribunal Suprem ordena a la Junta Electoral (JEC) que prengui mesures perquè els policies desplaçats a Catalunya puguin votar el 10N. La mesura excepcional només afecta els que han estat enviats a partir del 31 d'octubre i sense advertència prèvia. De fet, només s'hi podrà acollir un grup reduït dels 3.000 policies desplaçats per reforçar la seguretat de la jornada electoral, segons fonts policials."/>
  </head>
  <body>
    <article>
      <h1>El Suprem ordena a la Junta Electoral que permeti votar als policies desplaçats a Catalunya</h1>
      <address><time datetime="2019-11-08T14:23:00+00:00">08 Nov 2019, 14:23</time> by <a rel="author">Redacció</a></address>
      <p>El Tribunal Suprem ordena a la Junta Electoral (JEC) que prengui mesures perquè els policies desplaçats a Catalunya puguin votar el 10N. La mesura excepcional només afecta els que han estat enviats a partir del 31 d'octubre i sense advertència prèvia. De fet, només s'hi podrà acollir un grup reduït dels 3.000 policies desplaçats per reforçar la seguretat de la jornada electoral, segons fonts policials.</p>
      <p>El Suprem<b> ha acceptat la mesura cautelaríssima sol·licitada pel sindicat de la Policia Nacional JUPOL</b> contra l'acord de la JEC de dimecres en el qual rebutjava prendre les "mesures necessàries" perquè els antidisturbis puguin exercir el dret a vot.</p>
      <p>La interlocutòria de la sala contenciosa-administrativa de l'alt tribunal indica a la JEC els criteris perquè executi la resolució del Suprem d'aquest divendres segons els quals apunta que l'administració electoral <b>haurà d'establir "un</b> <b>procediment de sol·licitud de vot per correu a les delegacions del govern a Catalunya</b>" i ampliar el termini d'emissió de vot per correu per als policies fins al mateix 10 de novembre, amb termini per a escrutini fins al 13.</p>
      <p>Només podran acollir-se a aquest procediment excepcional els agents de la Policia Nacional que hagin estat <b>desplaçats sense advertència prèvia a partir del 31 d'octubre de 2019, inclòs</b>. El Ministeri de l'Interior haurà "d'adoptar totes les mesures necessàries per a fer-ho desplaçant tots els empleats de Correus que siguin pertinents a tal efecte".</p>
    </article>
  </body>
</html>