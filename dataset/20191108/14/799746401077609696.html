<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.eurointegration.com.ua/news/2019/11/8/7102823/"/>
    <meta property="og:site_name" content="Європейська правда"/>
    <meta property="article:published_time" content="2019-11-08T14:56:49+00:00"/>
    <meta property="og:title" content="Гаага: Україна довела прийнятність справи про порушення прав кримських татар та українців Росією"/>
    <meta property="og:description" content="Міжнародний Суд ООН відхилив аргументи РФ ходо скарги України про порушення Росією Міжнародної конвенції про ліквідацію всіх форм расової дискримінації (Україна проти РФ)."/>
  </head>
  <body>
    <article>
      <h1>Гаага: Україна довела прийнятність справи про порушення прав кримських татар та українців Росією</h1>
      <address>
        <time datetime="2019-11-08T14:56:49+00:00">08 Nov 2019, 14:56</time>
      </address>
      <p>Міжнародний суд ООН відхилив аргументи РФ щодо скарги України про порушення Росією Міжнародної конвенції про ліквідацію всіх форм расової дискримінації (Україна проти РФ).</p>
      <p>Як повідомляє "Європейська правда", відповідне рішення було оголошено сьогодні в Гаазі.</p>
      <p>Суд ООН виносив рішення щодо юрисдикції, тобто про можливість застосування цієї конвенції щодо дискримінації кримських татар та українців у Криму.</p>
      <p>Рішення ухвалене практично одноголосно, проти проголосував лише суддя від Росії Скотніков.</p>
      <p>Як повідомлялося раніше, Суд також підтримав Україну щодо <a href="https://www.eurointegration.com.ua/news/2019/11/8/7102822/"><b>Конвенції про боротьбу з фінансуванням тероризму</b></a> стосовно подій на Донбасі.</p>
      <p>Україна ініціювала позов проти Російської Федерації в січні 2017 року і <b><a href="https://www.eurointegration.com.ua/news/2019/01/14/7091529/">вимагає </a></b>відшкодувати збитки за триваючі і систематичні порушення обох конвенцій.</p>
      <p>У квітні 2017 року Міжнародний суд ООН ухвалив рішення про застосування тимчасових заходів, <b><a href="https://www.eurointegration.com.ua/news/2017/04/19/7064719/">наказавши Росії утримуватись від збереження або застосування нових обмежень</a></b> на права кримськотатарської спільноти зберігати свої представницькі інституції, зокрема Меджліс кримськотатарського народу, та забезпечити доступ до освіти українською мовою.</p>
      <p>Серед звинувачень, висунутих Росії - надання зброї та інших видів допомоги незаконним збройним формуванням; збиття літака "Малайзійських авіаліній" рейсу MH17; обстріли житлових районів Маріуполя та Краматорська; знищення цивільного пасажирського автобуса неподалік Волновахи; вибух під час мирного зібрання в Харкові; дискримінація щодо української та кримськотатарської громад; заборона діяльності Меджлісу кримськотатарського народу; хвилі зникнень, вбивства, самовільні обшуки, затримання; обмеження на викладання української й кримськотатарської мов.</p>
      <p>
        <i>
          <b>Детальніше про ухвалене в Гаазі рішення читайте у статті "<a href="https://www.eurointegration.com.ua/articles/2019/11/8/7102832/">Перемога повна, але не остання: що означає рішення Суду ООН по Криму та Донбасу</a>".</b>
        </i>
      </p>
    </article>
  </body>
</html>