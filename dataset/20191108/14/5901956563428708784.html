<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/nove-oblike-zasvojenosti-245829"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T14:47:00+00:00"/>
    <meta property="og:title" content="Nove oblike zasvojenosti"/>
    <meta property="og:description" content="Na Nacionalnem inštitutu za javno zdravje (NIJZ) so pred dnevi predstavili publikacijo Z zdravjem povezana vedenja v šolskem obdobju med mladostniki v Sloveniji – izsledki mednarodne raziskave HBS..."/>
  </head>
  <body>
    <article>
      <h1>Nove oblike zasvojenosti</h1>
      <h2>Glede na podatke o razširjenosti nekemičnih zasvojenosti in uporabe psihoaktivnih snovi bi bilo nujno treba krepiti preventivne aktivnosti.</h2>
      <address><time datetime="2019-11-08T14:47:00+00:00">08 Nov 2019, 14:47</time> by <a rel="author">Natalija Mljač</a></address>
      <slideshow>
        <figure>
          <img src="https://www.slovenskenovice.si/images/slike/2019/11/04/1568735.jpg"/>
          <figcaption>GETTY IMAGES/ISTOCKPHOTORaziskava je pokazala, da le 22 odstotkov slovenskih anketirancev spi priporočenih devet ur ali več. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568722.jpg"/>
          <figcaption>Izsledke raziskave so predstavile Andreja Drev, Helena Koprivnikar, dr. med., dr. Maja Roškar in doc. dr. Helena Jeriček Klanšček. FOTO: Natalija Mljač</figcaption>
        </figure>
        <figure>
          <img src="https://www.slovenskenovice.si/images/slike/2019/11/04/1568741.jpg"/>
          <figcaption>GETTY IMAGESPetina mladostnikov igra igre vsak dan ali skoraj vsak dan. FOTO: Guliver/Getty Images</figcaption>
        </figure>
      </slideshow>
      <p>Na Nacionalnem inštitutu za javno zdravje (NIJZ) so pred dnevi predstavili publikacijo Z zdravjem povezana vedenja v šolskem obdobju med mladostniki v Sloveniji – izsledki mednarodne raziskave HBSC 2018. Raziskava se izvaja vsaka štiri leta, zdaj že v 49 državah, in poteka v sodelovanju s Svetovno zdravstveno organizacijo.</p>
      <figure>
        <img src="https://www.slovenskenovice.si/images/slike/2019/11/04/1568722.jpg"/>
        <figcaption>Izsledke raziskave so predstavile Andreja Drev, Helena Koprivnikar, dr. med., dr. Maja Roškar in doc. dr. Helena Jeriček Klanšček. FOTO: Natalija Mljač</figcaption>
      </figure>
      <p>Publikacija daje vpogled v stanje na področju zdravstvenih izidov, družine, šole, prijateljev, duševnega zdravja, življenjskega sloga, tveganih vedenj, uporabe interneta in digitalnih tehnologij med 11-, 13-, 15- in (v Sloveniji tokrat prvič) 17-letniki, hkrati pa tudi v ugodne in neugodne smernice od 2002. (Slovenija sodeluje od takrat) do 2018. Na anketna vprašanja je pri nas odgovarjalo 7449 mladostnikov, približno polovica deklet in polovica fantov.<br/><br/>V mednarodni vprašalnik so letos prvič uvrstili nove vsebinske sklope, na primer o internetnih stikih, uporabi spletnih družabnih medijev, igranju igric. Ker je november mesec preprečevanja zasvojenosti, so na NIJZ izpostavili nove oblike zasvojenosti – tudi s tehnologijami smo lahko zasvojeni – ter stanje in smernice na področju alkohola, tobaka in drog.<br/><b>Islandski zgled</b><br/>Kaj lahko storimo? Glede na podatke o razširjenosti nekemičnih zasvojenosti in uporabe psihoaktivnih snovi (PSA) bi bilo nujno treba krepiti preventivne aktivnosti. Da so dobro načrtovani preventivni ukrepi lahko izjemno uspešni, priča Islandija. Pred dobrimi 20 leti je bila tam raba alkohola višja kot v drugih evropskih državah, imeli so visok odstotek vsakodnevnega kajenja in uporabe konoplje, a jim je z različnimi ukrepi (sprememba zakonodaje, krepitev povezanosti med starši in šolo, krepitev starševske vloge, krepitev pomoči ogroženim mladostnikom, vključitev vseh pomembnih deležnikov v skupnosti, vključno s policijo) uspelo krepko znižati odstotek mladostnikov, ki uporabljajo PSA.<br/><br/><br/>Več kot polovica (64,3 odstotka) anketiranih slovenskih mladostnikov je vsaj enkrat na dan ali pogosteje v spletnem stiku z dobrimi prijatelji. Približno petina igra igre vsak dan ali skoraj vsak dan. Na dan, ko jih igrajo, jim 46,3 odstotka nameni od dve do tri ure ali več. Približno desetina mladostnikov je na lestvici zasvojenosti z igrami pritrdilno odgovorila na pet ali več trditev, kar kaže na prisotnost znakov zasvojenosti.<br/> </p>
      <h3>Alkohol, tobak, droge</h3>
      <p>Znano je, da je uživanje alkohola za otroke in mladostnike tvegano, a raziskava kaže, da ga je do 17. leta že pila večina (86 odstotkov) slovenskih mladostnikov, kar gre pripisati permisivnemu okolju oziroma tolerantnemu odnosu do alkohola.</p>
      <figure>
        <img src="https://www.slovenskenovice.si/images/slike/2019/11/04/1568741.jpg"/>
        <figcaption>Petina mladostnikov igra igre vsak dan ali skoraj vsak dan. FOTO: Guliver/Getty Images<cite>GETTY IMAGES</cite></figcaption>
      </figure>
      <p>Raziskava hkrati kaže, da uporaba alkohola med 15-letniki upada, prav tako je upadel delež tistih, ki so bili prvič opiti v starosti 13 let ali manj – vzpodbudni podatki, če vemo, da je alkohol pogosto vstopna točka za uporabo drugih psihoaktivnih snovi.<br/><br/>Vsak teden ali pogosteje kadi tobak vsak enajsti 15-letnik in vsak peti 17-letnik; če pokadi nekaj cigaret na mesec, je verjetno že zasvojen z nikotinom. Vsak dan kadi 15,6 odstotka anketiranih 17-letnikov – ti bodo redni kadilci tudi v odraslosti. Primerjava z rezultati prejšnjih raziskav kaže, da se razširjenost kajenja med mladostniki vendarle pomembno zmanjšuje.</p>
      <blockquote>42,5-<br/>odstotka 17-letnikov je že kdaj poskusilo konopljo, 3,7 odstotka jo uporablja vsak dan.</blockquote>
      <p>Po podatkih raziskave je konopljo že poskusilo 20,6 odstotka 15-letnikov in 42,5 odstotka 17-letnikov. Konopljo vsak dan uporablja 3,7 odstotka 17-letnikov; pri teh obstaja večja verjetnost za zasvojenost in razvoj psihoz. Odgovori razkrivajo, da je konoplja lahko dostopna; 17-letniki uporabljajo tudi ekstazi (4,6 odstotka), kokain (4,1 odstotka) in zdravila (4,4 odstotka). </p>
    </article>
  </body>
</html>