<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545612.html/%D9%88%D8%AD%D8%AF%D8%AA-%DB%8C%DA%A9-%D8%AA%D8%A7%DA%A9%D8%AA%DB%8C%DA%A9-%D9%85%D9%88%D8%B1%D8%AF-%D9%86%DB%8C%D8%A7%D8%B2-%D8%A8%D8%B1%D8%A7%DB%8C-%D9%87%D9%85%D9%87-%D8%AC%D9%88%D8%A7%D9%85%D8%B9-%D8%A7%D8%B3%D9%84%D8%A7%D9%85%DB%8C-%D8%A7%D8%B3%D8%AA--%D8%A8%D8%B1%D8%AC%D8%A7%D9%85-%DA%86%D9%87%D8%A7%D8%B1-%D8%B3%D8%A7%D9%84-%DA%A9%D8%B4%D9%88%D8%B1-%D8%B1%D8%A7-%D8%A7%D8%B2-%D9%86%D8%B8%D8%B1-%D8%B9%D9%84%D9%85%DB%8C-%D9%88-%D9%BE%DB%8C%D8%B4%D8%B1%D9%81%D8%AA-%D8%B9%D9%82%D8%A8-%D9%86%DA%AF%D8%A7%D9%87-%D8%AF%D8%A7%D8%B4%D8%AA--%D9%87%DB%8C%DA%86-%D9%86%D8%B9%D9%85%D8%AA%DB%8C-%D8%A8%D8%A7-%D9%86%D8%B9%D9%85%D8%AA-%D8%A7%D9%85%D8%A7%D9%85%D8%AA-%D9%88-%D8%B1%D9%87%D8%A8%D8%B1%DB%8C-%D9%82%D8%A7%D8%A8%D9%84-%D9%85%D9%82%D8%A7%DB%8C%D8%B3%D9%87-%D9%86%DB%8C%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T14:09:00+00:00"/>
    <meta property="og:title" content="وحدت یک تاکتیک مورد نیاز برای همه جوامع اسلامی است/ برجام چهار سال کشور را از نظر علمی و پیشرفت عقب نگاه داشت/ هیچ نعمتی با نعمت امامت و رهبری قابل مقایسه نیست"/>
    <meta property="og:description" content="نماز دشمن شکن جمعه امروز با حضور پرشور مردم خداجو و آحاد مختلف جامعه در میعادگاه‌های نماز جمعه سراسر کشور اقامه شد."/>
  </head>
  <body>
    <article>
      <h1>وحدت یک تاکتیک مورد نیاز برای همه جوامع اسلامی است/ برجام چهار سال کشور را از نظر علمی و پیشرفت عقب نگاه داشت/ هیچ نعمتی با نعمت امامت و رهبری قابل مقایسه نیست</h1>
      <h2>مهمترین محور خطبه‌های امروز نمازجمعه مراکز استان‌ها؛</h2>
      <address>
        <time datetime="2019-11-08T14:09:00+00:00">08 Nov 2019, 14:09</time>
      </address>
      <p>نماز دشمن شکن جمعه امروز با حضور پرشور مردم خداجو و آحاد مختلف جامعه در میعادگاه‌های نماز جمعه سراسر کشور اقامه شد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ نماز عبادی ـ سیاسی جمعه امروز با حضور پرشور مردم خداجو و آحاد مختلف جامعه در میعادگاه‌های نماز جمعه مراکز و شهرستان‌های سراسر کشور اقامه شد.</p>
      <p> </p>
      <p>
        <b>تهران</b>
      </p>
      <p>
        <b>آیت‌الله صدیقی: مسئولان از مذاکره با آمریکا قطع امید کنند/ برای برون‌رفت از مشکلات به جوانان اعتماد کنید</b>
      </p>
      <p>آیت‌الله سیدکاظم صدیقی خطیب نماز جمعه این هفته تهران در خطبه‌های نماز جمعه این هفته تهران در سخنانی با اشاره به سالروز 13 آبان، روز ملی مبارزه با استکبار و روز دانش‌آموز، گفت: 13 آبان اعلان انزجار از استکبار و نشانه عمق بصیرت مردم عزیز ما از ناحیه خطری است که بشریت، امنیت و حقوق انسان‌‌هار ا تهدید می‌کند.</p>
      <p>وی افزود: مردم ایران از سال 1332 تحت سلطه‌طلبی آمریکایی‌‌ها و استکبار بودند که آن را فراموش نمی‌کنند، نمونه آن دولت ملی مصدق بود که علی‌رغم اعتمادی که مصدق به آمریکا کرد، مثل همه کسانی که اعتماد می‌کنند و توسری می‌خورند، به ذلت کشیده شد.</p>
      <p>خطیب نماز جمعه این هفته تهران خطاب به مسئولان و حامیان اعتماد به آمریکا، گفت: لازم است مسئولان از سرنوشت مصدق که آمریکایی‌ها اعتماد کرد، درس بگیرند، با وجود اعتمادی که مصدق به آنها کرده بود، اما او را در روستایی، محدود و تحقیر کردند و یک رژیم منحوس بی‌کفایتی را سر کار گذاشتند که همه چیز این مملکت را در دوران پهلوی به غارت بردند.</p>
      <p>آیت‌الله صدیقی اضافه کرد: در این مدتی که انقلاب به پیروزی رسید، آمریکا از هر تلاشی برای ضربه زدن به ملت بزرگ ایران مضایقه نکرد، تسخیر این لانه جاسوسی نه تنها مورد تأیید امام(ره) قرار گرفت، بلکه ایشان به دانشجویان پیام دادند که "آنجا را از دست ندهید، خوب جایی را گرفتید" و برای مهر تأیید بر آن، ایشان این اتفاق(تسخیر لانه جاسوسی) را انقلاب دوم نامیدند.</p>
      <p>وی با تأکید بر اینکه ملت ایران مصمم است کشور را از زیر سلطه همه کشورهای مستکبر خارج کند و جبهه‌‌ای را بسازد که شکوفایی این جبهه، ظهور حضرت مهدی(عج) باشد، اظهار داشت: انشاء‌الله خداوند زمینه‌های ظهور آن حضرت را فراهم خواهد کرد.</p>
      <p>خطیب نماز جمعه این هفته تهران ادامه داد: جهان تشنه عدالت، امنیت، وحدت و ارزش‌های والای اخلاقی است، می‌بینید که روزر نهم ربیع چه غوغایی است، آنهایی که ارتباط قلبی با حضرت زهرا دارند می‌دانند که توجیه داغ امام حسین(ع) برای ایشان، وعده آمدن مهدی(عج) بود که ایشان با رضا، پذیرفت، به همه منتظران و امیدواران، مهدی‌‌یاوران و مهدی‌باوران تبریک و تهنیت می‌گویم.</p>
      <p>به گزارش <a href="https://www.tasnimnews.com/">خبرگزاری تسنیم</a>، خطیب نماز جمعه این هفته تهران همچنین در ادامه خطبه‌هایش به نامگذاری امسال از سوی رهبر انقلاب به سال رونق تولید اشاره کرد و خطاب به مسئولان اجرایی کشور، گفت: در این ماه‌هایی از سال 98 گذشته، تا مدتی در انتظار برجام نشستید و آنچه نباید گفته شود در شعارها گفته شد، کاری انجام ندادند تا برجام عملی شود، مگر طرفداران مذاکره نمی‌گفتند دیوار بی‌‌اعتمادی فرو ریخت، آیا یک تحریم برداشته شد؟</p>
      <p>آیت‌الله صدیقی اضافه کرد: هم در زمان دولت قبلی آمریکا و هم در زمان دولت فعلی این کشور، این تحریم‌ها علیه ملت ایران ادامه پیدا کرد، آقایان منتظر شدند تا برجام با آن فرجامش انجام شود و هر سه ماه منتظر باشیم که رئیس‌جمهور آمریکا چه تصمیمی بگیرد، حالا هم که منتظر رئیس‌جمهور فرانسه نشسته‌اند، مگر مار از یک سوراخ چند بار گزیده می‌شود؟</p>
      <p>وی از مسئولان خواست تا از مذاکره با آمریکا قطع امید کرده و برای برون‌رفت از مشکلات فعلی کشور در تمامی عرصه‌ها به جوانان اعتماد کنند، گفت: مگراینهایی که در نانو و در قسمت‌‌های مختلف با این تحریم‌ها مقابله کرده و پیشرفت‌هایی رسیده‌اند، نمی‌توانند در جبهه اقتصادی یاری رسانده و گره‌ای از مشکلات باز کنند، چرا مسئولان اعتماد نمی‌کنند؟</p>
      <p>خطیب نماز جمعه این هفته تهران افزود: اینهایی که جنگ هشت ساله را بدون موشک به پیروزی رساندند، آیا با اعتماد به آنها در جنگ اقتصادی نمی‌توان کارساز بود؟ در جبهه اقتصاد، فرهنگ و اجرای دستورات خدا و کسب مهارت‌های لازم و برای رویارویی با ابرقدرت‌ها در عرصه اقتصادی به جوانان اعتماد کنیم.</p>
      <p>آیت‌الله صدیقی با تأکید بر اینکه در مسائل نظامی، اقتصادی، فرهنگی، علمی و پژوهشی باید حرف اول را بزنیم، افزود: باید از جوان‌های کاری در همه عرصه‌ها، مجاهد، جهادگر و ایثارگر و از جان گذشته بسازیم که در این جبهه اقتصادی هم افتخارآفرینی کنند؛ نباید به انتظار مذاکره مجدد دلخوش کنیم، مردم ایران با همه وجودشان در روز 13 آبان در بیش از هزار شهر به صحنه آمدند و باب مسئله مذاکره با آمریکا را برای همیشه بستند.</p>
      <p>وی به مطرح شدن موضوع الحاق ایران به FATF از سوی برخی مقامات دولتی اشاره و تصریح کرد: هنوز هم مسئله FATF را مطرح می‌کنند و به دروغ می‌گویند که در جلسه سران قوا تصویب کردند، البته به بیت هم نسبت دادند که تکذیب شد، به برجام هم اعتماد کردند، اما نتیجه چه شد؟ مسئولان، به مردم اعتماد کنید و جوان‌ها را به کار بگیرید، نتیجه امور بهبود خواهد یافت.</p>
      <p>خطیب نماز جمعه این هفته تهران همچنین در خطبه‌ اول نماز جمعه تهران با بیان اینکه مسئولان و مزدبگیران ملت، خود را اربابِ مردم نبینند، گفت: این حقوق‌هایی که مسئولان دریافت می‌کنند، از سفره ملت و از جیب همین مردمِ جنوب شهر و شهید داده‌ها و مدافعان بزرگوار حرم است؛ اگر همین‌ها یاد خدا را داشته باشند، گرانی‌ها و فاصله‌ها را تحمل نمی‌کنند.</p>
      <p>وی خطاب به مسئولان، اظهار داشت: مسئولان رعایت حقوق مردم را نصب‌العین خودشان قرار دهند، نوکری مردم را برای خودشان افتخار بدانند، یاد خدا هم برای انسان آرامش می‌آورد و هم در برابر آسیب‌ها انسان را بیمه می‌کند. مسئولان نوکری مردم را برای خودشان افتخار بدانند.</p>
      <p>خطیب نماز جمعه این هفته تهران ضمن تأکید بر لزوم توجه به یاد خدا، گفت: مسئولان اگر خدا را فراموش نکنند، گرانی و فاصله طبقاتی را تحمل نمی‌کنند و رنج رنجورها را برنمی‌تابند؛ این موضوع به‌خصوص درباره مسئولان و حقوق بگیران ملت، اهمیت ویژه‌ای دارد.</p>
      <p> </p>
      <p>
        <b>خراسان رضوی</b>
      </p>
      <p>
        <b>آیت‌الله علم‌الهدی: منع پخش اعترافات متهمان از رسانه ملی ضدشفاف‌سازی است</b>
      </p>
      <p>به گزارش <a href="http://sobhtoos.ir/">صبح توس</a>؛ آیت‌الله سیداحمد علم‌الهدی ظهر امروز در خطبه‌های نماز جمعه مشهد در جوار بارگاه منور رضوی اظهار داشت: کلام ما در خطبه نخست درباره مصادیق تقوا است و سخن در مصادیق تقوا در جریان اقتصاد زندگی و معیشت ادامه داشت و در هفته گذشته درباره مصداق تقوا در کسب درآمد حلال و اجتناب از درآمد حرام مبحثی مطرح شد.</p>
      <p>نماینده ولی‌فقیه در خراسان رضوی گفت: سخن درباره مصداق تقوا در درآمد بود و امروز درباره مصداق تقوا در مصرف و هزینه است، اینکه انسان در زندگانی‌اش یک درآمد حلال و پاکی داشته باشد اما در مقام مصرف، بی‌باکانه مصرف کند و بخواهد زندگی خود را در قالب لذائذ نفسانی و رفاه نامشروع اداره کند با تقوا سازگار نیست.</p>
      <p>علم‌الهدی بیان کرد: در کسب درآمد رعایت تقوا مطرح است و در مصرف و هزینه نیز باید رعایت تقوا را داشته باشیم به‌ویژه افرادی که تازه تشکیل زندگی داده و ازدواج کرده‌اند باید به این نکته توجه کنند زیرا یکی از مشکلات خانواده جوان برنامه‌ریزی در مصرف است.</p>
      <p>وی افزود: در جامعه اگر گروه پولدار با تجمل جامعه را برهم بزنند، جوانان نیز به زندگی فعلی خود راضی نخواهند بود و این مسئله نظام اقتصادی جامعه را به‌هم می‌ریزد.</p>
      <p>عضو مجلس خبرگان رهبری در ادامه با اشاره به ایام سرور و شادی اهل بیت(ع) گفت: ملاک سرور و شادی ما آغاز امامت وجود مقدس امام زمان(عج) است اما برادران و خواهران این روزهای که بر امام زمان(عج) می‌گذشت در سیره و زندگانی هیچ امامی پیش نیامد زیرا هیچ امامی در آغاز امامتش در ظاهر در شکل یک فرد 5 ساله، آواره بیابان، بی‌خانه و بی‌سامان نشد. در عین شادی این روزها به این نکات توجه داشته باشید.</p>
      <p>علم‌الهدی با اشاره به هفته وحدت و اینکه وحدت باید دارای معیاری باشد خاطرنشان کرد: وحدت، محور می‌خواهد و آن محوری که امروز سبب می‌شود همه فرق اسلامی و همه اقوام و مذاهب کنار هم باشند اقتضا می‌کند همه مسلمانان جهان در هر شرایط و بینش و هر مذهبی کنار هم باشند و هماهنگ باشند و از حریم پیامبر(ص) و اسلام در مقابل دشمن بایستند و دشمن اسلام را نابود کنند.</p>
      <p>نماینده ولی‌فقیه در خراسان رضوی با بیان این نکته که به برکت امام هشتم(ع) در این شهر برکاتی در هفته اخیر داشتیم اظهار داشت: باید به این برکات توجه کرد؛ از ریاست سازمان صدا و سیما باید تشکر کرد که زمینه HD شدن شبکه خراسان را فراهم کرد و امیدواریم این مسئله سبب شود همه کشور و جهان در زیر پوشش فرهنگ ثامن‌الائمه(ع) قرار بگیرند.</p>
      <p>علم‌الهدی تصریح کرد: برکت دیگری که داشتیم و امروز نیز ادامه دارد، حضور پربرکت ریاست قوه قضائیه و اولیا و متولیان قضایی کشور در این نماز جمعه و در شهر مشهد است با تشکر از زحمات ارزشمند و ابتکارات قابل توجه قوه قضائیه در مبارزه با فساد باید گفت آن چه برای ما قابل توجه است و قانون اساسی نیز اصرار دارد مسئله شفاف‌سازی در پیگیری مبارزه با فساد است.</p>
      <p>وی گفت: همه کسانی که در این کشور هستند نوکر مردم هستند و اصل مردم هستند و خادم و نوکر مردم هستیم؛ نوکر وقتی برای اربابش کار می‌کند باید برای اربابش شفاف‌سازی کند؛ فساد اقتصادی ویروس مهلکی است که جان و امنیت و ناموس مردم را هدف گرفته است؛ فساد یک ویروس اقتصادی است؛ یک مفسد که دنبال چاپیدن و دزدیدن است تنها بر پیکر دارایی مردم ضربه نزده بلکه این مفسد این ثروت انبوه را جز برای عیاشی و زندگی مرفه نمی‌خواهد.</p>
      <p>امام جمعه مشهدمقدس گفت: مفسد دنبال فساد اقتصادی، ولنگاری و چشم دوختن به ناموس بی‌گناه و مظلوم مردم است؛ مفسد یک عنصر ناپاک است که باید برای این مردم جانی و خائن به مالشان مشخص شود؛ برخی زمزمه‌های مسموم برای جلوگیری از این حرکت مجاهدانه قوه قضائیه برای این است که در مملکتی دزد بگیری شروع شده یک وقت گریبان خود اینها به عنوان دزد گیر نیفتد؛ می‌گویند فساد را که علنی می‌کنید سبب نومیدی مردم می‌شود در حالی که برعکس است، شما مردم را نادان فرض کرده‌اید، مردم خوب می‌فهمند؛ دزدی‌ها را مردم خوب می‌دانند.</p>
      <p>علم‌الهدی ادامه داد: مردم می‌بینند که بعضا اولیات زندگی خود را ندارند اما فلانی هر روز بر ثروتش افزوده می‌شود و می‌فهمد دزد است، اگر دزد نبود این طور نبود که عده‌ای به نان شب محتاج باشند اگر دزدبگیر در این مملکت پیدا نشد مردم نومید می‌شوند اما دزدبگیر پیدا شود مردم امیدوار می‌شوند می‌گویند این حرکت سرمایه‌دار را فراری می‌دهد، سرمایه‌دار دنبال سود حلال است یا می‌خواهد به دزدان اضافه شود. سرمایه‌داری که می‌خواهد بر دزدها اضافه شود بهتر که فرار کند.</p>
      <p>وی بیان کرد: سرمایه‌دار باتقوا و متدین و سرمایه‌دار حلال‌خور و پاک و مقدسی که می‌خواهد سرمایه‌اش را به‌کار گیرد و رزق و سود حلال بدست بیاورد وقتی می‌فهمد مملکت جای دزدی نیست بیشتر تشویق می‌شود و می‌داند پولش را کسی نمی‌دزدد.این مسئله دزد را فراری می‌دهد. مطلق جریانات و طرح‌ها و لوایحی که شفاف‌سازی زیر سوال ببرد از نظر مردم ما تولید سوءظن می‌کند.</p>
      <p>امام جمعه مشهد با انتقاد از طرح اخیر مجلس با عنوان منع پخش اعترافات متهمان از صدا و سیما و رسانه ملی اظهار داشت: این ضدشفاف‌سازی است؛ یک آدمی محور رسانه‌ای ضدانقلاب و استکبار بوده و ایثارگران جان برکف سپاه این را گرفتند و از چنگ تمام دستگاه‌های اطلاعاتی و جاسوسی دنیا گرفتند، این عنصر این چنینی که در هر جلسه‌ای مسئولان می‌نشستند خبرش را وارونه پخش می‌کرده، اگر افشاگری کرد و عناصر و عوامل خبررسان را برملا کرد مردم نباید بفهمند؟ مردم خائن‌شناس نباشند؟ اگر با دوز و کلک همین خائن در دستگاه مجریه و مقننه و قضائیه نفوذ کرد چه؟</p>
      <p>علم‌الهدی تاکید کرد: این منع شفافیت سبب خواهد شد برای مردم مسائل روشن نباشد، امتیاز کشور ما دو چیز است: یکی اینکه مردم ما در سایه رهنمودهای حجت امام زمان(عج) هوشیار هستند؛ امتیاز دوم کشور ما این است که مردم خودشان برای خودشان تصمیم می‌گیرند؛ هیچ مملکتی در دنیا نیست که مردم مملکت خودشان برای خودشان تصمیم بگیرند، حتی در آمریکا نیز لابی صهیونیسم تصمیم می‌گیرد. 45 میلیون آدم در آمریکا نان شب ندارند و هستی و ثروتشان زیر پای صهیونیست‌ها است.</p>
      <p> </p>
      <p>
        <b>سیستان و بلوچستان</b>
      </p>
      <p>
        <b>آیت‌الله مصطفی محامی: وحدت یک تاکتیک مورد نیاز برای همه جوامع اسلامی است</b>
      </p>
      <p>به گزارش <a href="http://asrehamoon.ir/">عصرهامون</a>؛ امام جمعه زاهدان در خطبه‌های این هفته نماز که در مصلی قدس برگزار شد، گفت: شیوه و روش زندگی رسول مکرم اسلام بهترین الگو برای همه مسلمانان است که کردار و رفتار ایشان درس عبرت برای همگان به حساب می آید.<br/> <br/>آیت‌الله مصطفی محامی افزود: امسال نیز باید جشن های هفته وحدت در سیستان وبلوچستان با شکوه زیاد و حضور مردم استان برگزار شود و به وسیله این مراسم ها محبت خود به رسول گرامی و خاندان اهل بیت را ابراز کنیم تا در آخرت نیز سعادتمند شویم.<br/> <br/>نماینده ولی فقیه در سیستان وبلوچستان با اشاره به اینکه زیارت قبور و پیاده روی برای زیارت قبور رسول الله و سایر ائمه نوعی ابراز دوستی و محبت است تاکید کرد: امروز لازم است تا همگان به یک وحدت پایدار و دائمی دست پیدا کنند و در شرایط کنونی وحدت تنها یک تاکتیک مختص شیعیان نیست بلکه می توان از آن به عنوان یک استراتژی لازم و ضروری برای همه جوامع اسلامی یاد کرد.<br/> <br/>به گفته آیت الله محامی؛ دشمنان اسلام و معاندان انقلاب اسلامی ایران همواره در تلاش هستند تا با ایجاد تفرقه و اختلافات قومی و مذهبی به این مملکت ضربه بزنند که وارد شدن هرگونه خدشه به می تواند به مردم شیعه و سنی ضربه وارد کند و باید با تمام توان جلوی تحرکات دشمن را بگیریم.<br/> <br/>خطیب جمعه زاهدان همچنین از مردم سیستان وبلوچستان برای حضور حداکثری در راهپیمایی دشمن شکن و استکبارستیز 13 آبان قدردانی کرد و گفت: این حضور مردم بار دیگر به دشمنان ثابت کرد که جوانان امروز همچون هم سن و سالان خود در گذشته راه و روش زندگی و مقاومت را درک کرده اند و بر اصول انقلابی خود پایبند هستند.</p>
      <p> </p>
      <p>
        <b>کهگیلویه و بویراحمد</b>
      </p>
      <p>
        <b>حجت‌الاسلام حسینی: آمریکا در عراق به دنبال تفرقه‌افکنی بین هم‌پیمانان ایران است</b>
      </p>
      <p>به گزارش صبح زاگرس،‌ امام جمعه شهر یاسوج در خطبه اول نماز جمعه ضمن توصیه نمازگزاران به تقوای الهی، گفت: منظور از تقوا فقط معنا و ترجمه آن نیست، بلکه مسائلی که برای انسان گناه محسوب می شود مانند غیبت، دروغ گویی، تضییع بیت المال منظور است.   وی افزود: امام علی (ع) می فرماید: کسی به بهشت دست پیدا می کند که از محرمات و گناهان دوری کند، بنابراین باید انسان با عمل و تلاش کاری که مقبول درگاه الهی است را انجام داده تا در بهشت خداوند قرار گیرد.   حجت الاسلام حسینی افزود: انسان به وسیله مال و نیروی انسانی که از مزیت ها و نعمت ها برای انسان است، چگونه می تواند در قیامت به او کمک کند؟ قرآن کریم در این خصوص می فرماید روزی خواهد آمد که مال و فرزندی برای انسان سودی ندارد مادامی که مال او در را مصارف الهی و فرزندان در حال عبادت و طاعت باشد و از طرفی با قلب سالم و عمل شایسته نزد خداوند حاضر شود.   امام جمعه شهر یاسوج گفت: در استان ما برای فلان نماینده تبلیغات داشته که برای او رای جمع آوری کنند بعد از چند سال بین طرفداران و نماینده اختلاف افتاد و طرف داران فردی دیگری را انتخاب کردند و در این بین باید دید چه اعمالی انجام شد و آیا اعمال و طرف داران مورد رضایت خداوند بوده است؟    وی بیان کرد: دوستی با دنیا سرچشمه همه خطاها بوده، دوستی با دنیا سبب می شود حتی انسانی که روزی در جنگ صفین و جانباز آن جنگ ها بود روزی دیگر در جریان کربلا فرزند رسول خدا را به شهادت برساند، از طرفی اگر دنیا مزمت شده به معنای استفاده حلال دنیا نیست بلکه باد هر طریقی ثروت جمع آوری کرد و خلق خدا را فراموش کرد، مرمت شده است.   حجت الاسلام حسینی در خطبه دوم نماز جمعه این هفته یاسوج با اشاره به شهادت امام حسن عسکری(ع) و آغاز امامت حضرت ولی عصر (عج)، بیان کرد: در ماه ربیع الاول ولادت پیامبر مکرم اسلام است و در همین خصوص با توجه به نظریات شیعه و اهل سنت در خصوص ولادت پیامبر یک هفته را به هفته وحدت نام گذاری کرد، امام با بیان الهی خود دلها را تسخیر کرد، مردم را به صراط مستقیم هدایت کرد، هفته وحدت تبلیغات دشمن را که درصدد اختلاف افکنی بودند خنثی کرد.   امام جمعه شهر یاسوج افزود: مسوولان و خدمت گزاران مردم با هم هماهنگ باشند و دچار تشت آراء نباشند زیرا با وجود وحدت میتوانند بهتر به مردم خدمت کنند.   وی افزود: آمریکا از اویل پیروزی انقلاب با هزینه ها و فعالیت ها، تلاش زیادی داشت به ایران بازگردد و سیاست های استعماری خود را بر ایران حاکم کند، اما آنها با وجود مردم و ملت ایران و امام و رهبری نتوانستند سیاست ها خود را پیاده سازی کنند، در روزهای اخیر آمریکا با فتنه انگیزی در عراق درصدد است هم‌پیمانان ایران را از کشور ایران جدا کند اما نخواهد توانست و این تفکر را به گور خواهد برد.   امام جمعه شهر یاسوج گفت: در راهپیمایی ۱۳ آبان سه واقعه مهم تبعید امام، به شهادت رساندن دانش آموزان و تسخیر لانه جاسوسی را پشت سر گذاشتیم، این سه رویداد را  گرامی داشته و باید بیان کنیم هر ملتی که از اندیشه ها و آرمان های امام و رهبر خود در همه امور پیروی کند، در امورات مختلف موفق و پیروز خواهد بود.    وی افزود: یاسوج شهر مهاجرپذیر است، مسجد به اندازه کافی وجود ندارد، مردم، مسوولان و ثروتمندان باید اگر کاخی می سازند، مسجد هم در کنار آن احداث کنند و در روایت داریم اگر کسی به اندازه لانه پرنده ای در کار مسجد سهیم باشد خداوند به شرط اخلاص برای او خانه‌ای در بهشت برای خواهد ساخت.   وی افزود: مردم باید در رای دادن خداوند را در نظر گرفته و ملاک های او را مدنظر قرار دهند، زیرا در روز قیامت باید مسوول اعمال و پاسخگوی آنها باشند.    </p>
      <p>
        <b>همدان</b>
      </p>
      <p>
        <b>آیت الله شعبانی: قرآن دوای درد های جامعه ماست/ مداخله ایران در مسائل عراق کذب است</b>
      </p>
      <p>به گزارش عصر همدان، آیت الله حبیب الله شعبانی در خطبه های نماز جمعه همدان گفت: توجه به قرآن در جامعه و زندگی ما بسیار کم است ، قرآن دوای درد های جامعه ی ماست ، شفای ما در این قرآن است، این کتاب نوری است که حاوی حکمت های فراوانی است؛ پیامبر اکرم (ص)فرمودند: که در آخرالزمان و در بهبهه ی فتنه ها به قرآن کریم مراجعه کنید که این قرآن ثقل اکبر است و ان شاالله خداوند متعال مارا با این کتاب ارزشمند بیشتر آشنا کند.</p>
      <p>وی ادامه داد: قرآن کریم کتاب هدی ست ، یعنی مارا هدایت میکند و این نشان میدهد که ما در مسیری هستیم که به این مسیر ابدیت می گویند ، برای اینکه انسان مسیر خودرا گم نکند نیازمند هدایت است چون اگر مسیر را اشتباه برود دچار ضلالت و گمراهی می شود ، اما دستیابی به این هدایت چشم باز می خواهد ، توجه میخواهد. اگر انسان غفلت پیدا کرد اهل اعراض می شود و راه را پیدا نمی کند، اگر کسی میخواهد دست به چراغ بشود و راه را گم نکند ، این نیازمند مواردی است که در هفته های آینده به آنها اشاره می کنیم.</p>
      <p>آیت الله شعبای بیان کرد : در آغاز غیبت صغری این سوال برای جامعه شیعه پیش آمد که وقتی امام معصوم در غیبت هستند مردم باید به چه کسی مراجعه کنند؟ و شبهاتی اینچنین بوجود می آمد، مرحوم صدوق کتابی با عنوان کمال الدین نوشت که در کتاب به شبهات پاسخ داده شده است. امام در توقیع شریف برای این موضوع پاسخ واضحی داده که در هنگام غیاب ما به راویان حدیث ما مراجعه کنید ، امام خمینی (ره)نیز این حدیث را در کتاب ولایت فقیه خود بیان کرده و این موضوع ولایت فقیه دستور صریح حضرت ولی عصر است.</p>
      <p>وی با اشاره به اتفاقات منطقه و عراق اظهار کرد: متاسفانه بعضی از بعثی ها و بعضی از شیعیان که مواضع مشخص دارند در صدد این هستند که بگویند ایران در مسائل عراق مداخله میکند که این کذب است ، چون این کشور قانون خود را دارد و امیدواریم کسانی که منافعی در این موضوع دارند و نفعی از این اظهار نظر ها می برند به راه راست هدایت شوند.</p>
      <p> </p>
      <p>
        <b>مازندران</b>
      </p>
      <p>
        <b>حجت‌الاسلام لائینی: همه باید مطیع و گوش به فرمان مقام معظم رهبری باشیم</b>
      </p>
      <p> </p>
      <p>به گزارش <a href="http://www.bloghnews.com/">بلاغ</a>، حجت الاسلام محمدباقر محمدی لائینی در خطبه‌های نماز جمعه شهرستان ساری، اظهار کرد: گام دوم انقلاب می‌تواند مهمترین سند برای رسیدن مازندران به توسعه باشد و در این راه و برای رسیدن مازندران به استانی رشد یافته و پیشرفته با مسئولان استانی می‌توان همفکری کرد.<br/><br/>وی افزود: آسیب‌ها و ضعف‌ها در بخش‌های مختلف وجود دارد که با کمک مسئولان باید آن را به حداقل رساند.<br/><br/>امام جمعه ساری با بیان اینکه مردم مازندران مطیع ولایت امر و بیزار از دشمنان هستند، گفت: برجستگی‌ها مردم مازندران در عرصه‌های مختلف با همکاری و مشورت نخبگان علمی و دینی بیان شود.<br/><br/>این مسئول ادامه داد: لازم است جریان انقلابی و جوانان مومن را همراهی و تقویت کنیم.<br/><br/>محمدی لائینی گفت: همه باید مطیع و گوش به فرمان مقام معظم رهبری باشیم که هم نائب امام زمان (عج) است و هم تجربه گران سنگی در زعامت امت اسلامی دارد.<br/><br/>وی افزود: تجربه نشان داده است هرگاه به منویات و فرمایشات مقام معظم رهبری عمل کردیم از گذرگاه‌های سخت تاریخی به سلامت عبور کردیم.<br/><br/>نماینده ولی فقیه در مازندران با قدردانی از مردم، مسئولان استان، نمایندگان مردم در مجلس شورای اسلامی و اصحاب رسانه‌ها از صدا و سیمای مازندران نیز بخاطر پوشش زنده و مستقیم مراسم معارفه و نماز جمعه قدردانی کرد.</p>
      <p> </p>
      <p>
        <b>ایلام</b>
      </p>
      <p>
        <b>حجت‌الاسلام کریمی: جامعه اسلامی نیازمند وحدت است/ نمایان شدن چهره واقعی آمریکا با مقاومت ملت ایران</b>
      </p>
      <p>به گزارش <a href="http://www.ilamebidar.ir/news/39378">ایلام بیدار</a>، حجت الاسلام والمسلمین "اله نور کریمی تبار"،  نماینده ولی فقیه در استان و امام جمعه ایلام در خطبه‌های این هفته نماز جمعه گفت: نیاز ضروری جهان اسلام به وحدت است، متاسفانه تفرقه ای که در جهان اسلام وجود دارد بالاترین ضربه را بر مسلمان وارد کرده و موجب شده مسلمان کُشی به رسم متداولی در بین مسلمانان تبدیل شود.</p>
      <p>وی اظهار کرد: خوشبختانه کاهش گام چهارم تعهدات برجامی توسط ایران برداشته شده است، به تعبیر رهبر انقلاب دشمن ما گرگ صفت است، اما ضعیف تر و وحشی تر از گذشته، زیرا در آستانه زوال قرار گرفته و انقلاب اسلامی شیطان بزرگ را در جهان و منطقه به چالش کشیده است.</p>
      <p>کریمی تبار افزود: رژیمی که صددرصد از نظر اقتصادی، اجتماعی و... وابسته به آمریکا بود ملت ایران آن را ساقط کرد، با مقاومت ملت ایران چهره واقعی آمریکا در جهان نمایان‌تر شده است.</p>
      <p>امام جمعه ایلام گفت: حضور آمریکا با چراغ خاموش در عراق ثمره وجود انقلاب اسلامی در منطقه و این کشور است، مذاکره ایران با آمریکا فایده ای برای ما ندارد، اما برای آمریکا فواید بسیاری دارد و می‌خواهند بگویند جمهوری اسلامی در برابر ما تسلیم شده و برای برداشتن تحریم‌ها دست به دامن ما شده است.</p>
      <p>وی تصریح کرد: مکرون رئیس جمهور فرانسه ضد جمهوری اسلامی است به‌طوری که هم اکنون پناهگاه منافقین و دشمنان ایران شده است و از آنان حمایت خواهد کرد.</p>
      <p>کریمی تبار یادآور شد: مذاکره دشمن با ایران در بحث تکنولوژی هسته‌ای و ... نیست بلکه آنان می‌خواهند دست از انقلاب و اسلاممان برداریم و صدها هزار شهیدی که در این مسیر تقدیم نظام شده دست بر روی خون آنان بکشیم، که ملت ایران حاضر به این کار نیستند.</p>
      <p>امام جمعه ایلام در پایان گفت پیروی از دستورات نائب امام زمان(عج) حضرت آیت‌الله خامنه‌ای مبنی بر رونق تولیدات داخلی و حل مشکلات اقتصادی را در راس برنامه‌های خود قرار دهیم، انتظار می‌رود به‌جای نگاه به دست دشمن برای بکارگیری استعدادهای درخشان در کشور تلاش شود.</p>
      <p> </p>
      <p>
        <b>زنجان</b>
      </p>
      <p>
        <b>آیت‌الله حاتمی: آمریکا صرحتا اعلام می‌کند که در منطقه به دنبال منافع خود است</b>
      </p>
      <p> </p>
      <p>به گزارش <a href="http://www.mojerasa.ir/">موج رسا،</a> آیت الله علی خاتمی امروز در خطبه‌ها نماز جمعه زنجان با اشاره به اینکه مقام معظم رهبری همواره به موضوع حفظ اتحاد بین شیعه و سنی تاکید کردند اظهار کرد: دشمن در صدد اختلاف افکنی بین شیعه و سنی بوده تا با این روش به خواسته شوم خود برسد و باید با حفط اتحاد خود در برابر دشمن بایستیم و نگذاریم دشمن به اهداف شومش برسد.</p>
      <p>وی در ادامه با اشاره به حضور آمریکا در منطقه افزود: آمریکا با حضور خود در منطقه به دنبال منافع خود است و دولت آمریکا این موضوع را صراحتا اعلام می‌کند.</p>
      <p>امام جمعه زنجان عنوان کرد: امروز دشمن همه زیرساختهای کشور عراق را از بین برد ولی چاه‌های نفت آسیبی ندید و این موضوع نشان می‌دهد که منافع دشمن چاه‌های نفت این کشور است.</p>
      <p>وی با اشاره به سالروز شهادت حسن طهرانی مقدم که پدر موشکی ایران بود گفت: بسیاری از دستاوردهای موشکی حال حاضر کشور مرهون تلاش‌ها و مجاهدت‌های او و تیم همکارش است و امروز به برکت خون این شهید بزرگوار است که ما اعلام می‌کنیم موشک‌های نقطه زدن داریم و از دشمن هراسی نداریم.</p>
      <p>خاتمی با بیان اینکه آمریکا با انقلاب اسلامی ایران دشمنی دیرینه‌ای دارد افزود: قبل از انقلاب دولت ملی با  تکیه بر آمریکا تلاش داشت به موفقیت برسد در حالی که آمریکا با کودتا این دولت را هم برکنار کرد و نشان داد که نمی شود با این کشور تکیه کرد.</p>
      <p>وی ابراز کرد: ۲۸ مرداد علنی دشمنی آمریکا با ملت ایران بوده و دشمن از ابتدای پیروزی انقلاب همواره در تلاش ضربه زدن به کشورمان بوده و همواره نیز با انواع شرارت‌ها به دنبال ضربه زدن به کشورمان است.</p>
      <p>امام جمعه زنجان با تاکید براینکه دشمن از همه فرصت‌ها استفاده می‌کند تا به خواسته خود برسد عنوان کرد: امروز تمام تلاش دشمن نفوذ به کشورمان است.</p>
      <p> </p>
      <p>
        <b>اصفهان</b>
      </p>
      <p>
        <b>طباطبایی‌نژاد:‌ هیچ نعمتی با نعمت امامت و رهبری قابل مقایسه نیست</b>
      </p>
      <p> </p>
      <p>به گزارش <a href="http://sahebnews.ir/">صاحب نیوز</a>؛ سیدیوسف طباطبایی‌نژاد ظهر امروز در خطبه‌های نماز جمعه اصفهان اظهار داشت: انسان‌ها معمولاً برخی از کلیات را می‌فهمند اما در مصداق اشتباه می‌کنند؛ انبیا برای این آمده‌اند که مصداق واقعی را به انسان‌ها نشان دهند.</p>
      <p>امام جمعه اصفهان افزود: همه مردم می‌دانند خدایی هست که باید آن را عبادت کرد اما برخی مصداق آن را اشتباه می‌کنند، مانند افرادی که به اشتباه ماه، خورشید، ستاره و بت را می‌پرستند؛ همچنین بشر می‌داند قدرتی وجود دارد که اگر انسان به وی پناه ببرد، به انسان کمک می‌کند.</p>
      <p>وی تصریح کرد: اولیا گفته‌اند خداوند یکتاست که لیاقت پرستش دارد، خداوند نعمت‌های بزرگی به ما داده است که از آن‌ها غافل هستیم و گمان می‌کنیم کفار نعمت‌های بیشتری از ما دارند در حالی که خدا را نیز نمی‌پرستند؛ اما کسی که نعمت خداوند را فقط خوردنی و پوشیدنی بداند، سخت در اشتباه است.</p>
      <p>طباطبایی‌نژاد ادامه داد: فقیر کسی است که ولایت خداوند را نداشته باشد زیرا ولایت اصلی‌ترین نعمت است؛ نعمت ایمان به خداوند از بزرگ‌ترین نعمت‌هایی است که به ما داده شده است، زمانی نعمت انسان کامل می‌شود که علاوه بر امنیت، غذا و سلامتی، ایمان به خداوند نیز داشته باشد.</p>
      <p>امام جمعه اصفهان همچنین بیان داشت: این‌که اموال زیادی داشته باشید اما در راه غیر خدا خرج کنید، نعمت محسوب نمی‌شود، نعمت فقط در خوردن و آشامیدنی نیست و نعمت اصلی دین و ایمان است که باید شکرگزار آن باشیم؛ اگر به خدا ایمان داشته باشیم و شاکر خدا باشیم ما را عذاب نخواهد کرد.</p>
      <p>وی افزود: هیچ نعمتی را نمی‌توان با نعمت امامت و رهبری مقایسه کرد، با راهنمایی آن‌هاست که سایر نعمت‌ها درک می‌شود؛ خداوند نسبت به نعمت هدایت و انبیا و اولیا منت گذاشته است یعنی این‌ها بهترین نعمت‌ها هستند و گاهی باید از مال و جان برای این نعمت‌ها گذشت؛ همه چیزهایی که خداوند به ما داده است اگر درست استفاده شوند نعمت هستند اما اگر بیجا خرج شوند، نغمت می‌شوند.</p>
      <p>طباطبایی‌نژاد با اشاره به راهپیمایی مردم در 13 آبان گفت: از مردم کشور تشکر می‌کنم در روز 13 آبان که روز استکبار ستیزی است بهتر از سال‌های قبل حضور پیدا کردند، وقتی دشمن بیشتر دشمنی می‌کند ما هم باید دشمنی خودمان را بیشتر اظهار کنیم؛ در همه جا مردم حضور خوبی داشتند و اظهار تنفر از کشورهای آمریکا و انگلیس و سایر کشورهای همراه آن‌ها کردند.</p>
      <p>امام جمعه اصفهان با بیان این‌که ترامپ کمک می‌کند، دشمن را به خوبی بشناسیم، گفت: در جهان فسادهای زیادی می‌کنند، آن‌ها علم دارند اما رهبری ندارند که آن‌ها را هدایت کند، هزاران نفر را می‌کشند و خم به ابرو نمی‌آورند اگر ما یک مرتد را بکشیم، ضد حقوق بشر می‌شود.</p>
      <p>وی با اشاره به این‌که این‌ها دزد سر گردنه هستند، بیان داشت: علنی دزدی می‌کنند و به آن افتخار می‌کنند، تاکنون در جهان آدمی به این فاسدی نبوده است که می‌گوید ما نفت سوریه را دوست داریم و مأموران ما باید برای حفاظت از آن در سوریه باشند، مشتی از حیوانات در دنیا زندگی می‌کنند و خفه هستند؛ به جای این‌که به مردم بگوییم آن‌ها جنایتکار هستند، ترامپ خودش این موضوع را نشان می‌دهد، دشمن حیله‌گیری که خودش را دوست نشان می‌دهد، مشکل است.</p>
      <p>طباطبایی‌نژاد با اشاره به مناسبت‌های هفته پیش رو گفت: هفته وحدت را باید گرامی بداریم که از یادگاران امام خمینی (ره) است، همگی باید به ریسمان الهی چنگ بزنیم و کنار یکدیگر باشیم؛ طبق سخن قرآن نباید حتی به کفار فحش بدهیم.</p>
      <p>امام جمعه اصفهان در پایان تصریح کرد: هفته دیابت را نیز داریم، برخی بیماری‌ها هستند که اگر توجه کنیم به آن‌ها مبتلا نمی‌شویم، اگر بیمار شویم برای خودمان و دولت نیز خرج ایجاد می‌شود؛ دیابت یک بیماری مخفی است که نباید آن را شوخی بگیریم، سبب از کار افتادن چشم و کلیه می‌شود.</p>
      <p> </p>
      <p>
        <b>گیلان</b>
      </p>
      <p>
        <b>آیت‌الله فلاحتی: ائمه(ع) پیشگامان ایجادکننده وحدت در امت اسلامی بودند/ ۳ شاخصه نماینده مجلس تقوا، عمل انقلابی و ایمان به آرمان های انقلاب</b>
      </p>
      <p>به گزارش <a href="http://www.8deynews.com/">8دی</a>، آیت الله رسول فلاحتی امام جمعه رشت امروز در خطبه های نمازجمعه رشت با توصیه همگان به تقوای الهی اظهار کرد: امیرالمومنین امام علی(ع) می فرماید که هیچ عزتی بالاتر از تقوا نیست ضمن اینکه هیچ شفاعت کننده ای کارسازتر از توبه نیست.</p>
      <p>وی، قناعت را گنج توصیف کرد و افزود: اگر انسان ها قناعت را در زندگی پیشه خود کنند بعضی از مشکلات ایجاد نمی شود.</p>
      <p>امام جمعه رشت با بیان اینکه سالروز ولادت پیامبر گرامی اسلام(ص) در هفته آینده است، خاطرنشان کرد: میلاد رسول اکرم(ص) از نگاه اهل سنت و شیعه هفته وحدت نامگذاری شده است.</p>
      <p>آیت الله فلاحتی، زندگی شیعه و سنی با صلح و سازش در کنار همدیگر را بسیار با اهمیت دانست و بیان کرد: امام حسن عسگری(ع) می فرماید که مسلمانان شیعه به جماعت اهل تسنن بروند و نماز بخوانند.</p>
      <p>وی ادامه داد: نخستین کسی که در تبعید به استقبال امام(ره) در سامرای عراق آمد، یک عالم سنی بود و امروز نیز تمام دنیای اسلامی اعم از سنی و شیعه به امام(ره) احترام می گذارند.</p>
      <p>نماینده ولی فقیه در گیلان با اشاره به اینکه امام(ره) بخشی و منطقه ای فکر نمی کرد، تصریح کرد: امام(ره) پیامبر گونه فکر و عمل می کرد.</p>
      <p>آیت الله فلاحتی، تمام ائمه(ع) را پیشگامان وحدت در امت اسلامی عنوان کرد و گفت: امام(ره) با روابط خود قلب ملت ها را فتح کرد.</p>
      <p>وی به وضعیت کشور لبنان در روزهای اخیر اشاره کرد و یادآور شد: به برادران و خواهران عزیز لبنانی عرض می کنم تنها مامن مردم لبنان پناه بردن به سید مومن و مدیر دنیای عرب، سید حسن نصرالله است.</p>
      <p>امام جمعه رشت با بیان اینکه گردش نخبگان لبنانی در این کشور در سال های اخیر نبوده است، اظهار کرد: جوانان را باید وارد عرصه های اجتماعی کرد زیرا جوان دارای انرژی و اراده است و چشم طمع به دیگران ندارد.</p>
      <p>آیت الله فلاحتی به مطرح کردن مساله سازش و چالش توسط عده ای در ماه های اخیر در کشور اشاره کرد و افزود: در ۹ ماه اخیر این مساله که آیا با آمریکا سازش کنیم و وضع عمومی جامعه خوب باشد یا اینکه با آمریکا ستیز داشته باشیم و دچار چالش شویم بهتر است، را مطرح کردند.</p>
      <p>وی، ملت ایران را بهترین تحلیلگر دانست و بیان کرد: ۳ دلیل عقل، وحی و تجربه نشان می دهد منطق مقاومت برتر از سازش با آمریکا است ضمن اینکه در فضای کنونی نباید به آمریکا و اروپا اعتماد کرد.</p>
      <p>نماینده ولی فقیه در گیلان با بیان اینکه رفتار ملت ایران عاقلانه، منتقدانه و با منطق و اراده ای آرام است، تصریح کرد: برخورد ۴۰ سال گذشته آمریکا با مردم ایران نشان می دهد نمی توانیم به آنها امیدوار باشیم.</p>
      <p>آیت الله فلاحتی، ملت ایران را لبیک گوی رهبر معظم انقلاب عنوان کرد و گفت: آمریکایی و اروپایی ها میلیاردها به کشور صدمه وارد کردند و این امر نشان می دهد نمی توانیم به آنهااعتماد کنیم.</p>
      <p>وی با تاکید براینکه مقاومت برای ملت ایران عزت آورده است، خاطرنشان کرد: قرآن می فرماید که دشمنان خود را به سازش دعوت نکنید.</p>
      <p>امام جمعه رشت به حفظ ملت ایران در برابر تحریم ها توسط خدای متعال اشاره کرد و یادآور شد: تجربه کهن ۴۰ ساله ملت ایران نشان داد که به اروپایی ها و آمریکایی ها نمی توان اعتماد کرد ضمن اینکه از مسئولان انتظار داریم به ندای رهبر معظم انقلاب لبیک بگویند.</p>
      <p>آیت الله فلاحتی با اشاره به نزدیک شدن به انتخابات مجلس شورای اسلامی، اظهار کرد: قرار نیست ما برای مردم تصمیم بگیریم و ائمه جمعه تنها شاخصه های یک نماینده را از تریبون های نمازجمعه بیان می کنند.</p>
      <p>وی، تقوا و دیانت را از شاخصه های یک نماینده برشمرد و افزود: نماینده باید مومن به انقلاب و آرمان های انقلاب باشد ضمن اینکه نماینده باید خود انقلابی باشد و انقلابی عمل کند.</p>
      <p>نماینده ولی فقیه در گیلان، با بیان اینکه تنبیه و تشویق یکی از راهکارهای تربیت انسان است، تصریح کرد: تنبیه به معنای آگاه کردن طرف مقابل است تا اینکه آن عمل را انجام ندهد.</p>
      <p>آیت الله فلاحتی، تنبیه را واکنش منفی درباره عمل قبیح و بد دیگران دانست و بیان کرد: بی اعتنایی نسبت به طرف مقابل موجب می شود فرد به خود آید.</p>
      <p>وی با اشاره به اینکه یکی از راهکارهای تشویق قائل شدن یکسری امتیازها به فرد است، گفت: تشویق پاسخی به نیاز روحی و روانی انسان و جامعه است.</p>
      <p>امام جمعه رشت، حب ذات و کمال طلبی را دو ویژگی انسان برشمرد و یادآور شد: انسان به دنبال کمال طلبی است و از هر نقصی فرار می کند.</p>
      <p>آیت الله فلاحتی با اشاره به اینکه تشویق در حقیقت پاسخ به نیاز درونی انسان است، خاطرنشان کرد: تشویق در آموزه های دینی به عنوان راهکار تربیتی مطرح است.</p>
      <p>در حال تکمیل</p>
    </article>
  </body>
</html>