<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/8/653498/"/>
    <meta property="og:site_name" content="Економічна правда"/>
    <meta property="article:published_time" content="2019-11-08T14:39:00+00:00"/>
    <meta property="og:title" content="IKEA поки не відкриватиме завод на Львівщині"/>
    <meta property="og:description" content="Компанія ІКЕA поки не відкриватиме свій завод з обробки деревини на Львівщині."/>
  </head>
  <body>
    <article>
      <h1>IKEA поки не відкриватиме завод на Львівщині</h1>
      <address>
        <time datetime="2019-11-08T14:39:00+00:00">08 Nov 2019, 14:39</time>
      </address>
      <p>Компанія ІКЕA поки не відкриватиме свій завод з обробки деревини на Львівщині.</p>
      <p>Про це у коментарі виданню<a href="http://tvoemisto.tv/"> Tvoemisto.tv</a> заявив керівник управління інвестиційної політики Львівської ОДА Роман Матис.</p>
      <p>"Не відбудеться цього. Я не кажу, що це неможливо в принципі. IKEA буде, але не сьогодні. У неї  інші завдання. Український бізнес не готовий стати партнером, - підкреслив він.</p>
      <p>"Компанії світового рівня мають вимоги до партнерів: якість робочого місця, ставлення до працівників. Багато українських компаній навіть не задумувались над тим, що у них запитають, чи їхні працівники добре їдять, чи робочий графік – 8 годин. Якщо нема відповідності вимогам, IKEA каже: ти не можеш бути нашим партнером. Ви собі уявляєте, що відбувається у деревообробній галузі Львівщини? Є галузі, які можна назвати зразковими, але, на жаль, більшість з них із іноземними інвестиціями", - сказав Матис.</p>
      <p>За його словами, ІКЕA зможе прийти на український ринок, якщо він дозріє і буде готовий стати партнером.</p>
      <p>У 2017 році Львівська ОДА звернулася до представників компанії "IKEA" з пропозицією відкрити на території Львівщини завод з обробки деревини.</p>
      <p>Пізніше шведська мережа підтвердила наміри зайти на ринок України. Тоді йшлося про відкриття магазину в одному з торговельних центрів Києва. У 2018 році влада області також провела переговори з виробничим підрозділом корпорації.</p>
      <p>У липні цього року IKEA запустила сайт для України та почала набирати персонал. Відкрити магазин міського формату в Києві планують наприкінці 2019 року.</p>
    </article>
  </body>
</html>