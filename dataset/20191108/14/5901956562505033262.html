<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/tujci-ropali-po-murski-soboti-246198"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T14:11:00+00:00"/>
    <meta property="og:title" content="Tujci vlamljali po Murski Soboti"/>
    <meta property="og:description" content="MURSKA SOBOTA – Policisti so prijeli več osumljencev, ki so na območju Murske Sobote oktobra izvršili več vlomov v stanovanjske hiše, po navadi med 17. in 20. uro. V večini primerov je šlo..."/>
  </head>
  <body>
    <article>
      <h1>Tujci vlamljali po Murski Soboti</h1>
      <h2>Prijeti Madžari so stari med 21 in 40.</h2>
      <address><time datetime="2019-11-08T14:11:00+00:00">08 Nov 2019, 14:11</time> by <a rel="author">T. V.</a></address>
      <p>MURSKA SOBOTA – Policisti so prijeli več osumljencev, ki so na območju Murske Sobote oktobra izvršili več vlomov v stanovanjske hiše, po navadi med 17. in 20. uro. V večini primerov je šlo za nenaseljene stanovanjske hiše ali pa so lastniki za kratek čas hišo zapustili. Storilci so vlamljali vhodna in balkonska vrata ali okna, preiskali notranjost ter odtujili denar in zlatnino.<br/><br/>1. novembra je občan iz Murske Sobote policiste obvestil, da se v eni izmed ulic v Murski Soboti gibljejo sumljive osebe. Policisti so jih izsledili v Moravskih Toplicah. Šlo je za štiri državljane Madžarske, stare od 21 do 40 let. Ker so bili podani utemeljeni razlogi za sum, da so izvršili vlome po Murski Soboti, so jih pridržali.<br/><br/>Po zbranih obvestilih so bili tujci privedeni k dežurnemu preiskovalnemu sodniku zaradi utemeljenega suma storitve treh kaznivih dejanj velikih tatvin.<br/><br/>Izrečena jim je bila pogojna zaporna kazen (trem osumljencem pet mesecev in enemu deset mesecev). Vsem je bil izrečen tudi ukrep izgon tujca iz države za dobo dveh let.</p>
    </article>
  </body>
</html>