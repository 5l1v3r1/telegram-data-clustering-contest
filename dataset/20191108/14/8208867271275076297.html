<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/sport/calcio/serie-a/inter/2019/11/08/news/conte_pre_verona-240603296/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T14:38:00+00:00"/>
    <meta property="og:title" content="Inter, Conte: &quot;Sfogo? Solo parole costruttive. Voglio l'eccellenza, non vivacchiare&quot;"/>
    <meta property="og:description" content="Il tecnico nerazzurro torna sul burrascoso post partita di Dortmund: &quot;Quando siamo nel privato i dirigenti sono i primi a riconoscere alcune situazioni"/>
  </head>
  <body>
    <article>
      <h1>Inter, Conte: "Sfogo? Solo parole costruttive. Voglio l'eccellenza, non vivacchiare"</h1>
      <h2>Il tecnico nerazzurro torna sul burrascoso post partita di Dortmund: "Quando siamo nel privato i dirigenti sono i primi a riconoscere alcune situazioni che potevano essere gestite meglio. Ma con loro non ci sono problemi"</h2>
      <address><time datetime="2019-11-08T14:38:00+00:00">08 Nov 2019, 14:38</time> by <a rel="author">TIZIANA CAIRATI</a></address>
      <p><b>MILANO -</b> Lo sfogo dopo la <a href="https://www.repubblica.it/sport/calcio/serie-a/inter/2019/11/05/news/inter_conte_sbotta_squadra_costruita_male_stanco_di_dire_le_stesse_cose_-240335628/">sconfitta contro il Dortumud?</a> Parole costruttive per cercare di capire dove è stato commesso qualche errore. Parola di Antonio Conte che alla vigilia della sfida di domani contro il Verona alle 18 a San Siro aggiunge "Sono stato chiamato all'Inter per cambiare i giri del motore. Non accetto di vivacchiare, io voglio l'eccellenza".  <br/> <br/><b>Come si affronta una squadra in salute come l'Hellas?</b><br/>"Bisogna affrontarla con grande attenzione e sapendo che è una squadra in salute che corre e pressa, quindi, dovremo essere pronti a questo tipo di situazione. Dovremo essere bravi a smaltire la delusione della sconfitta contro il Dortmund che può lasciare qualche strascico, ma anche questo fa parte di un processo di crescita".<br/><b>Dopo la sconfitta a Dortmund si è parlato più del suo sfogo che dell'Inter. E' uscito rinfrancato dall'incontro con la società?</b><br/>"Sinceramente voi lo vedete come sfogo io no, ma come un modo con un modo costruttivo per cercare di capire dove si è commesso qualche errore senza additare nessuno e mettendomi per primo dentro la situazione. Sono stato chiamato per cambiare i giri del motore dopo qualche anno, tutto ciò che faccio lo faccio per migliorare e tutto può essere fatto meglio perché siamo l'Inter. <a href="https://www.repubblica.it/sport/calcio/serie-a/inter/2019/11/06/news/inter_conte_lamentele_societa_calciomercato_gennaio-240390464/">Quando siamo nel privato i dirigenti sono i primi a riconoscere</a> che qualcosa poteva essere fatto meglio a inizio stagione".<br/><b>E' preoccupato per gli infortuni?</b><br/>"Sono tutte situazioni che ci devono far fare delle riflessioni ma sempre costruttive. Quando affronti due competizioni così importanti devi mettere in preventivo certe cose. L'infortunio traumatico c'è stato per Sanchez, D'Ambrosio e Politano, per questo in futuro dovremo essere bravi a ovviare a questo tipo di situazioni. Preoccupato? Mi fido di questo gruppo di giocatori che sta facendo grandi cose in un momento di difficoltà come questo periodo con 7 gare in 20 giorni. I ragazzi mi stanno dando l'anima, stanno facendo il massimo. Questo è un gruppo giovane e non si deve dimenticare. Nonostante tutto io devo alzare l'asticella senza dare alibi. Noi dobbiamo competere o tornare a competere per importanti obiettivi".<br/><b>Ha idee nuove per avere qualche elemento in più nel reparto offensivo? Come stanno gli infortunati?</b><br/>"In questo momento l'idea alternativa è portare un ragazzo della Primavera in rosa come Fonseca e Vergani non ne vedo altre. Io comunque ho grande fiducia in Lukaku, Lautaro così come in Esposito che non avrei timore a schierare titolare. Cerchiamo dunque di sopperire a questo periodo che ci sta togliendo alternative. D'Ambrosio si allena da una settimana con noi e sente ancora un po' di dolore, tutto sta nel capire che tipo di soglia del dolore ha, Sensi viene dal problema all'adduttore sta faticando un po', sto cercando di gestirlo e vediamo che tipo di situazione ci sarà per domani (successivamente il giocatore non sarà convocato, ndr). E' inevitabile sapendo che dopo la gara ci sarà la sosta fare valutazione anche mordendoci il labbro: dovremo essere freddi nelle scelte senza rischiare nulla".<br/><b>Ultimamente avete subito dei gol simili tra loro. Sembra che soffriate quando difendete 'bassi'...</b><br/>"Non posso darti torto, sono situazioni che si sono verificare. Per noi è meglio quando riusciamo a stare alti e a dare pressione. Abbiamo incassato più di 30 gol un po' di più rispetto alla media, quindi, dobbiamo lavorare per a gioire anche per un clean sheet. In questo, come dico sempre, attacchiamo in undici e anche in fase difensiva la questione riguarda tutta la squadra. Non si possono addossare specifiche colpe a un settore".<br/><b>I richiami di questi giorni sono chiari. Riguardano anche la crescita di mentalità dell'ambiente, una voglia di non accontentarsi?</b><br/>"Quando parlo di strategia intendo anche questo.  Sono stato chiamato all'Inter per cambiare i giri del motore e cambiare un certo tipo di situazione che ha accompagnato gli ultimi anni, a parte Luciano Spalletti che ha fatto un grande lavoro. Sono arrivato in un momento storico difficile perché chi è davanti lo è da tanto tempo e intendo solo alla Juve ma anche ad altre squadre che negli anni si sono strutturate in modo importante. Io ripongo aspettative alte su me stesso, ma non posso metterle solo su di me, dobbiamo lavorare tutti insieme per riportare l'Inter a competere come vuole il presidente. Se poi creo difficoltà a qualcuno mi dispiace, ma io sono stato chiamato per questo. Nel momento in cui dovessi accorgermi che questo non può essere fatto tutto diventerebbe difficile, ma io non posso snaturarmi. Io chiedo tantissimo a tutti perché andiamo alla ricerca dell'eccellenza. Io non mi accontento perché oggi è un momento storico dove l'asticella deve essere alzata: tutti uniti e compatti per cercar di cambiare la storia, altrimenti sarà sempre uguale negli anni e si continuerà a vivacchiare e a me questo non piace".<br/><b>Dal punto di vista tattico si è dato una spiegazione tra i due tempi a Dortmund?</b><br/>"Io sapevo cosa era successo nel secondo tempo, quindi ho pensato che nel post-partita fosse giusto parlare di altre cose. Quello che sappiamo tutti è che, non so se per mancanze nostre o per bravura dell'avversario siamo stati costretti a difenderci e lì è stato molto difficile. Ma l'input era continuare a fare quel che stavamo facendo nel primo tempo, aggredire alti e prenderci qualche rischio difendendo con tanti metri dietro le spalle. Non so se non avevamo tutta questa forza o se è stata la bravura dell'avversario. Quello che stiamo provando a fare è stare nella metà campo avversaria e condurre la partita, anche perché ci siamo accorti che quando siamo nella nostra facciamo fatica. C'è da vedere se possiamo fare uno step in più a livello mentale e diventare ancora più forti per affrontare le tempeste. Quando inizia la tempesta dobbiamo essere più bravi a restare a galla".<br/><b>E' ancora fiducioso nel passaggio del turno in Champions? Nelle scelte di mercato è una squadra totalmente sua?</b><br/>"Per la seconda dico assolutamente sì. Penso che le scelte di mercato si facciano sempre in collaborazione con il club sapendo cosa si può e non si può fare. La mia unica recriminazione è che nel momento in cui abbiamo programmato la rosa non abbiamo messo in preventivo alcune situazioni che potevano accadere perché erano accadute anche in passato. L'unico rammarico è questo, per il resto sono contento di avere questa rosa e sono ancora più contento per averli conosciuti. A livello calcistico c'è voglia di lavorare, ma a livello numerico siamo stato superficiali e oggi purtroppo, in maniera serena qualcosa la stiamo pagando. Avessimo fatto qualche rotazione in più magari qualche chance in più potevamo averla. Però, ripeto, fa parte di un percorso. Noi possiamo accelerare le cose, non bypassarle se si ha voglia di andare tutti insieme verso un solo obiettivo. Questo lo dobbiamo sapere e tutto viene sempre fatto per il bene dell'Inter. Quel che ho detto ai ragazzi è che nel calcio, così come nella vita, ci sono momenti e occasioni in cui devi capire che vincere ti cambia la vita. Vincere a Dortmund significava stare con un piede e mezzo agli ottavi e per quello che abbiamo fatto vedere lì e a Barcellona ci deve essere grande rimpianto. Devo essere molto onesto e dire che la sconfitta a Dortmund ha cambiato le percentuali di passare, che oggi sono molto esigue, ma sappiamo anche che l'unica strada che possiamo percorrere è iniziare a vincere noi e sperare in qualche altro risultato".<br/><br/><br/><br/> </p>
    </article>
  </body>
</html>