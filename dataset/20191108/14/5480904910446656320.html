<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/zalobce-obzaloval-z-podvodu-byvaleho-protikorupcniho-policistu/1818792?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T14:15:00+00:00"/>
    <meta property="og:title" content="Žalobce obžaloval z podvodu bývalého protikorupčního policistu"/>
    <meta property="og:description" content="Praha - Vrchní státní zastupitelství v Praze obžalovalo z podvodu bývalého protikorupčního policistu, který údajně sliboval poskytnutí ochrany a intervence v rámci trestního řízení. Další tři lidé čelí obžalobě z podplácení. Dnes o tom informoval žalobce Pavel Prygl."/>
  </head>
  <body>
    <article>
      <h1>Žalobce obžaloval z podvodu bývalého protikorupčního policistu</h1>
      <address><time datetime="2019-11-08T14:15:00+00:00">08 Nov 2019, 14:15</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Vrchní státní zastupitelství v Praze obžalovalo z podvodu bývalého protikorupčního policistu, který údajně sliboval poskytnutí ochrany a intervence v rámci trestního řízení. Další tři lidé čelí obžalobě z podplácení. Dnes o tom <a href="http://portal.justice.cz/Justice2/soud/soud.aspx?o=205&amp;j=215&amp;k=6519&amp;d=363316">informoval</a> žalobce Pavel Prygl.</p>
      <p>"Předmětem obžaloby je podvodné jednání bývalého příslušníka Útvaru pro odhalování korupce a finanční kriminality (ÚOKFK), který za úplatu sliboval poskytnutí ochrany a případné intervence v rámci vedeného trestního řízení dalším osobám," uvedl Prygl. "Současně jsou obžalovány další osoby z korupčního jednání vůči tomuto bývalému policistovi, kdy za poskytnutí finančních prostředků očekávali zařízení prospěchu v proti nim vedeném trestním řízení," doplnil žalobce.</p>
      <p>Kauzou se bude zabývat Okresní soud pro Prahu - západ. Bývalému policistovi hrozí v případě odsouzení maximálně osm let, zbylým třem obžalovaným může soud uložit nejvíce šest let.</p>
      <p>Vrchní státní zastupitelství se zabývalo také kauzou, ve které byl loni z podvodu obviněn bývalý poradce ministra vnitra Martina Peciny a detektiv protikorupční jednotky Jindřich Lát. Podle vyšetřovatelů za úplatu sliboval podnikatelům ochranu před policií. Žalobce na dotaz ČTK, zda jde o stejnou kauzu, zatím nereagoval.</p>
    </article>
  </body>
</html>