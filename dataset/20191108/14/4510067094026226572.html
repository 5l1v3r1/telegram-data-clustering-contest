<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/stiti-de-ce-nu-s-au-facut-autostrada-transilvania-dn-76-si-centurile-alesd-si-beius-in-cei-7-ani-de-guvernare-psd-ioan-mang-zice-ca-din-cauza-pnl-152655.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T14:45:00+00:00"/>
    <meta property="og:title" content="Ştiţi de ce nu s-au făcut Autostrada Transilvania, DN 76 şi centurile Aleşd şi Beiuş în cei 7 ani de guvernare PSD? Ioan Mang zice că din cauza... PNL"/>
    <meta property="og:description" content="Cu toate că din primăvara anului 2012 şi până săptămâna trecută la putere au fost patru guverne PSD, şeful organizaţiei Bihor a acestui partid, Ioan Mang, a afirmat în penultima zi a campaniei pentru prezidenţiale că în ultimii 7 ani şi jumătate lucrările la infrastructura din judeţ au fost blocate de duşmanii din PNL. Cu tupeu, Mang îi cere acum lui Bolojan 'să se implice' în efectuarea lor şi 'să nu blocheze aceste lucruri pe diverse motivaţii'."/>
  </head>
  <body>
    <article>
      <h1>Ştiţi de ce nu s-au făcut Autostrada Transilvania, DN 76 şi centurile Aleşd şi Beiuş în cei 7 ani de guvernare PSD? Ioan Mang zice că din cauza... PNL</h1>
      <address><time datetime="2019-11-08T14:45:00+00:00">08 Nov 2019, 14:45</time> by <a rel="author" href="https://www.ebihoreanul.ro/contact/Adrian%20Cri%C5%9F#redactia_form" target="_blank">Adrian Criş</a></address>
      <figure>
        <img src="https://cdn.ebihoreanul.ro/static/gallery_big/Ioan-Mang-PSD-081119.jpg"/>
      </figure>
      <p>Oricât de incredibil pare, în condiţiile în care în ultimii 7 ani şi jumătate (cu excepţia unui scurtului intermezzo din 2016 al Guvernului Cioloş) România a fost condusă exclusiv de PSD, prin guvernele Ponta, Grindeanu, Tudose şi Dăncilă, preşedintele PSD Bihor, Ioan Mang, susţine că marile proiecte de infrastructură rutieră din judeţ au fost blocate de nimeni alţii decât de liberali, ba chiar şi de actualul premier, Ludovic Orban, personal.</p>
      <p>
        <b>"Să nu blocheze!"</b>
      </p>
      <p>În ultima conferinţă de presă dinaintea primului tur al alegerilor prezidenţiale, susţinută vineri, şeful PSD Bihor a avertizat actuala putere, în special pe preşedintele PNL Bihor, Ilie Bolojan, să nu cumva să "blocheze" lucrările demarate pe vremea PSD, în care el s-a implicat personal.</p>
      <p>"Îmi doresc ca noul Guvern şi preşedintele PNL Bihor să se implice cel puţin cât am făcut-o eu pentru a continua lucrările la Autostrada Transilvania, la DN 76 Oradea - Deva, la centura Săcueni, şi să nu blocheze aceste lucrări pe diverse motivaţii!", a spus Ioan Mang.</p>
      <p>Întrebat cum ar putea liberalii să "blocheze", Mang a continuat: "Nu ştiu, să nu vină să ne spună că nu sunt bani, că nu s-au făcut bine licitaţiile... Când guvernezi, trebuie să găseşti soluţii, nu motivaţii".</p>
      <p>
        <b>Moşi pe groşi</b>
      </p>
      <p>Întrebat de <b>BIHOREANUL </b>dacă nu cumva chiar PSD a blocat aceste lucrări, dar şi altele, precum centurile Aleşd şi Beiuş, Ioan Mang a răspuns că "nu", chiar dacă tocmai acest partid a condus România în ultimii 7 ani şi jumătate, iar din 2017 chiar cu o mână de fier vecină cu dictatura.</p>
      <p>Pentru a-şi argumenta negaţia, şeful PSD Bihor a dat vina pe liberali pentru eşecurile tuturor proiectelor. În ce priveşte centura Săcueni, Mang a susţinut că lucrările începute în 2010 au fost abandonate după ce firma Via Vita a rămas neplătită de cea spaniolă cu care era asociată, iar în 2017 CNAIR "a vrut să conserve lucrările" făcute până atunci (50% din totalul proiectat), dar el are meritul de a fi spus că o asemenea soluţie ar fi fost "o crimă", aşa că lucrările au fost scoase din nou la licitaţie, iar recent au şi fost atribuite unei alte firme.</p>
      <p>
        <b>Orban şi Autostrada</b>
      </p>
      <p>Cu referire la Autostrada Transilvania, unde lucrările au început pe vremea guvernării Năstase, în 2004, şi ar fi trebuit să fie gata în 2008, Mang a afirmat că o vină pentru nefinalizarea lor nici după 15 ani o are chiar actualul  premier, Ludovic Orban, deoarece în scurtul mandat al acestuia de ministru al Transporturilor, în 2008, acesta ar fi "dublat preţul" autostrăzii. În realitate, preţul Autostrăzii Transilvania a fost redus, în 2010, când ministru al Transporturilor a fost, tot pentru o perioadă scurtă, Anca Boagiu.</p>
      <p>Ca să justifice de ce nici din 2012 încoace guvernele PSD nu au finalizat Autostrada Transilvania, Mang a spus că partidul său n-a fost "lăsat", deoarece în 2016 (după demisia lui Victor Ponta), Iohannis a adus "Guvernul meu" (adică pe Cioloş), sub al cărui mandat a fost reziliat contractul cu constructorii spanioli de la Corsan Corvian, încheiat în 2015, când ministru al "Marilor Proiecte" fusese un alt PSD-ist, Dan Şova.</p>
      <p>
        <b>Hocus-pocus cu centuri şi cu spital</b>
      </p>
      <p>De asemenea, în privinţa centurilor de la Aleşd şi respectiv Beiuş-Ştei, Mang a susţinut că în primul caz s-a "reziliat" contractul, iar în celălalt "constructorul care a câştigat licitaţia în urmă cu 7-8 ani n-a mai vrut să facă lucrarea pentru că nu mai intra în preţuri", fără a explica de ce, vreme de 7-8 ani, niciun şef PSD-ist al Companiei de Drumuri nu i-a dat ordinul de începere a lucrărilor.</p>
      <p>În fine, <b>BIHOREANUL </b>l-a întrebat pe Mang şi de ce nu a mai pomenit nimic în ultima jumătate de an despre noul spital cu 6 etaje promis la Beiuş în campania precedentă, dinaintea alegerilor pentru Parlamentul European, însă politicianul a scăldat-o. "Documentaţia a fost atribuită", a susţinut el într-o primă fază, ca şi când construcţia spitalului ar fi fost deja licitată şi adjudecată de vreo firmă, pentru ca apoi, când reporterul l-a întrebat ce documentaţie, s-o dea la întors, afirmând că de fapt singurul lucru care "s-a făcut" a fost adoptarea unei Hotărâri a Consiliului Local prin care municipalitatea beiuşeană îşi exprima acordul pentru construirea unui nou spital. Nimic mai mult...</p>
      <p>
        <b>"Votaţi cu inima!"</b>
      </p>
      <p>În altă ordine de idei, preşedintele PSD Bihor s-a adresat alegătorilor din judeţ, îndemnându-i "să voteze cu inima", adică cu Viorica Dăncilă, susţinând că aceasta, spre deosebire de "persoane sinistre" precum Iohannis şi Dan Barna, "nu are averi, dar are inimă".</p>
      <p>"Bihorenii să se gândească bine. Câţi profesori din România au 7 case, cine are o condamnare definitivă şi trebuie să dea sute de mii de euro?", a spus Mang cu trimitere la Iohannis, continuând cu bătaie la candidatul USR: "Cine a fraudat fonduri europene şi şi-a plătit sora din fonduri europene pentru proiecte sociale? În antiteză cu aceste persoane sinistre, Viorica Dăncilă nu are schelete în dulap, nu are avere, dar are inimă, a înfiat un copil".</p>
      <p>De asemenea, la fel ca în ultimele două săptămâni de campanie, Mang a repetat că liberalii vor "tăia" toate beneficiile "românilor": "Vor tăia salarii şi pensii, vor face concedieri, vor pune noi taxe şi impozite, vor aduce austeritate. Decenţa şi modestia doamnei Dăncilă sunt exemplare, îi îndemn pe toţi bihorenii să voteze cu inima!".</p>
      <p>Întrebat de <b>BIHOREANUL</b>, Mang a spus că, în mod sigur Dăncilă intră în turul 2 și că targetul organizației județene este de a aduna ”între și 22 și 24% din voturi”. Declaraţiile merită consemnate, pentru a fi comparate, zilele următoare, cu realitatea...</p>
    </article>
  </body>
</html>