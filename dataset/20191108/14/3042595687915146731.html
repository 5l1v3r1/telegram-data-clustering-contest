<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/kommer-til-a-endre-marinen/71798805"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T14:12:18+00:00"/>
    <meta property="og:title" content="- Kommer til å endre Marinen"/>
    <meta property="og:description" content="Sjøforsvarets sjef preget av scenene som viser kollisjonen mellom KNM «Helge Ingstad» og «Sola TS»."/>
  </head>
  <body>
    <article>
      <h1>- Kommer til å endre Marinen</h1>
      <h2>Sjøforsvarets sjef preget av scenene som viser kollisjonen mellom KNM «Helge Ingstad» og «Sola TS».</h2>
      <address><time datetime="2019-11-08T14:12:18+00:00">08 Nov 2019, 14:12</time> by <a rel="author">Audun Hageskal</a></address>
      <p>- Denne ulykken kommer til å endre Marinen.</p>
      <p>Det sier sjef for Marinen, Rune Andersen, på en pressekonferanse i etterkant av at Havarikommisjonen fredag la fram rapporten om hva som skjedde da KNM «Helge Ingstad» kolliderte 8. november i 2018.</p>
      <p>Sjef for Sjøforsvaret, kontreadmiral Nils Andreas Stensønes, mener Havarikommisjons rapport er grundig.</p>
      <p>
        <b>- Vi stiller oss bak kommisjonens beskrivelse av hendelsesforløpet. Denne rapporten er avgjørende for å ta lærdom og for å hindre framtidige ulykker, sier Stensønes.</b>
      </p>
      <p>Han sier videoen Havarikommisjonen la fram i dag var sterk kost. Klippet viser sekundene før kollisjonen og det som skjer da fregatten kolliderer med tankskipet «Sola TS».</p>
      <p>- Videoen gjorde et voldsomt inntrykk på meg, særlig overfor de som var om bord da ulykken inntraff.</p>
      <p>Stensønes sier videre at ulykken ikke skulle skjedd.</p>
      <p>- Her er det helt avgjørende at en hver stein snus. Vårt hovedfokus nå er å lære, sier Stensønes, og legger til at Forsvaret nå går systematisk til verks for løse sikkerhetsrådene kommisjonen lanserte tidligere i dag.</p>
      <h3>Trøtthet og manglende rutiner</h3>
      <p>I <a href="https://www.aibn.no/Sjofart/Avgitte-rapporter/2019-08">rapportens konklusjon</a> kom det fram at teamet på brua ikke var hensiktsmessig organisert fram mot kollisjonen. Det var heller ikke organiseringen, ledelsen og samarbeidet på brua på KNM «Helge Ingstad».</p>
      <p>Sjøforsvaret manglet i tillegg tilstrekkelige prosedyrer for å sikre at broteamet fungerte ved opplæringsaktivitet, som pågikk da kollisjonen skjedde.</p>
      <p>
        <b>Kommisjonen opplyste fredag at vaktsjefen om bord hadde manglende erfaring med sin gitte oppgaver, og at det var for mange oppgaver samtidig. Vaktsjefen var blant annet satt til å være instruktør for to personer under opplæring.</b>
      </p>
      <p>- Et mer samkjørt broteam med mer informasjon kunne oppdaget tankskipet tidligere, konkluderer kommisjonen.</p>
      <p>
        <b>Videre ble det blant annet trukket fram følgende punkter:</b>
      </p>
      <ul>
        <li>Sjøforsvaret manglet kompetansekrav til instruktører.</li>
        <li>Klareringsprosessen, karriereløpet for marineoffiserer og Sjøforsvarets mangel på kvalifiserte navigatører til å bemanne fregattene, hadde ført til at nye vaktsjefer ble klarert raskere, hadde et lavere erfaringsnivå og fikk mindre fartstid som vaktsjef på bro enn tidligere.</li>
        <li>Et mer samkjørt broteam med bedre informasjonsdeling kunne gitt større mulighet for å oppdage tankskipet tidligere.</li>
        <li>Styrende dokumentasjon for brotjenesten (bromanualen) ga ikke tilstrekkelig jobbstøtte med hensyn til risikovurdering og ivaretakelse av sikker seilas.</li>
        <li>To personer på broen oppfylte ikke synskravene. Brobesetningen var ikke riktig sammensatt med hensyn til de kravene som stilles til synsfunksjon i aktuelle bestemmelser.</li>
        <li>Brobesetningen på KNM «Helge Ingstad» kan ha vært noe påvirket av trøtthet, spesielt med tanke på tid på døgnet.</li>
        <li>Radarplotting og kommunikasjon mellom brobesetning og los på tankskipet sikret ikke i tilstrekkelig grad effekten av et team som aktivt bygger opp en felles situasjonsforståelse. Dette kunne gitt et økt tidsvindu til identifisering og varsling av fregatten.</li>
        <li>Mangelfull trafikkovervåking førte til at trafikklederen ved trafikksentralen på Fedje ikke hadde tilstrekkelig situasjonsforståelse og oversikt over sitt virkeområde.</li>
        <li>Fedje sjøtrafikksentral ga ikke tilstrekkelig informasjon til annen trafikk i området om at Sola TS forlot Stureterminalen.</li>
      </ul>
      <p>Etter ulykken er det gikk 15 sikkerhetsoppfordringer - ni til Sjøforsvaret, en til Forsvardepartementet, to til Kystverket, en til Sjøfartsdirektoratet, og to til rederiet Sola TS.</p>
    </article>
  </body>
</html>