<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/apisteyto-thriler-sto-maieytirio-elena-pateras-apeiloyse-na-aytoktonisei-agkalia-me-to-neogennito-vrefos-epitethike-se-proistameni/"/>
    <meta property="og:site_name" content="europost.gr"/>
    <meta property="article:published_time" content="2019-11-08T14:15:20+00:00"/>
    <meta property="og:title" content="Απίστευτο θρίλερ στο μαιευτήριο «Έλενα»: Πατέρας απειλούσε να αυτοκτονήσει αγκαλιά με το νεογέννητο βρέφος! Επιτέθηκε σε προϊσταμένη"/>
    <meta property="og:description" content="Ένα ακόμη περίεργο, αλλά και σοβαρό περιστατικό βίας σε δημόσιο νοσοκομείο εκτυλίχθηκε στο Μαιευτήριο &quot;Έλενα Βενιζέλου&quot;. Την Δευτέρα 4/11/2019 το πρωί 10:30 -11:00 συνέβη ένα περίεργο περιστατικό βίας στο Νοσοκομείο «Έλενα Βενιζέλου», εξαιτίας του οποίου,"/>
  </head>
  <body>
    <article>
      <h1>Απίστευτο θρίλερ στο μαιευτήριο «Έλενα»: Πατέρας απειλούσε να αυτοκτονήσει αγκαλιά με το νεογέννητο βρέφος! Επιτέθηκε σε προϊσταμένη</h1>
      <address>
        <time datetime="2019-11-08T14:15:20+00:00">08 Nov 2019, 14:15</time>
      </address>
      <p>Ένα ακόμη περίεργο, αλλά και σοβαρό περιστατικό βίας σε δημόσιο νοσοκομείο εκτυλίχθηκε στο Μαιευτήριο “Έλενα Βενιζέλου”.</p>
      <p>Την Δευτέρα 4/11/2019 το πρωί 10:30 -11:00 συνέβη ένα περίεργο περιστατικό βίας στο Νοσοκομείο «Έλενα Βενιζέλου», εξαιτίας του οποίου, όπως αναφέρει η Ομοσπονδία των Εργαζομένων στα Δημόσια Νοσοκομεία (ΠΟΕΔΗΝ) προκλήθηκε σοβαρός τραυματισμός της Προϊσταμένης Επιστασίας από φερόμενο πατέρα νεογέννητου παιδιού που απειλούσε να πέσει από το μπαλκόνι.</p>
      <p>Όλα ξεκίνησαν όταν αλλοδαπός χωρίς άδεια παραμονής στη χώρα, διαπληκτιζόταν στην είσοδο του νοσοκομείου κατά τη διάρκεια του εξιτηρίου με μητέρα νεογέννητου, φερόμενη ως σύζυγος ή σύντροφός του. Η διαφωνία ήταν για τη δήλωση του παιδιού, καθώς και οι δύο δεν είχαν άδεια παραμονής και τα απαραίτητα έγγραφα. Πήγαν στο θάλαμο νοσηλείας, με την ασφάλεια να τους ακολουθεί, καθώς η διαφωνία μεταξύ τους είχε πάρει μεγάλες διαστάσεις.</p>
      <p>Αιφνιδιαστικά ο πατέρας πήρε το νεογέννητο στην αγκαλιά του και κατευθυνόμενος προς το μπαλκόνι του δωματίου απειλούσε να πέσει στο κενό. Παρενέβη η ασφάλεια του νοσοκομείου και στην προσπάθεια να του πάρουν το παιδί, ο αλλοδαπός άρχισε να χτυπά όποιον έβρισκε. Κατά τη διάρκεια αυτής της τρομερής φασαρίας χτύπησε και την προϊσταμένη ασφαλείας. Τελικά παρενέβη η αστυνομία, η οποία τον συνέλαβε. Όπως αποδείχθηκε ο συγκεκριμένος αλλοδαπός πατέρας, είχε κάνει απόπειρα αυτοκτονίας άλλες δύο φορές στο παρελθόν.</p>
      <p>Ένα παρόμοιο περιστατικό με πατέρα μετανάστη συνέβη κι εχθές στο μαιευτήριο “Έλενα Βενιζέλου”, όταν αφγανός εγκατέλειψε τα 3 μικρά παιδιά του στο προαύλιο του νοσοκομείου, καθώς γεννούσε η σύζυγός του το 4ο τους παιδί και δεν ήξερε που να τα αφήσει.</p>
      <p>Δείτε επίσης: Μαιευτήριο «Έλενα»: Αφγανός μετανάστης έτρεξε για τη γέννα και … άφησε τα παιδιά του<br/>Σύμφωνα με την καταγγελία της ΠΟΕΔΗΝ, η προϊσταμένη που προπηλακίστηκε από τον άνδρα φοβόταν να υποβάλλει μήνυση, ενώ δεν έκανε το παραμικρό για να την προστατέψει και η Διοίκηση του Νοσοκομείου “Έλενα Βενιζέλου”.</p>
      <p>ΠΟΕΔΗΝ: Αυξάνουν τα περιστατικά βίας<br/>Οι εργαζόμενοι υποστηρίζουν ότι πρέπει να ληφθούν άμεσα μέτρα, καθώς τα νοσοκομεία εμφανίζουν πλέον υψηλή επικινδυνότητα για το προσωπικό:</p>
      <p>“Με αφορμή τον προπηλακισμό εργαζομένου του Νοσοκομείου μας από συνοδούς ασθενούς και συγκεκριμένα της προϊσταμένης του τμήματος Επιστασίας και Ιματισμού καθώς και υπαλλήλου του προσωπικού φύλαξης του Νοσοκομείου, κρούουμε τον κώδωνα του κινδύνου και καταγγέλλουμε τα φαινόμενα βίας (λεκτικής, σωματικής κτλ) εντός των Δημοσίων Νοσοκομείων. Ζητάμε λοιπόν να ληφθούν άμεσα μέτρα από τη Διοίκηση για τον περιορισμό και την αποτελεσματική αντιμετώπιση των επικίνδυνων φαινομένων.</p>
      <p>Δυστυχώς τα περιστατικά βίας και ύβρεων σε βάρος του προσωπικού των Δημοσίων Νοσοκομείων παρουσιάζουν, ιδιαίτερα τα τελευταία χρόνια, αυξητικές τάσεις και συνεχώς πυκνώνουν.</p>
      <p>Τα μέτρα που οφείλουν τα αρμόδια όργανα να λάβουν άμεσα αφορούν κάθε μορφή βίας (λεκτική, σωματική κλπ.) εξασφαλίζοντας τη φύλαξη των νοσοκομειακών χώρων με τον καλύτερο δυνατό τρόπο με επαρκές και εκπαιδευμένο προσωπικό φύλαξης. Οφείλουμε να κρατήσουμε τη Δημόσια Υγεία όλοι μαζί, εξασφαλίζοντας την ασφαλή και εύρυθμη λειτουργία του Νοσοκομείου μας”.</p>
      <p>Πηγή: iatropedia.gr</p>
      <h3>Σχετικά</h3>
    </article>
  </body>
</html>