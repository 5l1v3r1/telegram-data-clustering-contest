<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovoidilo.ua/2019/11/08/karta/karta-oos-sytuacziya-sxodi-ukrayiny-8-lystopada"/>
    <meta property="og:site_name" content="Слово і Діло"/>
    <meta property="article:published_time" content="2019-11-08T14:46:00+00:00"/>
    <meta property="og:title" content="Карта ООС: ситуація на сході України на 8 листопада"/>
    <meta property="og:description" content="Ситуація на сході країни станом на 8 листопада 2019 року за даними РНБО України, пресцентру ООС, Міністерства оборони, журналістів і волонтерів."/>
  </head>
  <body>
    <article>
      <h1>Карта ООС: ситуація на сході України на 8 листопада</h1>
      <address>
        <time datetime="2019-11-08T14:46:00+00:00">08 Nov 2019, 14:46</time>
      </address>
      <p>
        <b>Ситуація на сході країни станом на 8 листопада 2019 року за даними РНБО України, пресцентру ООС, Міністерства оборони, журналістів і волонтерів.</b>
      </p>
      <figure>
        <img src="http://media.slovoidilo.ua/media/infographics/10/98669/karta-ato-rnbo-2019-11-08-uk_origin.jpg"/>
      </figure>
      <p>
        <b>Обстріли:</b>
      </p>
      <p>Минулої доби противник вдвічі збільшив кількість обстрілів наших позицій, застосовував заборонені Мінськими домовленостями міномети калібрів 120 та 82 мм, озброєння бойових машин піхоти, протитанкові керовані ракети, гранатомети різних систем, великокаліберні кулемети та стрілецьку зброю.</p>
      <p>На превеликий жаль, наслідком такої активізації дій окупантів стали втрати серед наших захисників.</p>
      <p>З глибоким сумом змушені сповістити про загибель одного військовослужбовця зі складу Об’єднаних сил.</p>
      <p>Висловлюємо щирі співчуття рідним, близьким і бойовим побратимам Героя.</p>
      <p>Світла пам’ять!</p>
      <p>Четверо наших воїнів внаслідок вчорашніх ворожих обстрілів зазнали поранень.</p>
      <p>
        <b>Луганський напрямок</b>
      </p>
      <p>Тут порушень режиму тиші було 10.</p>
      <p>У другій половині дня російсько-окупаційні війська по 2 рази обстріляли наші позиції біля Новолуганського – з мінометів калібру 120 та 82 мм, ручних протитанкових і автоматичних станкових гранатометів та великокаліберних кулеметів, та у районі Луганського – з мінометів калібру 82 мм, станкових протитанкових і автоматичних гранатометів.</p>
      <p>Також двічі за добу противник відкривав вогонь поблизу Кримського – зі станкових і ручних протитанкових гранатометів та кулеметів великого калібру, та неподалік Південного – з ручних протитанкових гранатометів, великокаліберних кулеметів та стрілецької зброї.</p>
      <p>Облаштовані в районах Майорська і Хутора Вільного опорні пункти підрозділів Об’єднаних сил окупанти відповідно вдень та увечері обстрілювали з гранатометів різних систем та стрілецької зброї.</p>
      <p>
        <b>Донецький напрямок</b>
      </p>
      <p>Там обліковано так само 10 обстрілів.</p>
      <p>Напруженою ситуація була на підступах до Авдіївки, оборонців якої ворог тричі обстрілював з ручних протитанкових і автоматичних станкових гранатометів, кулеметів великого калібру, стрілецької зброї та протитанковими керованими ракетами.</p>
      <p>Також тричі під ворожим вогнем опинялися військовослужбовці Збройних Сил України, які виконують бойові завдання біля Водяного. Окупанти зі сторони Ужівки вранці, вдень та увечері обстрілювали захисників з мінометів калібру 82 мм, озброєння БМП, ручних протитанкових гранатометів та стрілецької зброї.</p>
      <p>Після опівдня противник обстріляв позиції наших військ неподалік Опитного та Красногорівки відповідно зі станкових протитанкових і автоматичних гранатометів.</p>
      <p>Поблизу Гнутового з 15:00 російсько-окупаційні війська 20 хвилин вели вогонь з ручних протитанкових гранатометів.</p>
      <p>У районі населеного пункту Піски близько 17:00 лунали ворожі кулемети та стрілецька зброя.</p>
      <p>
        <b>Обстановка на сьогодні, 8 листопада</b>
      </p>
      <p>Станом на 12:30 російсько-окупаційні війська двічі завдавали ударів на Луганському напрямку.</p>
      <p>Після 01:00 ночі противник з автоматичних гранатометів обстріляв опорні пункти підрозділів Об’єднаних сил поблизу Луганського.</p>
      <p>Біля Зайцевого окупанти з 11:00 протягом тривалого часу вели вогонь по наших позиціях з автоматичних станкових і ручних протитанкових гранатометів та стрілецької зброї.</p>
      <p>За даною інформацією, упродовж поточної доби поранено одного військовослужбовця зі складу Об’єднаних сил.</p>
    </article>
  </body>
</html>