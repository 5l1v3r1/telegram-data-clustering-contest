<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ppf-upsala-dluhopisy-na-telekomunikace-za-12-75-miliardy-kc/1818786?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T14:04:00+00:00"/>
    <meta property="og:title" content="PPF upsala dluhopisy na telekomunikace za 12,75 miliardy Kč"/>
    <meta property="og:description" content="Praha - Investiční skupina PPF upsala prostřednictvím dceřiné firmy PPF Arena 1 pětileté dluhopisy za 500 milionů eur, v přepočtu zhruba 12,75 miliardy Kč. Získané peníze použije PPF Arena 1, která sdružuje telekomunikační investice skupiny, k částečnému refinancování úvěru. PPF to uvedla v tiskové zprávě."/>
  </head>
  <body>
    <article>
      <h1>PPF upsala dluhopisy na telekomunikace za 12,75 miliardy Kč</h1>
      <address><time datetime="2019-11-08T14:04:00+00:00">08 Nov 2019, 14:04</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Investiční skupina PPF upsala prostřednictvím dceřiné firmy PPF Arena 1 pětileté dluhopisy za 500 milionů eur, v přepočtu zhruba 12,75 miliardy Kč. Získané peníze použije PPF Arena 1, která sdružuje telekomunikační investice skupiny, k částečnému refinancování úvěru. PPF to uvedla v tiskové zprávě.</p>
      <p>PPF Arena 1 je poskytovatelem telekomunikačních služeb ve střední a východní Evropě. Firma konsoliduje telekomunikační aktivity skupiny PPF na šesti trzích prostřednictvím společností O2, CETIN a Telenor CEE.</p>
      <p>Dluhopisy jsou splatné 31. ledna 2025 s fixním ročním kupónem 2,125 procenta. Podle firmy poptávka investorů překročila 2,2krát vydávaný objem. Největší zájem byl od investorů z Velké Británie (34 procent objemu), z Německa (25 procent) a z Francie (18 procent).</p>
      <p>"Věříme, že úspěšná aktuální nabídka dluhopisů dále upevní naši pozici na finančním trhu. Touto druhou nabídkou jsme zahájili budování výnosové křivky dluhopisů PPF Arena 1. Vítáme zájem nových investorů, stejně tak jako těch, kteří investovali už do naší první emise. Rychlé upsání druhé emise dluhopisů je dokladem důvěry investorů v naši obchodní strategii a silný finanční profil," uvedla finanční ředitelka skupiny PPF Kateřina Jirásková.</p>
      <p>V roli globálních koordinátorů a vedoucích spolumanažerů vystupují banky BNP Paribas, HSBC, Société Générale a UniCredit. Spolumanažery jsou Crédit Agricole CIB, Credit Suisse a PPF banka.</p>
      <p>Skupina PPF investuje do řady odvětví od finančních služeb přes telekomunikace, biotechnologie, nemovitosti až po strojírenství. PPF působí v Evropě, Asii a Severní Americe. Skupina vlastní aktiva ve výši více než 47 miliard eur (1,2 bilionu korun). Jejím majoritním vlastníkem je nejbohatší Čech Petr Kellner.</p>
    </article>
  </body>
</html>