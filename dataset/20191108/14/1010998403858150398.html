<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/predavania/btv-reporterite/istorijata-zad-stenite-na-bojanskata-carkva-v-btv-reporterite-tazi-sabota.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T14:49:00+00:00"/>
    <meta property="og:title" content="„Историята зад стените“ на Боянската църква в bTV Репортерите тази събота"/>
    <meta property="og:description" content="Леда Цветкова разкрива тайните, които съхранява в себе си светата обител хилядолетия наред"/>
  </head>
  <body>
    <article>
      <h1>„Историята зад стените“ на Боянската църква в bTV Репортерите тази събота</h1>
      <h2>Леда Цветкова разкрива тайните, които съхранява в себе си светата обител хилядолетия наред</h2>
      <address><time datetime="2019-11-08T14:49:00+00:00">08 Nov 2019, 14:49</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Тази събота <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> ще разкаже историята на храма "Св. св. Никола и Пантелеймон", известен повече като Боянската църква. Филмът на репортера Леда Цветкова и операторите Огнян Кръстев и Кристиян Иванов „Историята зад стените“ е посветен на тайните, които хилядолетия наред съхранява в себе си светата обител.</p>
      <p>Преди броени дни емблематичната Боянска църква навърши 760 години от обновяването си, както и 40 години от включването ѝ като паметник на културата в Списъка на световното културно наследство на ЮНЕСКО.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017893.jpg"/>
        <figcaption>Снимка: btvnovinite.bg</figcaption>
      </figure>
      <p>Тя е сред най-посещаваните църкви у нас, като между 300 и 400 туристи посещават забележителността всекидневно. Храмът е изключително интересен и със своята живопис.</p>
      <p>Заедно с д-р Калин Йорданов, който е завеждащ филиал „Боянска църква“ към НИМ, и доц. д-р Бони Петрунова, директор на НИМ, екипът на bTV Репортерите ще разкаже кои са ктиторите на храма и ще хвърли светлина върху делата на севастократор Калоян и неговата съпруга севастократица Десислава.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017894.jpg"/>
        <figcaption>Снимка: btvnovinite.bg</figcaption>
      </figure>
      <p>Над 240 изображения са изографисани по стените и таваните на светата обител от неизвестен автор. Някои от тях днес служат като извор за начина на живот през Средновековието. За бита, културата и облеклото през средните векове Леда Цветкова ще говори заедно с д-р Силвия Аризанова  и д-р Йоана Бачева от Историческия факултет на Софийския университет.</p>
      <p>Зрителите ще научат и малко познати факти за архитектурата, като ще видят непоказвани досега предмети, открити при различни археологически проучвания в храма.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017895.jpg"/>
        <figcaption>Снимка: btvnovinite.bg</figcaption>
      </figure>
      <p>Подобно на създателите на църквата, днес един човек може да се нарече неин съвременен ктитор. Той няма финансовата възможност да дари пари за построяването на храм, но дарява труда си. Кой е Иван Близнаков и защо се е заел да възстановява доброволно покрива и оградата на обителта – отговорите на този и много други въпроси, в <a href="https://btvnovinite.bg/tag?tag=btv+%D1%80%D0%B5%D0%BF%D0%BE%D1%80%D1%82%D0%B5%D1%80%D0%B8%D1%82%D0%B5&amp;o=date">bTV Репортерите</a> на 9 ноември, от 19:30 ч.</p>
    </article>
  </body>
</html>