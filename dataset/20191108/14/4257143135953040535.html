<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/08/ok-haltak-meg-a-kamionban-nyilvanossagra-hoztak-a-neveket"/>
    <meta property="og:site_name" content="infostart"/>
    <meta property="article:published_time" content="2019-11-08T14:40:02+00:00"/>
    <meta property="og:title" content="Ők haltak meg a kamionban - nyilvánosságra hozták a neveket"/>
    <meta property="og:description" content="Nyilvánosságra hozták a brit hatóságok pénteken annak a 39 embernek a nevét és életkorát, akit október végén találtak holtan egy bolgár rendszámú kamion hűtőkonténerében Anglia délkeleti részén. A területileg illetékes Essex megyei rendőrség által péntek délután közzétett névsorból kiderül, hogy gyerekek is voltak az áldozatok között."/>
  </head>
  <body>
    <article>
      <h1>Ők haltak meg a kamionban - nyilvánosságra hozták a neveket</h1>
      <address><time datetime="2019-11-08T14:40:02+00:00">08 Nov 2019, 14:40</time> by <a rel="author">Infostart / MTI</a></address>
      <h3>Nyilvánosságra hozták a brit hatóságok pénteken annak a 39 embernek a nevét és életkorát, akit október végén találtak holtan egy bolgár rendszámú kamion hűtőkonténerében Anglia délkeleti részén. A területileg illetékes Essex megyei rendőrség által péntek délután közzétett névsorból kiderül, hogy gyerekek is voltak az áldozatok között.</h3>
      <p>Az elhunytak valamennyien vietnami állampolgárok voltak.</p>
      <p>Az áldozatok listáján két 15 éves fiú neve is szerepel. Ők voltak a legfiatalabbak, de további nyolc olyan áldozat van, aki tizenéves volt, az ő életkoruk 17 évestől 19 évesig terjed.</p>
      <p>A legidősebb áldozat egy 44 éves férfi.</p>
      <p>A közzétett névsor alapján az áldozatok között nyolc nő van.</p>
      <p>Az essexi rendőrség előző nap jelentette be, hogy a vietnami rendőrség illetékeseivel együttműködve elvégzett vizsgálat és az ennek alapján beterjesztett adatok eredményeként a megyei halottkémi szolgálat vezetője mind a 39 áldozat kilétét megállapította.</p>
      <p>A hatóságok hivatalosan értesítették az áldozatok hozzátartozóit, és ezután hozták nyilvánosságra pénteken az elhunytak kilétét.</p>
      <p>
        <i>Nyitókép: MTI/AP/Alastair Grant</i>
      </p>
    </article>
  </body>
</html>