<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/p-yat-knig-pro-te-shcho-ne-rozpovidali-v-shkoli-50052442.html"/>
    <meta property="og:site_name" content="НВ"/>
    <meta property="article:published_time" content="2019-11-08T14:45:00+00:00"/>
    <meta property="og:title" content="Деякі брати — сестри? П’ять книг про те, чого не розповідали в школі"/>
    <meta property="og:description" content="Можливо, в школі й говорили про ці речі, але з таким пафосом, що все тут же забувалося."/>
  </head>
  <body>
    <article>
      <h1>Деякі брати — сестри? П’ять книг про те, чого не розповідали в школі</h1>
      <h2>Можливо, в школі й говорили про ці речі, але з таким пафосом, що все тут же забувалося.</h2>
      <address><time datetime="2019-11-08T14:45:00+00:00">08 Nov 2019, 14:45</time> by <a rel="author">Iгор Бондар-Терещенко</a></address>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/461/big_portrait/f0f3c140cb91281e1a0df367d8be6aca.png?stamp=20191108162640&amp;q=85&amp;output=jpg&amp;bg=white"/>
        <figcaption>Фото: НВ</figcaption>
      </figure>
      <p>Оскільки «сакральне» ніколи не стає «профанним», поки не переживеш цей самий «травматичний» досвід. Дай бог, звичайно, не пережити. Принаймні ці книжки дають змогу зробити це у більш «літературний» спосіб, коли про «незручне» розповідає або бабуся, або відомий поет.</p>
      <h3>Олег Криштопа. Братство. Документальний роман за матеріалами слідчої справи Кирило-Мефодіївського братства. — К.: Вавилонська бібліотека, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/463/big_portrait/1304da945d9adb0dd3d47644e77ff5ca.png?stamp=20191108162718&amp;q=85&amp;output=jpg&amp;bg=white"/>
        <figcaption>Фото: Вавилонська бібліотека</figcaption>
      </figure>
      <p>Цей документальний роман побудований на основі матеріалів слідчої справи Украйно-Слов'янського (Кирило-Мефодіївського) товариства: протоколів допитів, очних ставок, зізнань, доносів та донесень. У книзі оживають братчики, молоді люди, що несподівано опинилися в руках політичної поліції й по-різному пройшли випробування: вічно роздвоєний у всьому Пантелеймон Куліш, боязкий інтелектуал Микола Костомаров, невільник честі Микола Гулак та іронічний Тарас Шевченко. Тут оживають і герої з потойбіччя: керівник Третього відділу граф Орлов, шеф жандармів Дубельт, київські губернатори Фундуклей та Бібіков, цар Микола І.</p>
      <h3>Андрій Достлєв, Лія Достлєва. Мені досі соромно викидати їжу. Бабуся розповідала мені про Голодомор. — К.: Родовід, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/464/big_portrait/5294e9347f082fae46ee05c8f1c8fc24.png?stamp=20191108162743&amp;q=85&amp;output=jpg&amp;bg=white"/>
        <figcaption>Фото: Родовід</figcaption>
      </figure>
      <p>Ця книжка — поєднання тексту (передмова Сергія Жадана і зауваження авторів проекту) і фото (як медіума у представленні будь-яких подій). Разом виходить «візуальне дослідження з використанням постфотографічних практик, присвячене сучасним побутовим проявам історичних травм ХХ сторіччя». І присвячене зокрема тому, як сьогодні сприймається голод в Україні 1932−33 років. «В дитинстві бабуся розповідала мені різні історії зі свого життя, і серед іншого траплялися теж спогади про Голодомор, — розповідає одна з учасниць проекту. — І цей сором за викинуту їжу походить якраз звідти, з історій про те, як моя родина пережила цей голод. Щоб якось це проілюструвати і розібратися в цьому відчутті, протягом двох місяців ми документували сліди всієї їжі, яку викидали». Картина, звісно, сумна, адже що може бути веселого у згадках про їжу, до того ж, спожиту під час Великого посту (піца, курка, салат «Айсберг») і слові «печальний», двічі вжитому в одній фразі автором передмови.</p>
      <h3>Сергій Плохій. Загублене царство. Історія «Русского мира» з 1470 року до сьогодні. — Х.: Фоліо, 2019</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/465/big_portrait/8b3f929fde1b3b19d3624b5ed4101710.png?stamp=20191108162805&amp;q=85&amp;output=jpg&amp;bg=white"/>
        <figcaption>Фото: Фоліо</figcaption>
      </figure>
      <p>Ця книжка стала відгуком професійного історика, одного із ведучих спеціалістів в галузі історіографії та історії Східної Європи, на російсько-український конфлікт, що розгорівся 2014 року. Детально розглядаючи історію українського та російського народів, автор доводить, що коріння цього конфлікту заховано в самому процесі становлення Росії як держави. «Підписаний в Парижі мирний договір 1856 року був для Росії приниженням з боку Заходу, — нагадують нам про етапи цього „становлення“. — Росіяни, які 1814 року завоювали Париж, повернулися тепер туди для підписання договору, що порушував територіальну цілісність імперії. Петербургу довелося відмовитися від своїх володінь на Кавказі та в Дунайському регіоні. Одинадцятьма роками пізніше уряд, у якого закінчувалися гроші, продав Сполученим Штатам Америки Аляску, бо не мав сил її захищати. Росія зберегла Крим, але втратила право тримати в Чорному морі флот чи будувати фортеці на його узбережжі. Ще важливішим виявилося те, що Росія більше не сприймалася як потужна держава».</p>
      <h3>Даґ Ейстейн Ендшьо. Секс та релігія: від балу цноти до благословенної гомосексуальності — Л.: Видавництво Анетти Антоненко; К.: Ніка-Центр, 2018</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/466/big_portrait/06a8874d59d7089b8860c0d8981ea0a9.png?stamp=20191108162836&amp;q=85&amp;output=jpg&amp;bg=white"/>
        <figcaption>Фото: Ніка-Центр</figcaption>
      </figure>
      <p>У книжці відомого норвезького науковця і правозахисника чимало відомостей не лише про «еротичність» сучасної культури стосунків, але й величезний масив інформації щодо непростих стосунків між сексом і різноманітними релігіями протягом всієї історії людства й у різних світових культурах. Зокрема розглядається проблема допустимості чи заборони статевих стосунків за межами шлюбу; ставлення різних релігій до дозволу священикам займатися сексом, до гомосексуальних статевих стосунків і сексу між представниками різних рас, до сексуального самозадоволення тощо. Загалом це захоплююче дослідження звичаїв, ритуалів і правил, з яких стає видно, що від давніх часів основний релігійний акцент робиться на чоловіків, і сексуальність жінки визначається з огляду на її стосунки з ними. Тоді як чоловіки зазвичай можуть мати декількох жінок, як у шлюбі, так і поза ним, натомість головним релігійним правилом щодо жінок є те, що жінка сексуально обмежена тільки одним чоловіком. Тож не дивно, що релігійні заборони, які регулюють поведінку гетеросексуальних жінок, сьогодні обговорюються рідше, ніж заборона гомосексуальності, хоча мають значно довшу історію.</p>
      <h3>Томас Еріксон. В оточенні ідіотів, або Як зрозуміти тих, кого неможливо зрозуміти. — Х.: Фоліо, 2018</h3>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/467/big_portrait/3fb6488e94b639709ea4276aee37ef9b.png?stamp=20191108162859&amp;q=85&amp;output=jpg&amp;bg=white"/>
        <figcaption>Фото: Фоліо</figcaption>
      </figure>
      <p>Автор цього бестселеру — шведський письменник, психолог з соціальних комунікацій, біхевіорист та особистий тренер. У своїй книжці він поділяє людей на чотири кольорові типи, описуючи логіку поведінки, темперамент, систему цінностей представників кожного з кольорів. Чому одних людей ми розуміємо з півслова, а інших не розуміємо взагалі? Чому дуже успішні люди інколи здаються нам ідіотами і психопатами? Як подивитися на себе очима інших людей і навчитися розуміти навіть тих, хто на нас абсолютно не схожий? Книга допомагає краще сприймати людей з різними типами поведінки й ефективно з ними спілкуватись і може стати настільною для керівників, психологів, менеджерів усіх рівнів.</p>
      <p>Читайте також:<br/><a href="https://style.nv.ua/ukr/kultura/p-yat-strashnih-knizhok-pro-tayemnici-50051029.html">&amp;nbspВідьми, демони… масони. П’ять «страшних» книжок про таємниці</a></p>
    </article>
  </body>
</html>