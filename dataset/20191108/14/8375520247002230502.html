<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/kum-putina-u-panici-zelenskiy-pishov-shlyahom-poroshenka-moskovskiy-cerkvi-dovedetsya-minyati-nazvu-638731.html?utm_medium=referral&amp;utm_source=idealmedia&amp;utm_campaign=glavcom.ua&amp;utm_term=1275811&amp;utm_content=8137010"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T14:47:12+00:00"/>
    <meta property="og:title" content="Кум Путіна у паніці: Зеленський пішов шляхом Порошенка - Московській церкві доведеться міняти назву"/>
    <meta property="og:description" content="Медведчук стверджує, що УПЦ «повністю незалежна від Російської православної церкви, пов'язана з нею тільки загальними молитвами»"/>
  </head>
  <body>
    <article>
      <h1>Кум Путіна у паніці: Зеленський пішов шляхом Порошенка - Московській церкві доведеться міняти назву</h1>
      <address>
        <time datetime="2019-11-08T14:47:12+00:00">08 Nov 2019, 14:47</time>
      </address>
      <h4>Медведчук стверджує, що УПЦ «повністю незалежна від Російської православної церкви, пов'язана з нею тільки загальними молитвами»</h4>
      <p>Голова Політради партії «Опозиційна платформа - За життя» Віктор Медведчук вважає, що команда президента Володимира Зеленського продовжує політику п’ятого президента Петра Порошенка щодо церкви.</p>
      <p>Про це говориться у його заяві, яка 8 листопада була опублікована на сайті політсили.</p>
      <p>Зокрема, Медведчук розкритикував заяву міністра культури Володимира Бородянського про те, що Українська православна церква «повинна внести в свою назву ідентифікацію, що вона відноситься до Російської православної церкви» і вказати, що адміністративний центр управління Українською православною церквою знаходиться в Москві.</p>
      <p>Він вважає, що Бородянський «ігнорує той факт, що УПЦ - це незалежна, самостійна церква, керівництво якої обирається на Соборі єпископів».</p>
      <p>«УПЦ має свій Церковний суд і Священний Синод і повністю незалежна від Російської православної церкви, пов'язана з нею тільки загальними молитвами», - стверджує Медведчук.</p>
      <p>Він зауважив, що заяви міністра культури – «не що інше, як продовження політики Порошенка, який з політичних міркувань втручався в церковні справи, що призвело до розколу православ'я не тільки в Україні, а й в усьому світі».</p>
      <p>«Міністр культури Бородянський влазить у вкрай чутливі для українців сфери релігії і мови, що тільки посилює розкол в суспільстві. Не відстає від Бородянського і безграмотна міністр освіти, яка вже заявила про закриття російських шкіл і переведення їх на українську мову навчання», - стверджує Медведчук.</p>
      <p>Крім того, він різко висловився на адресу міністрів.</p>
      <p>«Можна по-різному ставитися до Коломойського, який називає окремих міністрів дебілами і покидьками, але, очевидно, в цьому випадку він має рацію», - заявив Медведчук.</p>
      <p>Як відомо, раніше олігарх Ігор Коломойський <a href="https://glavcom.ua/news/kolomoyskiy-virahuvav-debila-i-pokidka-u-novomu-uryadi-634168.html">заявив, що вважає «дебілом» міністра економіки Тимофія Милованова.</a></p>
      <p>Нагадаємо, міністр культури, молоді та спорту Володимир Бородянський <a href="https://glavcom.ua/country/society/noviy-uryad-nareshti-viznachivsya-moskovska-cerkva-v-ukrajini-taki-maje-pereymenuvatis-638383.html">заявив, що УПЦ Московського патріархату у своїй назві таки повинна позначити свою приналежність до Російської церкви,</a> оскільки у Москві розташований її центр впливу.</p>
      <p>До слова, глава Олександрійського патріархату Феодор <a href="https://glavcom.ua/news/oleksandriyskiy-patriarhat-viznav-pravoslavnu-cerkvu-ukrajini--638634.html">вперше під час літургії, перелічуючи предстоятелів помісних православних церков, згадав митрополита Епіфанія.</a></p>
      <related>
        <a href="https://glavcom.ua/columns/dmytrogorevoy/yaka-nastupna-cerkva-oficiyno-viznaje-pcu-638014.html"/>
        <a href="https://glavcom.ua/columns/dmytrogorevoy/chomu-polska-cerkva-ne-mozhe-vislovitisya-odnoznachno-pro-avtokefaliyu-dlya-ukrajini-637473.html"/>
        <a href="https://glavcom.ua/columns/zorya/grecka-cerkva-oficiyno-rozpochala-spilkuvatisya-z-pcu-636157.html"/>
      </related>
    </article>
  </body>
</html>