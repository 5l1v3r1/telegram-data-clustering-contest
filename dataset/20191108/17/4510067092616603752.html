<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-1/un-baiat-de-14-ani-din-oradea-arestat-pentru-talharie-calificata-impreuna-cu-un-alt-tanar-a-agresat-o-fata-si-i-a-furat-telefonul-mobil-152659.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T17:11:00+00:00"/>
    <meta property="og:title" content="Un băiat de 14 ani din Oradea, arestat pentru tâlhărie calificată. Împreună cu un alt tânăr, a agresat o fată şi i-a furat telefonul mobil"/>
    <meta property="og:description" content="Un adolescent în vârstă de 14 ani şi un tânăr de 19 ani, ambii din Oradea, au fost arestaţi preventiv, joi, pentru câte 30 de zile sub acuza de tâlhărie calificată după ce, miercuri seara, au urmărit şi atacat o fată pe o stradă din apropierea Parcului Salca, pentru a-i fura telefonul mobil Cei doi au fost prinşi la scurt timp după atac."/>
  </head>
  <body>
    <article>
      <h1>Un băiat de 14 ani din Oradea, arestat pentru tâlhărie calificată. Împreună cu un alt tânăr, a agresat o fată şi i-a furat telefonul mobil</h1>
      <address><time datetime="2019-11-08T17:11:00+00:00">08 Nov 2019, 17:11</time> by <a rel="author" href="https://www.ebihoreanul.ro/contact/Laura%20Gal#redactia_form" target="_blank">Laura Gal</a></address>
      <figure>
        <img src="https://www.ebihoreanul.ro/modules/news/files/talharie-generic08112019.jpg"/>
        <figcaption>foto:generic turnulsfatului.ro/</figcaption>
      </figure>
      <p>Un adolescent în vârstă de 14 ani şi un tânăr de 19 ani, ambii din Oradea, au fost arestaţi preventiv, joi, pentru câte 30 de zile sub acuza de tâlhărie calificată după ce, miercuri seara, au urmărit şi atacat o fată pe o stradă din apropierea Parcului Salca, pentru a-i fura telefonul mobil. </p>
      <p>Cristian Drăgănel (14 ani) şi Ioan Fekete (19 ani) au comis atacul miercuri seara în jurul orei 18.30. Victima, o tânără de 23 ani care se deplasa pe strada Muzicii, a fost imobilizată, lovită şi buzunărită de cei doi tâlhari care au fugit apoi cu telefon mobil pe care fata îl avea în buzunarul pantalonilor. </p>
      <p>Potrivit unui comunicat de presă transmis, vineri, de Poliţia Bihor, cei doi tineri au fost prinşi şi reţinuţi în aceeaşi seară de polițiștii Biroului de Combatere a Infracțiunilor contra Persoanei Oradea care au returnat victimei telefonul furat. </p>
      <p>Verificările ulterioare au scos la iveală că cei doi tineri nu sunt la prima ispravă, fiind cercetaţi deja pentru furturi, motiv pentru care procurorii s-au adresat Judecătoriei Oradea cu propunere de arestare preventivă. </p>
      <p>"Judecătorul de Drepturi și Libertăți din cadrul Judecătoriei Oradea a admis propunerea procurorului și a emis pe numele celor doi tineri câte un mandat de arestare preventivă pentru 30 de zile", se mai precizează în informarea Poliţiei. Încheierea judecătorească nu e definitivă întrucât cei doi o pot contesta la Tribunalul Bihor.</p>
    </article>
  </body>
</html>