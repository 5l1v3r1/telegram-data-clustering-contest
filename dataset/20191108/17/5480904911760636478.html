<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/trump-rekl-ze-neodsouhlasil-zruseni-cel-na-cinske-zbozi/1818894?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T17:55:00+00:00"/>
    <meta property="og:title" content="Trump řekl, že neodsouhlasil zrušení cel na čínské zboží"/>
    <meta property="og:description" content="Washington - Americký prezident Donald Trump dnes reportérům řekl, že neodsouhlasil zrušení amerických cel na čínské zboží. Americké akciové trhy v reakci na jeho prohlášení klesly a dolar oslabil k jenu. Informovala o tom agentura Reuters. Obchodní dohoda bude podle Trumpa podepsána ve Spojených státech."/>
  </head>
  <body>
    <article>
      <h1>Trump řekl, že neodsouhlasil zrušení cel na čínské zboží</h1>
      <address><time datetime="2019-11-08T17:55:00+00:00">08 Nov 2019, 17:55</time> by <a rel="author" href="http://www.ctk.cz/" target="_blank">ČTK</a></address>
      <p>Washington - Americký prezident Donald Trump dnes reportérům řekl, že neodsouhlasil zrušení amerických cel na čínské zboží. Americké akciové trhy v reakci na jeho prohlášení klesly a dolar oslabil k jenu. Informovala o tom agentura Reuters. Obchodní dohoda bude podle Trumpa podepsána ve Spojených státech.</p>
      <p>"Chtěli by zrušení cel. Nic jsem neodsouhlasil," řekl Trump novinářům. "Čína by chtěla zrušit nějaká cla, ne všechna, protože ví, že bych to neudělal," dodal. Trump dále zopakoval, že Peking o uzavření dohody stojí víc než on.</p>
      <p>Americká cla na čínské zboží podle něj generují "miliardy dolarů". "Jsem teď náramně spokojený. Kasírujeme miliardy dolarů," řekl. Smlouva podle něj bude podepsána v USA. Původně americká a čínská strana předpokládaly podpis první fáze dohody na setkání lídrů jihovýchodní Asie sdružených ve společenství ASEAN v Chile. Pořadatelská země ale nedávno summit kvůli domácím nepokojům zrušila.</p>
      <p>Ve čtvrtek mluvčí čínského ministerstva obchodu informoval, že se Čína a Spojené státy dohodly, že budou cla zavedená v rámci obchodní války postupně rušit v závislosti na pokroku v jednání.</p>
      <p>Optimismus na trhu později utlumila zpráva o tom, že proti prozatímní dohodě se staví opozice v Bílém domě a někteří externí poradci. Americká vláda není zajedno v tom, zda zrušením cel neztratí při vyjednávání výhodnou pozici, řekly zdroje agentuře Reuters.</p>
      <p>Spojené státy a Čína, tedy dvě největší ekonomiky světa, spolu od loňského roku vedou obchodní válku. V jejím rámci na sebe vzájemně uvalují cla.</p>
    </article>
  </body>
</html>