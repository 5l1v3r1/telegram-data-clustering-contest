<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425413/pshfiopoioyntai-ta-arxeia-efhmeridwn-ews-to-2006"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T17:30:01+00:00"/>
    <meta property="og:title" content="Ψηφιοποιούνται τα αρχεία εφημερίδων έως το 2006"/>
    <meta property="og:description" content="Τη δεύτερη συνάντησή τους πραγματοποίησαν χτες στη Ρόδο οι εταίροι του έργου «ΨΗΦΙΑΚΟΣ ΗΡΟΔΟΤΟΣ ΙΙ» στο πλαίσιο του οποίου υλοποιείται πρόγραμμα που αφορά την ψηφιοποίηση οπτικοακουστικού και μουσικού υλικού από το αρχείο του (ΡΙΚ), έντυπα από το γραφείο Τύπου και πληροφοριών Κύπρου και αρχεία εφημερίδων της Δημόσιας Κεντρικής Βιβλιοθήκης Ρόδου."/>
  </head>
  <body>
    <article>
      <h1>Ψηφιοποιούνται τα αρχεία εφημερίδων έως το 2006</h1>
      <h2>Η τεχνολογία στην υπηρεσία της εκπαίδευσης και ενημέρωσης</h2>
      <address>
        <time datetime="2019-11-08T17:30:01+00:00">08 Nov 2019, 17:30</time>
      </address>
      <p>
        <b>Τη δεύτερη συνάντησή τους πραγματοποίησαν χτες στη Ρόδο οι εταίροι του έργου «ΨΗΦΙΑΚΟΣ ΗΡΟΔΟΤΟΣ ΙΙ» στο πλαίσιο του οποίου υλοποιείται πρόγραμμα που αφορά την ψηφιοποίηση οπτικοακουστικού και μουσικού υλικού από το αρχείο του (ΡΙΚ), έντυπα από το γραφείο Τύπου και πληροφοριών Κύπρου και αρχεία εφημερίδων της Δημόσιας Κεντρικής Βιβλιοθήκης Ρόδου.</b>
      </p>
      <p>Το ψηφιοποιημένο υλικό θα είναι προσβάσιμο σε κάθε ενδιαφερόμενο μαθητή, εκπαιδευτικό, ερευνητή, επισκέπτη και φορέα μέσω συγκεκριμένων εφαρμογών. Η συνάντηση πραγματοποιήθηκε στην Περιφέρεια και από την Κύπρο παρευρέθηκαν οι:</p>
      <p>- Φοίβια Σάββα υπεύθυνη έργου από το Ραδιοφωνικό Ίδρυμα Κύπρου</p>
      <p>- Γιώργος Καλογήρου μουσικός τεκμηριωτής ηχητικού αρχείου του ΡΙΚ</p>
      <p>- Αγγελική Νικολαΐδου γραφείο Τύπου και πληροφοριών Κύπρου, συντονίστρια έργου</p>
      <p>- Γιάννης Σούλος γραφείο Τύπου και πληροφοριών Κύπρου βοηθός συντονιστής έργου.</p>
      <p>Ένας από τους εταίρους του έργου είναι και η Αναπτυξιακή Εταιρεία Περιφέρειας Ν. Αιγαίου στελέχη της οποίας παρευρέθηκαν με επικεφαλής τον πρόεδρό της εντεταλμένο περιφερειακό σύμβουλο για ευρωπαϊκά προγράμματα Χρήστο Μπάρδο, ενώ πήρε μέρος και ο διευθυντής της Δημόσιας Κεντρικής Βιβλιοθήκης Ρόδου Αντώνης Αγγελής.</p>
      <p>Οι εταίροι του προγράμματος παραχώρησαν αμέσως μετά το τέλος της συνάντησης συνέντευξη Τύπου κατά την οποία αναφέρθηκαν διεξοδικά στο έργο που έγινε.</p>
      <p>Ειδικότερα, ο κ. Μπάρδος δήλωσε: «είναι ένα πρόγραμμα το οποίο θα ψηφιοποιήσει τις εφημερίδες και όλο το υλικό που υπάρχει στη Ρόδο και την Κύπρο από την εποχή του Μακάριου και έπειτα σε συνεργασία με το Ραδιοφωνικό Ίδρυμα Κύπρου και το γραφείο Τύπου της προεδρίας της Κύπρου καθώς και τη Δημόσια Βιβλιοθήκη Ρόδου. Ειδικά στη βιβλιοθήκη θα εκσυγχρονίσουμε τον εξοπλισμό της με αγορά νέων σκάνερ και μηχανημάτων κάτι που θα βοηθήσει τον κόσμο και τους ερευνητές να δουν τις ψηφιοποιημένες εφημερίδες έως το 2006».</p>
      <p>Από την πλευρά της η κ. Σάββα στο πλαίσιο των δηλώσεών της τόνισε μεταξύ άλλων τα εξής: « Συνεργαστήκαμε τρεις φορείς, δύο εταίροι από Κύπρο και ένας από την περιφέρεια νοτίου Αιγαίου. Επελέγη η ενεργειακή και ειδικότερα η βιβλιοθήκη της Ρόδου. Από πλευράς Κύπρου είναι το ΡΙΚ ως επικεφαλής εταίρος και το γραφείο τύπου και πληροφοριών Κύπρου.</p>
      <p>Έτσι ψηφιοποιήθηκε υλικό και είναι προσβάσιμο σε παγκόσμιο επίπεδο. Αφορά εφημερίδες και οπτικοαουστικό και μουσικό υλικό. Υπάρχει υλικό από το 1960 και έπειτα καθώς και από την περίοδο της Αγγλοκρατίας. Μέχρι στιγμής έχουν «ανέβει» 6.500 αρχεία που ξεκινούν από το 1957. Το ΡΙΚ έχει ψηφιοποιήσει 450 ώρες οπτικοαουστικού υλικού δηλαδή βίντεο και 50 ώρες μουσικού υλικού το σύνολο του οποίου είναι μοναδικό και δεν υπάρχει πουθενά αλλού, καθώς αφορά όλες τις πτυχές της κοινωνικής ζωής.</p>
      <p>Υπάρχει πρωτοφανής κινητικότητα και η αντίστοιχη ιστοσελίδα συγκεντρώνει το ενδιαφέρον 25.000 χρηστών. Ευελπιστούμε ότι μέχρι την ολοκλήρωση του έργου το Φεβρουάριο του 2020 θα ανεβάσουμε γύρω στα 10.000 αρχεία, κάτι που θα συνεχίσει να γίνεται και στο μέλλον. Επίσης στο πλαίσιο του έργου ψηφιοποιήθηκε ο ροδιακός Τύπος και μάλιστα οι εφημερίδες που κάλυπταν γεγονότα της Κύπρου».</p>
      <p>Ο διευθυντής της Δημόσιας Κεντρικής Βιβλιοθήκης Ρόδου Αντώνης Αγγελής είπε: «Η βιβλιοθήκη κατάφερε το 2002 να ολοκληρώσει την ψηφιοποίηση του πιο σημαντικού μέρους, του αρχείο των τοπικών εφημερίδων της περιόδου 1915 έως 1975. Με δικά μας μέσα το ψηφιοποιήσαμε, το σώσαμε, το αναρτήσαμε στην ιστοσελίδα μας και ο καθένας μπορεί δωρεάν να το δει και να κατεβάσει τα αρχεία. Τώρα θα καταλήξουμε στο έτος 2006.</p>
      <p>Η βιβλιοθήκη είχε την τύχη να δεχτεί την πρόταση από την περιφέρεια και να δώσουμε το υλικό μας. Όλοι μπορούν να έχουν την πληροφορία πλέον. Το αρχείο μας το παρακολουθούν κυρίως από το εξωτερικό, από Αμερική, Αυστραλία και Ευρώπη. Το 55% προέρχεται από το εξωτερικό και το 45% από την Ελλάδα. Επίσης έτσι θα βοηθήσουμε τους φοιτητές μας και όλους τους ερευνητές. Μέσα στο πλαίσιο του έργου αγοράστηκε σύγχρονος εξοπλισμός. Το αρχείο θα έχει συνολική έκταση 700.000 σελίδες που θα είναι διαθέσιμο σε όλους».</p>
    </article>
  </body>
</html>