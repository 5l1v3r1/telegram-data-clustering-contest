<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/trondheim/2019/11/08/Flere-episoder-med-ungdomsvold-i-Trondheim-20354090.ece"/>
    <meta property="og:site_name" content="adressa.no"/>
    <meta property="article:published_time" content="2019-11-08T17:13:44+00:00"/>
    <meta property="og:title" content="Flere episoder med ungdomsvold i Trondheim"/>
    <meta property="og:description" content="Politiet etterforsker flere hendelser på sørsiden av Trondheim, hvor både gjerningspersoner og fornærmede parter er mellom 14 og 17 år."/>
  </head>
  <body>
    <article>
      <h1>Flere episoder med ungdomsvold i Trondheim</h1>
      <address><time datetime="2019-11-08T17:13:44+00:00">08 Nov 2019, 17:13</time> by <a rel="author">Ann Iren Bævre</a></address>
      <p>Politiet etterforsker flere hendelser på sørsiden av Trondheim, hvor både gjerningspersoner og fornærmede parter er mellom 14 og 17 år.</p>
      <aside><a href="https://www.adressa.no/nyheter/trondheim/2019/11/08/javascript:void(0);">Del denne artikkelen på Facebook</a> <a href="https://www.adressa.no/nyheter/trondheim/2019/11/08/javascript:void(0);">Del denne artikkelen på Twitter</a> <a href="https://www.adressa.no/nyheter/trondheim/2019/11/08/javascript:void(0);">Del denne artikkelen på e-post</a></aside>
      <p>Det skriver politiet på Heimdal, Melhus og Klæbu på sin egen Facebook-side fredag kveld.</p>
      <p>Det vises i innlegget til at det har vært flere tilfeller av ungdomsvold på sørsiden av byen de siste månedene. Dette skal ha skjedd både hverdager og spesielt i helgene.</p>
      <p>
        <b>LES OGSÅ: <a href="https://www.adressa.no/nyheter/trondheim/2019/03/22/Ungdommer-gikk-l%C3%B8s-p%C3%A5-hverandre-etter-klimastreik-p%C3%A5-Torget-18716550.ece">Ungdommer gikk løs på hverandre etter klimastreik på Torget</a></b>
      </p>
      <h3>Planlagte slåsskamper</h3>
      <p>- Politiet etterforsker flere hendelser hvor både gjerningspersoner og fornærmede parter mellom 14 og 17 år er involvert, heter det i innlegget.</p>
      <p>Politiet viser videre til at noen av de utsatte ungdommene har fått fysiske skader.</p>
      <p>- Vi vet også at de som blir utsatt for vold ofte får etterskader i form av psykiske plager, skriver politiet.</p>
      <p>Politiet skriver i Facebook-innlegget at de ved flere tilfeller har fått informasjon om planlagte slåsskamper. Disse planlegges som regel på Snapchat og ungdommer trekkes ofte mot de aktuelle stedene.</p>
      <p>
        <b>LES OGSÅ:<a href="https://www.adressa.no/pluss/nyheter/2019/09/15/Det-har-v%C3%A6rt-mye-sl%C3%A5ssing-br%C3%A5k-og-beruselse-i-helga-19941217.ece"> Politiloggen: - Det har vært mye slåssing, bråk og beruselse i helga</a></b>
      </p>
      <h3>Ønsker tips</h3>
      <p>- Vi har avverget flere av slåsskampene. Dette er mye på grunn av tips fra observante foreldre og ungdom som melder fra om det de hører om i ulike sosiale medier, skriver politiet som ønsker flere tips i tiden fremover.</p>
      <p>Politiet viser til at de ved Heimdal politistasjon har en egen forebyggende gruppe som sammen med skoler og kommune jobber systematisk og tett opp mot ungdomsmiljøene, og de oppfordrer foreldre og skoler til å være rollemodeller og snakke med ungdommene.</p>
      <h4>Tips oss! Har du bilder, video eller opplysninger?</h4>
      <p>Telefon: <b>464 07 200</b> E-post: <a href="mailto:webred@adresseavisen.no"><b>webred@adresseavisen.no</b></a></p>
    </article>
  </body>
</html>