<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/i-commercianti-vogliono-lisola-pedonale-natalizia-in-via-dei-mille.html"/>
    <meta property="og:site_name" content="Tempostretto"/>
    <meta property="article:published_time" content="2019-11-08T17:19:20+00:00"/>
    <meta property="og:title" content="I commercianti vogliono l’isola pedonale natalizia in via dei Mille"/>
    <meta property="og:description" content="Millevetrine ha inoltrato richiesta al sindaco De Luca. Si riaccendono i riflettori sull'argomento caldo pre natalizio: l'isola pedonale in via dei Mille."/>
  </head>
  <body>
    <article>
      <h1>I commercianti vogliono l’isola pedonale natalizia in via dei Mille</h1>
      <address><time datetime="2019-11-08T17:19:20+00:00">08 Nov 2019, 17:19</time> by <a rel="author" href="https://www.tempostretto.it/author/francesca-stornante" target="_blank">Francesca Stornante</a></address>
      <p>
        <i>Millevetrine ha inoltrato la richiesta al sindaco De Luca. Si riaccendono i riflettori sull'argomento caldo che precede il natale: l'isola pedonale in via dei Mille.</i>
      </p>
      <p>«Per Natale, il 73% dei Commercianti della via dei Mille vuole l’isola pedonale». A dirlo è l’associazione Millevetrine che torna puntuale come ogni anno a chiedere di chiudere al traffico la via dello shopping del centro città. Si riaccende così puntale l’attenzione sulle pedonalizzazione di via dei Mille, croce e delizia del dibattito cittadino a ridosso delle festività. E sicuramente, anche stavolta, la richiesta dei commercianti sarà destinata a far discutere.</p>
      <p>L’associazione spiega che la maggioranza dei commercianti vuole l’isola. E’ stato fatto un sondaggio nel mese di ottobre e il risultato oggi si è trasformato nella richiesta indirizzata al sindaco Cateno De Luca di pedonalizzare l’area. </p>
      <h3>Il sondaggio</h3>
      <p>«Il 73% degli 88 commercianti della Via dei Mille si è dichiarato favorevole a rinnovare la richiesta di pedonalizzazione natalizia. Il 24% ha votato contrario e il 3 % si è astenuto». La maggioranza dunque vince e ha chiesto con una nota protocollata oggi la chiusura della via.</p>
      <p>Manca un mese all’inizio del periodo delle festività, i commercianti sono pronti a scommettere ancora una volta per creare un’area viva e a misura di cittadini. Per questo sperano però che adesso arrivi celermente una risposta. «Attendiamo fiduciosi che la risposta affermativa arrivi in tempi accettabili per poter procedere con gli allestimenti» scrive Millevetrine.</p>
      <h3>Adesso tocca a De Luca</h3>
      <p>La palla passa dunque al sindaco De Luca. Sarà l’amministrazione a decidere sul da farsi.</p>
      <h3>La polemica di un anno fa</h3>
      <p>Un anno fa infuriò la <a href="https://www.tempostretto.it/news/tradizioni-natale-toglieteci-tutto-non-polemica-sull-isola-pedonale-via-mille.html">polemica</a> per il <a href="https://www.tempostretto.it/news/risposta-comune-dice-all-isola-pedonale-via-mille-basta-piazza-cairoli.html">no</a> iniziale dell’amministrazione comunale sulla pedonalizzazione di via dei Mille. Gli assessori Scattareggia e Musolino avevano liquidato l’isola con la motivazione che sottraeva parcheggi e intasava il traffico. Ci furono giorni di attacchi e dibattiti. La decisione fu rimessa alla volontà del <a href="https://www.tempostretto.it/news/polemiche-s-all-isola-pedonale-natalizia-inizia-domani-consiglio-ha-votato.html">consiglio</a> comunale che votò in fretta e furia la pedonalizzazione la sera del 6 dicembre, praticamente a ridosso dell’inizio del periodo di festa. </p>
      <p>Quest’anno si ricomincia da capo. La richiesta è stata fatta. Adesso non resta che attendere.</p>
      <p>Francesca Stornante</p>
      <h4>Articoli correlati</h4>
    </article>
  </body>
</html>