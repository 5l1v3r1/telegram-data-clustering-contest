<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119071-dacic-trazi-da-se-vlada-albanije-izvini-i-osudi-izjavu-svog-ministra-o-srbiji?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T17:40:04+00:00"/>
    <meta property="og:title" content="Dačić traži da se Vlada Albanije izvini i osudi izjavu svog ministra o Srbiji"/>
    <meta property="og:description" content="Ministar spoljnih poslova Srbije Ivica Dačić izjavio je danas da očekuje da Vlada Albanije osudi izjavu svog vršioca dužnosti ministra spoljnih poslova Genta Cakaja da je Srbija odgovorna za ubistvo više od 12.000 Albanaca, masovnu deportaciju više od milion ljudi i milione dolara štete tokom sukoba na Kosovu.&quot;Reč je o najgrubljem falsifikatu dogadjaja na Kosovu i Metohiji tokom devedesetih godina prošlog veka, zbog čega očekujem i izvinjenje Vlade Albanije&quot;, naveo je Dačić, prenelo je njegovo ministarstvo.Dačić je rekao da je Cakaj 7. novembra kazao i da zločini koje je pomenuo &quot;nisu bili pojedinačni slučajevi, već direktno sponzorisani od srpske države&quot;, kao i da je &quot;optužio Srbiju da ima kriminalnu prošlost&quot; jer su &quot;tadašnji političari i članovi paramilitarnih grupa na čelu današnje Srbije&quot;.&quot;Izjava Genta Cakaja ni na koji način ne doprinosi dobrosusedskim odnosima Srbije i Albanije i direktno je u suprotnosti sa nastojanjima rukovodstva Srbije da unapredjuje dobrosusedske odnose s Albanijom i na taj način…"/>
  </head>
  <body>
    <article>
      <h1>Dačić traži da se Vlada Albanije izvini i osudi izjavu svog ministra o Srbiji</h1>
      <address>
        <time datetime="2019-11-08T17:40:04+00:00">08 Nov 2019, 17:40</time>
      </address>
      <p>Ministar spoljnih poslova Srbije Ivica Dačić izjavio je danas da očekuje da Vlada Albanije osudi izjavu svog vršioca dužnosti ministra spoljnih poslova Genta Cakaja da je Srbija odgovorna za ubistvo više od 12.000 Albanaca, masovnu deportaciju više od milion ljudi i milione dolara štete tokom sukoba na Kosovu.<br/><br/>"Reč je o najgrubljem falsifikatu dogadjaja na Kosovu i Metohiji tokom devedesetih godina prošlog veka, zbog čega očekujem i izvinjenje Vlade Albanije", naveo je Dačić, prenelo je njegovo ministarstvo.<br/><br/>Dačić je rekao da je Cakaj 7. novembra kazao i da zločini koje je pomenuo "nisu bili pojedinačni slučajevi, već direktno sponzorisani od srpske države", kao i da je "optužio Srbiju da ima kriminalnu prošlost" jer su "tadašnji političari i članovi paramilitarnih grupa na čelu današnje Srbije".<br/><br/>"Izjava Genta Cakaja ni na koji način ne doprinosi dobrosusedskim odnosima Srbije i Albanije i direktno je u suprotnosti sa nastojanjima rukovodstva Srbije da unapredjuje dobrosusedske odnose s Albanijom i na taj način doprinese stabilnosti i razvoju čitavog regiona", dodao je Dačić.</p>
    </article>
  </body>
</html>