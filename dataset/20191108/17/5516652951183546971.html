<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425414/poinh-katheirxhs-24-etwn-se-39xrono-apo-to-efeteio-kakoyrghmatwn-dwdekanhsoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T17:45:01+00:00"/>
    <meta property="og:title" content="Ποινή κάθειρξης 24 ετών σε 39χρονο από το Εφετείο Κακουργημάτων Δωδεκανήσου"/>
    <meta property="og:description" content="Συνολική ποινή κάθειρξης 24 ετών και φυλάκιση 3 μηνών επιβλήθηκε από το Μονομελές Εφετείο επί Κακουργημάτων Δωδεκανήσου σε 39χρονο Τούρκο κατηγορούμενο για τη μεταφορά 14 ατόμων από τα τουρκικά παράλια στο νησί μας."/>
  </head>
  <body>
    <article>
      <h1>Ποινή κάθειρξης 24 ετών σε 39χρονο από το Εφετείο Κακουργημάτων Δωδεκανήσου</h1>
      <address>
        <time datetime="2019-11-08T17:45:01+00:00">08 Nov 2019, 17:45</time>
      </address>
      <p>
        <b>Συνολική ποινή κάθειρξης 24 ετών και φυλάκιση 3 μηνών επιβλήθηκε από το Μονομελές Εφετείο επί Κακουργημάτων Δωδεκανήσου σε 39χρονο Τούρκο κατηγορούμενο για τη μεταφορά 14 ατόμων από τα τουρκικά παράλια στο νησί μας.</b>
      </p>
      <p>Η υπόθεση πήρε το δρόμο της δικαιοσύνης με τον εντοπισμό από περιπολικό σκάφος του Λιμενικού, στις 7 Νοεμβρίου 2018, βάρκας στην οποία επέβαιναν οι 15 αλλοδαποί.</p>
      <p>Υπό το συντονισμό του Ενιαίου Κέντρου Συντονισμού Έρευνας και Διάσωσης του Λιμενικού Σώματος – Ελληνικής Ακτοφυλακής, το πλήρωμα του περιπολικού σκάφους Λ.Σ.-ΕΛ.ΑΚΤ. προέβη στην ασφαλή περισυλλογή και διάσωση των 15 αλλοδαπών, οι οποίοι μεταφέρθηκαν στο λιμάνι του Μαντρακίου Ρόδου, ενώ μεταξύ αυτών εντοπίστηκε και συνελήφθη ο 39χρονος Τούρκος χειριστής της βάρκας που τους μετέφερε.</p>
      <p>Σε βάρος του αλλοδαπού σχηματίστηκε δικογραφία με την οποία ασκήθηκε σε βάρος του ποινική δίωξη σε βαθμό κακουργήματος και μετά την απολογία του κρίθηκε προσωρινά κρατούμενος. Η δίκη του 39χρονου έγινε προχθές και το δικαστήριο τον έκρινε ένοχο και του επέβαλε συνολική ποινή κάθειρξης 24 ετών και φυλάκιση 3 μηνών με την έφεση να μην έχει αναστέλλουσα δύναμη.</p>
      <p>Συνήγορος υπεράσπισης στην υπόθεση παραστάθηκε η κα Σταυρούλα Κοιλιά.</p>
    </article>
  </body>
</html>