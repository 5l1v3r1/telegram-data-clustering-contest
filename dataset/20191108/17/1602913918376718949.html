<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/zf-24/berd-a-finantat-cu-4-5-milioane-euro-autonom-astfel-banca-a-cumparat-circa-un-sfert-din-plasamentul-privat-18557822"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T17:54:49+00:00"/>
    <meta property="og:title" content="​BERD a finanţat cu 4,5 milioane euro Autonom. Astfel, banca a cumpărat circa un sfert din plasamentul privat"/>
    <meta property="og:description" content="Banca Europeană de Reconstrucţie şi Dezvoltare (BERD) a participat cu 4,5 milioane de euro la prima emisiune de obligaţiuni a companiei de închirieri Autonom Services în cadrul unui plasament privat de 20 milioane euro, ceea ce înseamnă că banca a finanţat circa un sfert din valoarea totală a obligaţiunilor."/>
  </head>
  <body>
    <article>
      <h1>​BERD a finanţat cu 4,5 milioane euro Autonom. Astfel, banca a cumpărat circa un sfert din plasamentul privat</h1>
      <address><time datetime="2019-11-08T17:54:49+00:00">08 Nov 2019, 17:54</time> by <a rel="author" href="https://www.zf.ro/autor/tibi-oprea" target="_blank">Tibi Oprea</a></address>
      <p>Banca Europeană de Reconstrucţie şi Dezvoltare (BERD) a participat cu 4,5 milioane de euro la prima emisiune de obligaţiuni a companiei de închirieri Autonom Services în cadrul unui plasament privat de 20 milioane euro, ceea ce înseamnă că banca a finanţat circa un sfert din valoarea totală a obligaţiunilor.</p>
      <p>În toamna anului trecut, Autonom a intrat în programul „Blue Ribbon“ al BERD, prin care a avut acces la consultanţă de business şi o finanţare de 5 milioane de euro. “Banca îşi demonstrează astfel angajamentul de a stimula firmele cu potential ridicat de creştere”, transmit reprezentanţii BERD.</p>
      <p>Compania de închirieri auto a încheiat vineri  plasarea unei emisiuni de obligaţiuni de 20 milioane euro, cu o maturitate de cinci ani şi un cupon de 4,45% plătibil anual, una dintre cele mai bune dobânzi oferite de o companie antreprenorială românească. Emisiunea de obligaţiuni a fost suprasubscrisă atât de persoane fizice, cât şi de investitori instituţionali (fonduri deschise de investiţii, bănci, societăţi de investiţii financiare, societăţi de asigurări).</p>
      <p>Vineri la ora 13:02, în sistemul bursei de la Bucureşti a fost procesată tranzacţia prin care Autonom a atras 95 milioane de lei de la investitori pentru dezvoltarea flotei de autoturisme, ceea ce înseamnă că obligaţiunile ar putea fi listate pe segmentul principal al Bursei de Valori Bucureşti la începutul lunii decembrie cu simbolul AUT24E.</p>
      <p>Plasamentul privat a fost intermediat de BRD Groupe Societe Generale, în calitate de coordonator unic al tranzacţiei, şi de BT Capital Parteners, divizia de investment banking şi pieţe de capital a Grupului Financiar Banca Transilvania, în calitate de manager.</p>
      <p>Autonom a fost fondată în 2006 de fraţii Marius şi Dan Ştefan, iar în prezent numără peste 40 de agenţii în România, subsidiare în Ungaria şi Serbia şi un total de 9.000 de autoturisme. Compania oferă închirieri pe termen scurt şi lung, şoferi şi servicii de transfer, leasing de echipamente, asistenţă de drum, servicii de gestionare a parcurilor auto şi vânzări de maşini second-hand.</p>
    </article>
  </body>
</html>