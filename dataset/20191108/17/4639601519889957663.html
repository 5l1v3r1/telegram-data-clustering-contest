<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/08/finance/oaed-14-anoixta-programmata-me-55-489-prosferomenes-theseis-apasxolisis/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-08T17:54:25+00:00"/>
    <meta property="og:title" content="ΟΑΕΔ : 14 ανοιχτά προγράμματα με 55.489 προσφερόμενες θέσεις απασχόλησης"/>
    <meta property="og:description" content="Σύμφωνα με σχετική ανακοίνωση του ΟΑΕΔ, συνολικά 55.489 θέσεις των προγραμμάτων παραμένουν αδιάθετες και οι ενδιαφερόμενοι μπορούν να επωφεληθούν άμεσα με την ένταξή τους στις εν λόγω δράσεις."/>
  </head>
  <body>
    <article>
      <h1>ΟΑΕΔ : 14 ανοιχτά προγράμματα με 55.489 προσφερόμενες θέσεις απασχόλησης</h1>
      <h2>Σύμφωνα με σχετική ανακοίνωση του ΟΑΕΔ, συνολικά 55.489 θέσεις των προγραμμάτων παραμένουν αδιάθετες και οι ενδιαφερόμενοι μπορούν να επωφεληθούν άμεσα με την ένταξή τους στις εν λόγω δράσεις.</h2>
      <address><time datetime="2019-11-08T17:54:25+00:00">08 Nov 2019, 17:54</time> by <a rel="author">ΤοΒΗΜΑ Team</a></address>
      <p>Ανοικτά παραμένουν 14 προγράμματα του Οργανισμού Απασχόλησης Εργατικού Δυναμικού (ΟΑΕΔ) για την υποβολή αιτήσεων ενδιαφέροντος από επιχειρήσεις του ιδιωτικού τομέα, αυτοαπασχολούμενους, καθώς και ανέργους, οι οποίοι επιθυμούν να ξεκινήσουν τη δική τους επιχειρηματική δραστηριότητα.</p>
      <p>Σύμφωνα με σχετική ανακοίνωση του ΟΑΕΔ, συνολικά 55.489 θέσεις των προγραμμάτων παραμένουν αδιάθετες και οι ενδιαφερόμενοι μπορούν να επωφεληθούν άμεσα με την ένταξή τους στις εν λόγω δράσεις.</p>
      <p>
        <a href="https://www.in.gr/2019/11/08/greece/kraygi-agonias-apo-foitites-tou-oikonomikou-panepistimiou-katastasi-exei-ksefygei-fovomaste/">Κραυγή αγωνίας από φοιτητές της ΑΣΟΕΕ : «Η κατάσταση έχει ξεφύγει, φοβόμαστε»</a>
      </p>
      <p>Ο διοικητής ΟΑΕΔ Σπύρος Πρωτοψάλτης, δήλωσε ότι, μέσα από τα ανοικτά προγράμματα του <a href="https://www.in.gr/tags/%ce%bf%ce%b1%ce%b5%ce%b4/">ΟΑΕΔ</a>, «τα οποία, δυστυχώς, δεν γνωστοποιήθηκαν και δεν δημοσιοποιήθηκαν επαρκώς στο προηγούμενο χρονικό διάστημα, προσφέρονται σημαντικές ευκαιρίες ενίσχυσης της απασχόλησης τόσο στους εργοδότες, όσο και στους ανέργους».</p>
      <h3>«Επιθυμούμε πιο ευέλικτο ΟΑΕΔ»</h3>
      <p>«Επιθυμούμε να επικοινωνήσουμε τις ανοικτές δράσεις <a href="https://www.in.gr/tags/%ce%b1%cf%80%ce%b1%cf%83%cf%87%cf%8c%ce%bb%ce%b7%cf%83%ce%b7/">απασχόλησης</a> προς κάθε κατεύθυνση, ούτως ώστε, όσοι ενδιαφέρονται, να ενημερωθούν και να επωφεληθούν από αυτές. Παράλληλα, σε εξέλιξη βρίσκεται η αξιολόγηση των υφιστάμενων προγραμμάτων, ώστε, όσα κριθούν ως λιγότερα αποτελεσματικά, να κλείσουν, σε ένα βάθος χρόνου, που θα ανακοινώσουμε έγκαιρα φυσικά και να υπάρξουν νέες- ακόμη πιο ουσιαστικές ως προς το αποτέλεσμά τους -δράσεις, με έμφαση στη σύζευξη προσφοράς και ζήτησης, ιδιαίτερα στον ιδιωτικό τομέα και στη νέα <a href="https://www.in.gr/tags/%ce%b5%cf%80%ce%b9%cf%87%ce%b5%ce%b9%cf%81%ce%b7%ce%bc%ce%b1%cf%84%ce%b9%ce%ba%cf%8c%cf%84%ce%b7%cf%84%ce%b1/">επιχειρηματικότητα</a>.</p>
      <p>»Ο νέος ΟΑΕΔ επιθυμούμε να είναι πιο ευέλικτος, να μπορεί καθημερινά να αφουγκράζεται τις ανάγκες της αγοράς εργασίας και να δίνει τις λύσεις έγκαιρα και αποτελεσματικά τόσο σε εθνικό, όσο και σε τοπικό επίπεδο, συμβάλλοντας ουσιαστικά στην περαιτέρω αποκλιμάκωση της ανεργίας και στην ένταξη των αναζητούντων εργασία συμπολιτών μας στην απασχόληση» ανέφερε ο κ. Πρωτοψάλτης.</p>
      <h4>Προγράμματα που παραμένουν ανοιχτά</h4>
      <p>Μεταξύ των κυριότερων προγραμμάτων που παραμένουν ανοιχτά και συνεχίζουν να προσφέρουν σημαντικές ενισχύσεις για την αύξηση της απασχόλησης στον ιδιωτικό τομέα, περιλαμβάνονται τα εξής:</p>
      <p>– Πρόγραμμα επιχορήγησης επιχειρήσεων για την απασχόληση <a href="https://www.in.gr/tags/%ce%ac%ce%bd%ce%b5%cf%81%ce%b3%ce%bf%ce%b9/">ανέργων</a>, ηλικίας έως 39 ετών, αποφοίτων τριτοβάθμιας εκπαίδευσης, σε κλάδους έξυπνης εξειδίκευσης και παραγωγικής δραστηριότητας με 5.187 κενές θέσεις.</p>
      <p>– Πρόγραμμα επιχορήγησης επιχειρήσεων για την πρόσληψη ανέργων νέων, ηλικίας 18 έως 29 ετών, με έμφαση στους πτυχιούχους ανωτάτων εκπαιδευτικών ιδρυμάτων πανεπιστημιακού και τεχνολογικού τομέα με 2.129 κενές θέσεις.</p>
      <p>– Πρόγραμμα επιχορήγησης επιχειρήσεων με προσωπικό έως 20 θέσεων πλήρους απασχόλησης για την πρόσληψη ανέργων, ηλικίας άνω των 45 ετών, με 4.024 κενές θέσεις.</p>
      <p>– Πρόγραμμα προώθησης στην αυτοαπασχόληση, μέσω της οικονομικής ενίσχυσης επιχειρηματικών πρωτοβουλιών ανέργων, ηλικίας 18 έως 66 ετών, με 1.445 κενές θέσεις.</p>
      <p>Μπορείτε <a href="https://www.in.gr/wp-content/uploads/2019/11/%CE%9F%CE%91%CE%95%CE%94.doc">εδώ να δείτε</a> όλα τα ανοικτά προγράμματα απασχόλησης του ΟΑΕΔ.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>