<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/kultur/2019/11/08/D.D.E.-s%C3%B8ker-fire-fem-%C3%A5r-gamle-stjernegutter-til-julekonserter-20346054.ece"/>
    <meta property="og:site_name" content="adressa.no"/>
    <meta property="article:published_time" content="2019-11-08T17:19:22+00:00"/>
    <meta property="og:title" content="D.D.E. søker fire-fem år gamle stjernegutter til julekonserter"/>
    <meta property="og:description" content="Vil ha sanghjelp fra gutter i 4-5 årsalderen under julekonsertene i Namsos og Olavshallen i desember."/>
  </head>
  <body>
    <article>
      <h1>D.D.E. søker fire-fem år gamle stjernegutter til julekonserter</h1>
      <address><time datetime="2019-11-08T17:19:22+00:00">08 Nov 2019, 17:19</time> by <a rel="author">Bård Sande</a></address>
      <p>Vil ha sanghjelp fra gutter i 4-5 årsalderen under julekonsertene i Namsos og Olavshallen i desember.</p>
      <aside><a href="https://www.adressa.no/kultur/2019/11/08/javascript:void(0);">Del denne artikkelen på Facebook</a> <a href="https://www.adressa.no/kultur/2019/11/08/javascript:void(0);">Del denne artikkelen på Twitter</a> <a href="https://www.adressa.no/kultur/2019/11/08/javascript:void(0);">Del denne artikkelen på e-post</a></aside>
      <p>For 20 år siden kom «No e DDE Jul Igjen!» og namsosbandet drar også i år ut på juleturne med hovedvekt på låtene fra 1999-albumet.</p>
      <p>- Alle tekstene og melodiene er helt nye. De handler om jul, men ikke så mye om Jesus og krybben og sånn. Mer om de nære ting i forberedelsene og feiringen av julen, fortalte vokalist og frontfigur Bjarne Brøndbo om albumet til Adresseavisen høsten 1999.</p>
      <h3>En «rørende låt for hele familien»</h3>
      <p>Da bandet besøkte Storstuggu på Røros i adventstida i år 2000 var Adresseavisen på plass og anmeldte konserten:</p>
      <p>«Når D.D.E. drar på førjulsturné, er scenen pyntet med juletrær, og snødekte fjøs er kulisser. Bjarne Brøndbo synger nesten ikke om bakrus i det hele tatt, men om at omsorg og varme skal jage bort all harme. Ekstra stas var det nok å oppleve dem i Bergstaden, der snødekket riktignok er minimalt, men hvor bakken i hvert fall er hvit og fjellufta er preget av noen få minusgrader», skrev Trygve Lundemo, som også trakk frem «Verdens finaste stjernegut» som en «rørende låt for hele familien».</p>
      <h3>Vil ha bidrag</h3>
      <p>Siden har det vært en tradisjon for bandet å ha med en stjernegutt, ikledd krans på hodet og pappas alt for store kvitskjorte, på hver konsert. Og nå søker de sangglade guttunger i alderen 4-5 år som kan bidra til konsertene i Namsos 4. desember, Stjørdal 5. desember, Lillestrøm 7. desember, Hamar 8. desember, og i Olavshallen i Trondheim 14., 15. og 16. desember</p>
      <p>- Er det noen som har en gutt som tar utfordringen? spør D.D.E.-trommeslager Eskil Brøndbo i en pressemelding og ber folk ta kontakt ved å sende inn en mobilvideo av sin håpefulle.</p>
    </article>
  </body>
</html>