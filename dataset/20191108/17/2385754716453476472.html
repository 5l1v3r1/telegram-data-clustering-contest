<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596437/apantisi-mogkerini-gia-metra-kata-tourkias-i-protasi-exei-ypovlithei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T17:03:00+00:00"/>
    <meta property="og:title" content="Απάντηση Μογκερίνι για μέτρα κατά Τουρκίας: Η πρόταση έχει υποβληθεί"/>
    <meta property="og:description" content="Ότι «έχει πλέον υποβληθεί σχετική πρόταση» από την Ευρωπαϊκή Υπηρεσία Εξωτερικής Δράσης και την Ευρωπαϊκή Επιτροπή σχετικά με την θέσπιση περιοριστικών..."/>
  </head>
  <body>
    <article>
      <h1>Απάντηση Μογκερίνι για μέτρα κατά Τουρκίας: Η πρόταση έχει υποβληθεί</h1>
      <address><time datetime="2019-11-08T17:03:00+00:00">08 Nov 2019, 17:03</time> by <a rel="author">SigmaLive</a></address>
      <p><b>Ότι «έχει πλέον υποβληθεί σχετική πρόταση» από την Ευρωπαϊκή Υπηρεσία Εξωτερικής Δράσης και την Ευρωπαϊκή Επιτροπή σχετικά με την θέσπιση περιοριστικών μέτρων έναντι φυσικών και νομικών προσώπων που ευθύνονται ή εμπλέκονται στις παράνομες δραστηριότητες εξόρυξης υδρογονανθράκων στην Ανατολική Μεσόγειο αναφέρει χαρακτηριστικά σε απάντησή της η Υπάτη Εκπρόσωπος/Αντιπρόεδρος, κ. Μογκερίνι, προς τον Ευρωβουλευτή Κώστα Μαυρίδη (ΔΗΚΟ, S&amp;D). <br/></b> <br/>Ο κ. Μαυρίδης είχε υποβάλει σχετική ερώτηση προς την Ευρωπαϊκή Επιτροπή από τις 26 Ιουλίου 2019, θέτοντας την προ των ευθυνών της για την παράλειψη συμπερίληψης στα προτεινόμενα μέτρα, στοχευμένων μέτρων (κυρώσεων) κατά της Τουρκίας, όπως όφειλε με βάση την ομόφωνη απόφαση του Ευρωπαϊκού Συμβουλίου του Ιουνίου 2019 και ζητώντας να μάθει πότε επιτέλους αυτά τα μέτρα θα προταθούν. Ο Κύπριος Ευρωβουλευτής ζητούσε, επίσης, από την Ευρωπαϊκή Επιτροπή να εξηγήσει τους λόγους που στα προτεινόμενα μέτρα δεν περιλήφθηκαν συγκεκριμένα μέτρα εναντίον εταιρειών και προσώπων που εμπλέκονται στις παράνομες δραστηριότητες, όπως εναντίον της τουρκικής κρατικής εταιρείας ΤΡΑΟ, περιλαμβανομένου του παγώματος τραπεζικών λογαριασμών της, εναντίον διευθυντών, με απαγόρευση εισόδου τους στην ΕΕ, εναντίον του αρμόδιου Υπουργού Ενέργειας της Τουρκίας κ.ά.<br/> <br/>Στην απάντησή της, η κ. Μογκερίνι δηλώνει ρητά ότι έχει πλέον υποβληθεί σχετική πρόταση για την θέσπιση καθεστώτος-πλαισίου περιοριστικών μέτρων, στην βάση των αποφάσεων του Συμβουλίου, σημειώνοντας δε ότι τα περιοριστικά μέτρα ή οι «κυρώσεις» αποφασίζονται από το Συμβούλιο και ότι αποτελούν μέρος μιας συνολικής προσέγγισης που περιλαμβάνει τον πολιτικό διάλογο και άλλες συμπληρωματικές προσπάθειες. <br/> <br/><b>Ακολουθεί αυτούσια η απάντηση της Ύπατη Εκπρόσωπου/Αντιπροέδρου κ. Μογκερίνι:<br/></b> <br/>«Στις 14 Οκτωβρίου 2019, το Συμβούλιο συμφώνησε για την θέσπιση καθεστώτος-πλαισίου περιοριστικών μέτρων έναντι φυσικών και νομικών προσώπων που ευθύνονται ή εμπλέκονται στις παράνομες δραστηριότητες εξόρυξης υδρογονανθράκων στην Ανατολική Μεσόγειο, και κάλεσε την Υπάτη Εκπρόσωπο και την Επιτροπή να υποβάλουν σχετικές προτάσεις το ταχύτερο . Το γεγονός αυτό βασίζεται στις προπαρασκευαστικές εργασίες που έχουν ήδη πραγματοποιηθεί, ιδίως μετά το Συμβούλιο της 15ης Ιουλίου 2019, το οποίο κάλεσε την Υπάτη Εκπρόσωπο και την Επιτροπή να συνεχίσουν να διερευνούν επιλογές για στοχευμένα μέτρα σε σχέση με τις συνεχιζόμενες δραστηριότητες γεώτρησης της Τουρκίας στην Ανατολική Μεσόγειο. Έχει πλέον υποβληθεί σχετική πρόταση. <br/>Τα περιοριστικά μέτρα ή οι «κυρώσεις» αποφασίζονται από το Συμβούλιο και αποτελούν ένα από τα εργαλεία της ΕΕ για την προώθηση των στόχων της κοινής εξωτερικής πολιτικής και πολιτικής ασφαλείας. Αποτελούν μέρος μιας συνολικής προσέγγισης που περιλαμβάνει τον πολιτικό διάλογο και άλλες συμπληρωματικές προσπάθειες».<br/> <br/> <br/> </p>
    </article>
  </body>
</html>