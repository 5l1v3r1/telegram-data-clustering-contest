<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/epitropi-antagonismoy-oi-elegxoi-stiw-trapezeweinai-prokatarktiko-bima"/>
    <meta property="og:site_name" content="euronews"/>
    <meta property="article:published_time" content="2019-11-08T17:18:21+00:00"/>
    <meta property="og:title" content="Επιτροπή Ανταγωνισμού: Οι έλεγχοι στις τράπεζες είναι προκαταρκτικό βήμα"/>
    <meta property="og:description" content="Σε περίπτωση που υπάρχουν ενδείξεις αντί-ανταγωνιστικών πρακτικών"/>
  </head>
  <body>
    <article>
      <h1>Επιτροπή Ανταγωνισμού: Οι έλεγχοι στις τράπεζες είναι προκαταρκτικό βήμα</h1>
      <address><time datetime="2019-11-08T17:18:21+00:00">08 Nov 2019, 17:18</time> by <a rel="author">euronews </a></address>
      <p>«Προκαταρκτικό βήμα σε περίπτωση που υπάρχουν ενδείξεις αντι-ανταγωνιστικών πρακτικών» αποτελούν οι αιφνιδιαστικοί έλεγχοι στις Τράπεζες, όπως σημειώνει η Επιτροπή Ανταγωνισμού, η οποία, ωστόσο, επισημαίνει, σε σχετική ανακοίνωση, ότι «η διεξαγωγή τέτοιων ελέγχων δεν προδικάζει ότι οι επιχειρήσεις έχουν εμπλακεί σε αντί-ανταγωνιστική συμπεριφορά, ούτε προδικάζει το αποτέλεσμα της έρευνας».</p>
      <p>
        <b>Σε ανακοίνωση που εξέδωσε σήμερα η Επιτροπή Ανταγωνισμού αναφέρεται ότι:</b>
      </p>
      <p>«Στις 7 και 8 Νοεμβρίου του 2019 στελέχη της Επιτροπής Ανταγωνισμού διενήργησαν προσχεδιασμένους, εδώ και πολλές εβδομάδες, διαδοχικούς αιφνιδιαστικούς ελέγχους, στο πλαίσιο αυτεπάγγελτης έρευνας καθώς και σε συνέχεια σχετικών καταγγελιών, στις εγκαταστάσεις επιχειρήσεων και ενώσεων επιχειρήσεων που δραστηριοποιούνται στον τραπεζικό κλάδο.</p>
      <p>Οι έλεγχοι αφορούσαν ανησυχίες της Επιτροπής Ανταγωνισμού ότι οι ερευνώμενες επιχειρήσεις μπορεί να έχουν εμπλακεί σε αντί-ανταγωνιστικές πρακτικές οριζόντιας σύμπραξης ή πρακτικές αποκλεισμού στην παροχή τραπεζικών υπηρεσιών και υπηρεσιών πληρωμών κατά παράβαση των διατάξεων του Ν. 3959/2011 για την προστασία του ελεύθερου ανταγωνισμού, καθώς και των άρθρων 101 και 102 της Συνθήκης για τη Λειτουργία της Ευρωπαϊκής Ένωσης (ΣΛΕΕ).</p>
      <p>Οι αιφνιδιαστικοί έλεγχοι είναι ένα προκαταρκτικό βήμα σε περίπτωση που υπάρχουν ενδείξεις αντί-ανταγωνιστικών πρακτικών.</p>
      <p>Η διεξαγωγή τέτοιων ελέγχων δεν προδικάζει ότι οι επιχειρήσεις έχουν εμπλακεί σε αντί-ανταγωνιστική συμπεριφορά, ούτε προδικάζει το αποτέλεσμα της έρευνας.</p>
      <p>Η Επιτροπή Ανταγωνισμού σέβεται πλήρως τα δικαιώματα άμυνας, ιδίως το δικαίωμα ακρόασης των ελεγχόμενων επιχειρήσεων».</p>
    </article>
  </body>
</html>