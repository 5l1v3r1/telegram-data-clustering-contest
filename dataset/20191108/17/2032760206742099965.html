<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89060"/>
    <meta property="og:site_name" content="Denník politika"/>
    <meta property="article:published_time" content="2019-11-08T17:35:00+00:00"/>
    <meta property="og:title" content="Tínedžer dostal dvanásť a pol roka za vraždu dievčaťa, ktoré sa s ním rozišlo"/>
    <meta property="og:description" content="8.11.2019 (Webnoviny.sk) – V anglickom grófstve Wiltshire v piatok odsúdili na dvanásť a polročné väzenie tínedžera, ktorý v máji tohto roku zabil svoju expriateľku. Vtedy sedemnásťročný, dnes už dospelý Thomas Griffiths nožom ubodal na smrť rovnako starú Ellie Gould len deň po tom, ako sa s ním rozišla."/>
  </head>
  <body>
    <article>
      <h1>Tínedžer dostal dvanásť a pol roka za vraždu dievčaťa, ktoré sa s ním rozišlo</h1>
      <address><time datetime="2019-11-08T17:35:00+00:00">08 Nov 2019, 17:35</time> by <a rel="author">Webnoviny</a></address>
      <p>8.11.2019 (Webnoviny.sk) – V anglickom grófstve Wiltshire v piatok odsúdili na dvanásť a polročné väzenie tínedžera, ktorý v máji tohto roku zabil svoju expriateľku. Vtedy sedemnásťročný, dnes už dospelý Thomas Griffiths nožom ubodal na smrť rovnako starú Ellie Gould len deň po tom, ako sa s ním rozišla.</p>
      <p>Páchateľ v osudný deň prišiel do domu svojej bývalej priateľky v meste Calne, začal ju škrtiť a potom ju trinásťkrát bodol do krku kuchynským nožom. Nakoniec ju nechal ležať na zemi v kuchyni, kde ju neskôr našiel jej otec.</p>
      <p>Rodičia dievčaťa si najskôr mysleli, že šlo o samovraždu, pretože páchateľ všetko narafičil tak, aby to tak vyzeralo. Na zemi ju nechal ležať s nožom zabodnutým v krku, pričom tento nôž jej vložil do ruky.</p>
      <p>Následne rozoslal rôznym ľuďom SMS správy, ktoré mu mali zaistiť alibi, vrátane správy samotnej obeti, v ktorej sa jej pýtal, či sa s ním ešte nechce stretnúť.</p>
      <p>Vášňou nebohej Ellie Gould boli predovšetkým kone, často sa zúčastňovala na jazdeckých pretekoch a jej snom bolo pracovať v jazdeckej polícii. S páchateľom sa poznali od siedmich rokov, chodili spolu tri mesiace.</p>
      <p>Viac k témam: <a href="https://www.webnoviny.sk/tag/sud/"><u>súd</u></a>, <a href="https://www.webnoviny.sk/tag/vrazda/"><u>vražda</u></a><br/>Zdroj: Webnoviny.sk – <a href="https://www.webnoviny.sk/tinedzer-dostal-dvanast-a-pol-roka-za-vrazdu-dievcata-ktore-sa-s-nim-rozislo/"><u>Tínedžer dostal dvanásť a pol roka za vraždu dievčaťa, ktoré sa s ním rozišlo</u></a> © SITA Všetky práva vyhradené.</p>
    </article>
  </body>
</html>