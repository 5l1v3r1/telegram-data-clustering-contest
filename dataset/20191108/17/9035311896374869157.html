<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/08/gozluk-takmasi-yasaklanan-japon-kadinlar-uygulamaya-karsi-sanal-savas-acti"/>
    <meta property="og:site_name" content="euronews"/>
    <meta property="article:published_time" content="2019-11-08T17:10:46+00:00"/>
    <meta property="og:title" content="Japon kadınlar gözlük takma hakları için sanal savaş açtı"/>
    <meta property="og:description" content="Japon kadınlar işyerlerinde gözlük takma haklarının kısıtlandığı gerekçesiyle sosyal medyada kampanya başlattı. 'Gözlük takmak yasak' etiketiyle binlerce ileti paylaşan kadınlar, yaşadıkları kötü tecrübeleri anlatarak durumun düzeltilmesini talep etti"/>
  </head>
  <body>
    <article>
      <h1>Japon kadınlar gözlük takma hakları için sanal savaş açtı</h1>
      <address><time datetime="2019-11-08T17:10:46+00:00">08 Nov 2019, 17:10</time> by <a rel="author">Gizem Sade</a></address>
      <p>Japon kadınlar iş yerlerinde gözlük takma haklarının kısıtlandığı gerekçesiyle sosyal medyada kampanya başlattı. 'Gözlük takmak yasak' etiketiyle binlerce paylaşım yapan kadınlar, ülkelerinde görünümlerine dair koyulan katı kurallara tepki gösterdi.</p>
      <p>Japonya'da kadın çalışanlara topuklu ayakkabı giyme zorunluluğu getirilmesinin ardından bu kez de bazı şirketler kadınlara gözlük takmayı yasakladı.</p>
      <p>Bir televizyon programına konu olan yasak, kadınların sosyal medyada gözlük takma haklarını savunmak için bir araya gelmesine neden oldu.</p>
      <p>İş yerlerinde dış görünüşlerine yönelik dayatmaları protesto eden kadın çalışanlar, başlarından geçen olayları diğer kullanıcılar ile paylaştı.</p>
      <p>Kullanıcılardan biri "bu kurallar çağ dışı" yorumu yaparken bir diğeri işverenlerin gerekçelerini "aptalca" olarak nitelendirdi.</p>
      <p>En çok paylaşılan yorumlardan bir başkasındaysa restoran çalışanı bir kadın, gözlük takmaması için üzerinde kurulan baskıyı anlattı. Kadının ifadelerine göre, kendisine defalarca gözlüğün onu "kaba gösterdiği", bu yüzden takmaması gerektiği söylendi.</p>
      <figure>
        <iframe data-src="https://twitter.com/euronewses/status/1184452255421890560" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>İnsan Hakları İzleme Örgütü'nün Japonya yöneticisi Kanae Doi, konuya ilişkin, "Eğer kural yalnızca kadınların gözlük takmasını yasaklıyorsa, bu kadınlara yönelik bir ayrımcılıktır" ifadelerini kullandı.</p>
      <p>Japonya'da benzer bir kampanya, geçtiğimiz aylarda kadınlara iş yerinde topuklu ayakkabı giyme zorunluluğu getirilmesi sonrası başlamıştı. #KuToo hareketi olarak da bilinen kampanya kapsamında, topuklu ayakkabı zorunluluğunun kaldırılması için 21 binden fazla çevrim içi imza toplanmıştı.</p>
      <ul>
        <li>
          <a href="https://tr.euronews.com/2019/06/04/japon-kadinlar-yuksek-topuka-isyan-etti-saglik-bakanligi-devrede">Japon kadınlar 'yüksek topuk'a isyan etti: Sağlık Bakanlığı devrede</a>
        </li>
        <li>
          <a href="https://tr.euronews.com/2019/06/27/erdogan-japonya-da-sadece-kadinlarin-gittigi-universiteler-iyi-bir-ornek">Erdoğan Japonya'da: 'Sadece kadınların gittiği üniversiteler' iyi bir örnek</a>
        </li>
      </ul>
      <p>Ancak Japonya Sağlık Bakanlığı kampanyaya cevaben, kadınların işe topuklu ayakkabı ile gitmesinin "uygun" ve "gerekli" olduğunu <a href="https://tr.euronews.com/2019/06/06/japonya-saglik-bakani-kadinlarin-ise-topuklu-ayakkabiyla-gitmeleri-uygun-ve-gerekli">söylemişti.</a></p>
      <p>Dünya Ekonomik Forumu'nun güncel Küresel Cinsiyet Eşitliği Raporu'na göre Japonya, 149 ülke arasında 110. basamakta yer alıyor.</p>
      <p>Ek kaynaklar<b> • Reuters</b></p>
    </article>
  </body>
</html>