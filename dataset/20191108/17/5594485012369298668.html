<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/dshcheryata-na-vesela-toteva-napisa-raztrsvashcho-poslanie-do-pokoynata-si-mayka_news708168.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T17:05:00+00:00"/>
    <meta property="og:title" content="Дъщерята на Весела Тотева написа разтърсващо послание до покойната си майка"/>
    <meta property="og:description" content="Филмът е много искрен и ни занимава с проблема по много истински начин, точно така, както и Весела разказваше за него, открито, без да спестява нищо, но с много"/>
  </head>
  <body>
    <article>
      <h1>Дъщерята на Весела Тотева написа разтърсващо послание до покойната си майка</h1>
      <h2>Филмът е много искрен и ни занимава с проблема по много истински начин, точно така, както и Весела разказваше за него, открито, без да спестява нищо, но с много вяра, надежда и сила</h2>
      <address>
        <time datetime="2019-11-08T17:05:00+00:00">08 Nov 2019, 17:05</time>
      </address>
      <p>https://blitz.bg/obshtestvo/dshcheryata-na-vesela-toteva-napisa-raztrsvashcho-poslanie-do-pokoynata-si-mayka_news708168.html Blitz.bg</p>
      <slideshow>
        <figure>
          <img src="https://static.blitz.bg/documents/thumbnails/730/201911/1573219830-2.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573219830-1.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573219830-3.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573219830-4.jpg"/>
        </figure>
        <figure>
          <img src="https://static.blitz.bg/documents/thumbnails/730/201911/1573220033-5.jpg"/>
        </figure>
      </slideshow>
      <figure>
        <img src="https://static.blitz.bg/documents/thumbnails/520/201911/1573219830-4.jpg"/>
      </figure>
      <p><b>Дъщерята на покойната журналистка и продуцентка Весела Тотева написа разтърсващо послание до покойната си майка. В него Валентина Каролева с много болка описва любовта и възхищението си към нея. </b><br/><br/>Весела Тотева почина внезапно тази година на 4 март.<br/><br/><br/>Днес е премиерата на филма "Доза щастие", направен по автобиографичната й книга "Падение и спасение". В нея Весела Тотева се разголва изцяло, разказвайки за миналото си, за злощастния си опит с наркотиците и опитите й да се измъкне от тях. </p>
      <figure>
        <img src="https://static.blitz.bg/documents/thumbnails/520/201911/1573219830-2.jpg"/>
      </figure>
      <p>Филмът е много искрен и ни занимава с проблема по много истински начин, точно така, както и Весела разказваше за него, открито, без да спестява нищо, но с много вяра, надежда и сила.<br/><br/><br/>В ролята на Весела влиза вече порасналата й дъщеря - Валя, преживяла заедно с майка си всички трудни моменти по пътя на зависимостта.</p>
      <p>Ето какво написа тя в посланието си до своята отишла си така без време майка:<br/><br/>"Здравей, мамо. Това е първото писмо, което пиша в живота си. Дори не знам как да започна, но имам да ти кажа толкова много...</p>
      <figure>
        <img src="https://static.blitz.bg/documents/thumbnails/520/201911/1573219830-1.jpg"/>
      </figure>
      <p>Няма те в живота ми от няколко месеца. Месеци, които ме накараха да осъзная защо са ни се случили онези 7 години, в които търсенето на щастието те превърна в свой пленник, а на мен ми се наложи да порасна по-бързо от другите деца.</p>
      <p>Спомням си как се разболя за дълго и не можеше да живееш без лекарството си. А аз, от страх да не те загубя, се чудех как да се залепя за теб и не разбирах защо трябваше да си в другата стая, когато се лекуваш. Докато един ден не открехнах вратата и видях. Там ти ставаше друга. Очите ти посивяваха, ръцете ти бяха покрити с белези, усмивката ти беше плашещо нереална докато ми повтаряше “Всичко ще бъде наред, Валя”.</p>
      <p>Като малка чух думата „наркоман“ на няколко пъти, но никога не я свързвах с теб. Както за всяко дете, за мен ти беше най-добрата майка, нищо, че понякога заспиваше на балетните ми спектакли. Растейки започнах да осъзнавам, че всъщност лекарството те погубва. Имаше дни, в които ме беше страх да отида на училище, защото не знаех дали ще си ти, когато се прибера...<br/><br/>Но най-големият ми страх беше да не те загубя завинаги. След време ми каза, че си го прочела в очите ми и че това е причината да се излекуваш. Лекарите го нарекоха “силна воля”, но аз го наричам Любов. За мен ти си най-силната жена на света и това е нещото, което наследих от теб.</p>
      <p>Възхищавам се на силата ти 16 години по-късно да се изправиш отново пред миналото ни и пред самата себе си, и да разкажеш без свян за онези години. Вярваше, че ако успееш да помогнеш дори само на един млад човек значи всичко си е струвало. Това се превърна в твоята кауза.</p>
      <p>Мамо, както знаеш, книгата, която аз те накарах да напишеш, вдъхнови създаването на филма “Доза щастие” и по ирония на съдбата аз играя теб. Криейки се в онази стаичка, пресъздадена изцяло на снимачната площадка, осъзнах, че през цялото това време уплашената всъщност си била ти.</p>
      <p>Независимо от всичко, през което сме преминали, за мен ти си най-добрата майка. Благодаря ти, че ме научи да вярвам. Благодаря ти за любовта.</p>
      <figure>
        <img src="https://static.blitz.bg/documents/thumbnails/520/201911/1573219830-3.jpg"/>
      </figure>
      <p>Нашата история... нашата “Доза Щастие“ тръгва по кината от днес. А твоята кауза се превърна в каузата на много хора, които се борят за нея, точно както ти винаги си искала.<br/><br/>С обич, Валя."<br/><br/><br/>Филмът "Доза щастие" е режисьорски дебют за Яна Титова и след премиерата му коментарите са, че е нещо, което наистина ще се помни в българския културен живот. В ролята на малката Валентина се превъплъщава талантливата дъщеря на режисьорката. <br/><br/>Лентата е дебют и за актрисата Валентина Каролева:</p>
      <p>„Най-трудното беше емоционалното място, на което трябваше да се върна. Аз бях много малка, когато цялото това нещо ми се случи, бях горе-долу на 4 години и на около 10 приключиха нещата. Един период, в който нещата ти се случват много чисто и ясно, виждаш ги, разбираш ги по един детски начин, но после в порастването ги заключваш и ги оставяш някъде там”, признава актрисата Валентина Каролева.<br/><br/> </p>
    </article>
  </body>
</html>