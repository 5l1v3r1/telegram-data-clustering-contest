<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/israel-s-netanyahu-appoints-far-right-bennett-as-defense-minister"/>
    <meta property="og:site_name" content="euronews"/>
    <meta property="article:published_time" content="2019-11-08T17:51:23+00:00"/>
    <meta property="og:title" content="نتانیاهو یک چهره راست افراطی را وزیر دفاع اسرائیل کرد"/>
    <meta property="og:description" content="نفتالی بنت که ریاست جریان راست افراطی موسوم به حزب راست جدید را برعهده دارد با برعهده گرفتن این سمت به جمع حامیان جناح راست به رهبری نتانیاهو خواهد پیوست که از حدود یکسال پیش تاکنون همزمان به عنوان نخست وزیر و وزیر دفاع اسرائیل مشغول به کار است."/>
  </head>
  <body>
    <article>
      <h1>نتانیاهو یک چهره راست افراطی را وزیر دفاع اسرائیل کرد</h1>
      <address><time datetime="2019-11-08T17:51:23+00:00">08 Nov 2019, 17:51</time> by <a rel="author">یورونیوز فارسی </a></address>
      <p>بنیامین نتانیاهو، نخست وزیر اسرائیل روز جمعه نفتالی بنت، رهبر یک جریان راست افراطی و وزیر سابق آموزش و پرورش این کشور را در اقدامی «معنا دار» به سمت وزیر دفاع دولت انتقالی منصوب کرد.</p>
      <p>سخنگوی حزب حاکم لیکود در حالی از تعیین نفتالی بنت به عنوان وزیر دفاع جدید اسرائیل خبر داده است که این انتصاب از سوی برخی صاحبنظران نوعی حرکت شطرنجی و بازی با مهره ها برای جلوگیری از پیوستن این چهره راست افراطی به کارزار آبی سفید ها، رقیب اصلی لیکود برای تشکیل دولت آینده این کشور توصیف شده است.</p>
      <p>نفتالی بنت که ریاست جریان راست افراطی موسوم به حزب راست جدید را برعهده دارد با برعهده گرفتن این سمت به جمع حامیان جناح راست به رهبری نتانیاهو خواهد پیوست که از حدود یکسال پیش تاکنون همزمان به عنوان نخست وزیر و وزیر دفاع اسرائیل مشغول به کار است.</p>
      <p>این حمایت زمانی به عنوان برگ برنده برای نخست وزیر دولت انتقالی اسرائیل عمل خواهد کرد که بنی گانتس، رقیب نتانیاهو و رهبر حزب آب و سفید به عنوان مامور تشکیل دولت در انجام این ماموریت ناکام بماند و کار به جمع آوری ۶۱ رای موافق در پارلمان این کشور بکشد.</p>
      <figure>
        <iframe data-src="https://twitter.com/euronewses/status/1192815547349647360" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>بنی گانتس در حال حاضر تنها کمتر از دو هفته دیگر برای جلب حمایت های لازم و تشکیل یک دولت ائتلافی فرصت دارد. با توجه به احتمال ضعیف موفقیت رقیب بنیامین نتانیاهو در تشکیل کابینه جدید اسرائیل، این گمانه زنی وجود دارد که دو نامزد اصلی، پیش از برگزاری انتخابات زودرس به جلب حمایت نمایندگان کنونی پارلمان فراخوانده شوند که در این صورت و با توجه به حمایت حزب راست جدید از نتانیاهو، احتمال پیروزی نخست وزیر کنونی بیشتر خواهد بود.</p>
      <p>بنی گانتس، رئیس سابق ستاد کل ارتش اسرائيل پس از آنکه بنیامین نتانیاهو به دلیل بن‌بست سیاسی از تشکیل دولت انصراف داد، طی فرمانی رسمی مامور تشکیل دولت شد. این نخستین بار از سال ۲۰۰۸ است که کسی غیر از نتانیاهو ۷۰ ساله مامور تشکیل دولت می‌شود.</p>
      <p><b>بیشتر بخوانید</b>:</p>
      <ul>
        <li>
          <a href="https://farsi.euronews.com/2019/10/23/netanyahu-rival-gantz-receives-mandate-to-try-to-form-israeli-government">رقیب نتانیاهو از سوی رئیس جمهوری اسرائیل مامور تشکیل دولت شد</a>
        </li>
        <li>
          <a href="https://farsi.euronews.com/2019/10/21/israel-s-netanyahu-gives-up-effort-to-form-new-government">بنیامین نتانیاهو، نخست وزیر اسرائیل از تشکیل دولت جدید انصراف داد</a>
        </li>
      </ul>
      <p>هیچ‌یک از دو حزب «لیکود» و «آبی و سفید» در انتخابات پارلمانی هفدهم سپتامبر نتوانستند اکثریت لازم پارلمانی را برای تشکیل دولت به‌دست آورند. هم اکنون آقای گانتس برای تشکیل دولت نیازمند حمایت ۶۱ نماینده از ۱۲۰ نماینده پارلمان است اما طبق نوشته رسانه‌ها او در حال حاضر تنها حمایت ۵۴ نماینده را با خود همراه دارد.</p>
      <p>رهبر حزب آبی و سفید که پیشتر دعوت نخست وزیر اسرائیل برای عضویت در یک دولت ائتلافی را پس زده بود به تازگی ضمن متهم کردن بنیامین نتانیاهو به تلاش برای برگزاری انتخابات سوم در این کشور تاکید کرده بود که هر طور شده کابینه خود را تشکیل خواهد داد.</p>
    </article>
  </body>
</html>