<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/politica/2019/11/08/news/scudo_penale_ilva_arcelor_mittal_pd_m5s_governo-240616370/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T17:39:00+00:00"/>
    <meta property="og:title" content="Ilva, divisioni nel governo sullo scudo penale. Di Maio: &quot;Se il Pd presenta l'emendamento, è un problema&quot;"/>
    <meta property="og:description" content="Il ministro degli esteri, sempre più in difficoltà nel Movimento, ripete che l'immunità è un pretesto per l'azienda."/>
  </head>
  <body>
    <article>
      <h1>Ilva, divisioni nel governo sullo scudo penale. Di Maio: "Se il Pd presenta l'emendamento, è un problema"</h1>
      <h2>Il ministro degli esteri, sempre più in difficoltà nel Movimento, ripete che l'immunità è un pretesto per l'azienda. Bellanova: "Togliamo l'alibi a Mittal"</h2>
      <address>
        <time datetime="2019-11-08T17:39:00+00:00">08 Nov 2019, 17:39</time>
      </address>
      <p>Il premier <b>Giuseppe Conte</b> vola a Taranto, per incontrare gli operai dell'Ilva, e rassicurarli sull'impegno del governo. Ma intanto nell'esecutivo giallo-rosso emergono divisioni su uno dei temi più delicati: lo scudo penale per l'azienda. Perché Luigi Di Maio,al temine di un incontro con i ministri del Movimento, dice: "Se il Pd presenta un emendamento sullo scudo è un problema per il governo".<br/><br/><br/><br/>La prova che i 5Stelle sono spaccati e che il capo politico non riesce a superare le resistenze dei suoi sull'immunità penale cancellata attraverso l'emendamento Lezzi. Poi Di Maio attacca: "La linea di Conte è quella che ha permesso di smascherare A.Mittal sullo scudo penale. Questo tema del pretesto neanche Mittal l'ha usato e ora vedo che una parte del sistema, anche mediatico, concentrandosi sull'immunità, invece di stare con i lavoratori dimostra di stare con Mittal". E torna a <a href="https://rep.repubblica.it/pwa/generale/2019/11/08/news/lega_ilva-240559838/?ref=RHPPLF-BH-I240552362-C8-P1-S2.4-T1">prendersela con la Lega</a>: "Come era quella storia? Sovranità e poi i leghisti vanno a comprare i titoli delle multinazionali che minacciano lo Stato di voler mettere in mezzo ad una strada migliaia di lavoratori? Il sovranismo di questi partiti è una presa in giro".<br/><br/><br/>Il Pd invece sembra intenzionato a proporre l'emendamento. Sulla stessa posizione Italia Viva. La ministra dell'Agricoltura <b>Teresa Bellanova</b> - di Iv - dice: "Quello che lo stato deve fare è una cosa molto semplice e doverosa: dimostrare serietà. Va tolto ogni alibi a Mittal. Mittal deve essere messo di fronte alle sue responsabilità. Lo Stato deve rimettere esattamente le norme com'erano senza dare alibi a Mittal. Taranto e l'acciaio italiano non si possono permettere migliaia di esuberi. 4 milioni di tonnellate fatte da Mittal significa che su 13 mila persone, 8 mila vanno in esubero. A questi vanno aggiunti 6, 7 mila lavoratori dell'indotto e centinaia di piccole imprese che fanno i lavori all'interno dello stabilimento. Lo Stato deve svolgere il suo ruolo. L'acciaio deve essere fatto dagli imprenditori che devono essere competenti e devono avere un grande rispetto per l'ambiente. Tutto si deve fare tranne che far diventare la vicenda Ilva in una vicenda giudiziaria".<br/><br/><br/>L'area 5Stelle invece non esclude una nazionalizzazione dell'Ilva. Ne ha parlato, intervistato da <i>Repubblica</i>, il ministro dello Sviluppo economico <b>Stefano Patuanelli</b>. E il presidente dell'Inps, <b>Pasquale Tridico</b>, aggiunge: "Non troverai mai un player in grado di garantire l'equilibrio tra lavoro e ambiente a Taranto. L'unico player in grado di trovare il migliore equilibrio è lo Stato, che ha obiettivi di lungo periodo. Sono convinto da tempo  che questa situazione potrà avere felice soluzione solo quando lo Stato sarà il maggiore player, il proprietario".</p>
    </article>
  </body>
</html>