<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140475/%D8%AA%D9%88%D8%B6%DB%8C%D8%AD-%D9%85%D8%AD%D9%85%D8%AF%DB%8C-%D8%AF%D8%B1%D8%A8%D8%A7%D8%B1%D9%87-%D8%A7%D8%AD%D8%AA%D9%85%D8%A7%D9%84-%D8%AF%D8%B1%DB%8C%D8%A7%D9%81%D8%AA-%D9%85%D8%A7%D9%84%DB%8C%D8%A7%D8%AA-%D8%A7%D8%B2-%D8%AA%D8%AC%D8%AF%DB%8C%D8%AF-%D8%A7%D8%B1%D8%B2%DB%8C%D8%A7%D8%A8%DB%8C-%D8%AF%D8%A7%D8%B1%D8%A7%DB%8C%DB%8C-%D8%A8%D8%A7%D9%86%DA%A9-%D9%87%D8%A7"/>
    <meta property="og:site_name" content="boursepress.ir"/>
    <meta property="article:published_time" content="2019-11-08T17:19:00+00:00"/>
    <meta property="og:title" content="توضیح محمدی درباره احتمال دریافت مالیات از تجدید ارزیابی دارایی بانک ها"/>
    <meta property="og:description" content="رئیس سازمان بورس درباره احتمال دریافت مالیات از تجدید ارزیابی اموال مازاد بانک ها از رایزنی با بانک مرکزی خبر داد و گفت: طبق قانون رفع موانع تولید ، درآمد ناشی از این محل باید به حساب افزایش سرمایه لحاظ شود."/>
  </head>
  <body>
    <article>
      <h1>توضیح محمدی درباره احتمال دریافت مالیات از تجدید ارزیابی دارایی بانک ها</h1>
      <address>
        <time datetime="2019-11-08T17:19:00+00:00">08 Nov 2019, 17:19</time>
      </address>
      <p>
        <i>رئیس سازمان بورس درباره احتمال دریافت مالیات از تجدید ارزیابی اموال مازاد بانک ها از رایزنی با بانک مرکزی خبر داد و گفت: طبق قانون رفع موانع تولید ، درآمد ناشی از این محل باید به حساب افزایش سرمایه لحاظ شود.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، شاپور محمدی با اشاره به خبر تأیید نشده اخذ مالیات از تجدید ارزیابی اموال مازاد بانک ها به خانه ملت گفت: بر اساس این خبر و طبق نظر بانک مرکزی اموال مازاد بانک ها پس از تجدید ارزیابی مشمول معافیت مالیاتی نمی شود اما قرار است بررسی های لازم در این رابطه صورت گیرد.</p>
      <p>وی ادامه داد: با مسئولان بانک مرکزی صحبت شده تا اموال مازاد بانک ها پس از تجدید ارزیابی دارایی ها برای افزایش سرمایه مشمول معافیت مالیاتی شود. طبق قانون رفع موانع تولید ، درآمد ناشی از فروش اموال مازاد بانک ها باید به حساب افزایش سرمایه لحاظ شود و بانک ها طبق قانون ، اختیارات لازم را دارند.</p>
      <p>محمدی افزود: قطعا بانک مرکزی با موافقت معافیت مالیاتی اموال مازاد بانک ها پس از تجدید ارزیابی دارایی ها ، کمک بسیار بزرگی به این صنعت خواهد کرد.</p>
      <p>انتهای پیام</p>
    </article>
  </body>
</html>