<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-hi-tech/presedintele-klaus-iohannis-a-promulgat-legea-privind-emiterea-de-moneda-electronica-institutille-care-emit-criptomonede-vor-fi-autorizate-si-supravegheate-18557664"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T17:19:50+00:00"/>
    <meta property="og:title" content="Preşedintele Klaus Iohannis a promulgat legea privind emiterea de monedă electronică. Instituţille care emit criptomonede vor fi autorizate şi supravegheate"/>
    <meta property="og:description" content="Preşedintele Klaus Iohannis a promulgat, vineri, legea Guvernului privind reglementarea activităţii de emitere a monedelor electronice, potrivit Administraţiei Prezidenţiale. Actul normativ are în vedere autorizarea, cerinţele operaţionale şi supravegherea instituţiilor care emit monedă electronică."/>
  </head>
  <body>
    <article>
      <h1>Preşedintele Klaus Iohannis a promulgat legea privind emiterea de monedă electronică. Instituţille care emit criptomonede vor fi autorizate şi supravegheate</h1>
      <address><time datetime="2019-11-08T17:19:50+00:00">08 Nov 2019, 17:19</time> by <a rel="author">Alexandru Costea, Mediafax</a></address>
      <p>Preşedintele Klaus Iohannis a promulgat, vineri, legea Guvernului privind reglementarea activităţii de emitere a monedelor electronice, potrivit Administraţiei Prezidenţiale. Actul normativ are în vedere autorizarea, cerinţele operaţionale şi supravegherea instituţiilor care emit monedă electronică.</p>
      <p>"În linie cu abordarea de reglementare actuală, a fost elaborat prezentul proiect de act normativ pentru aspoectele de principiu prevăzute de art. 111 din Directiva (UE) 2015/2366 referitoare la reglementarea, autorizarea şi supravegherea prudenţială a instituţiilor emitente de monedă electronică, urmând ca cerinţele de natură tehnică, inclusiv cele referitoare la documentaţia de autorizare a instituţiilor emitente de monedă electronică din ghidurile Autorităţii Bancare Europene, să fie transpuse şi detaliate prin intermediul legislaţiei secundare", arată expunerea de motive a proiectului de lege iniţiat de Guvern.</p>
      <p>Activitatea de emitere de monedă electronică poate fi desfăşurată de: instituţii de credit; furnizori de servicii poştale care emit monedă electronică; Banca Centrală Europeană şi băncile centrale naţionale, atunci când acestea nu acţionează în calitate de autorităţi monetare sau în altă calitate ce implică exerciţiul autorităţii publice; statele membre şi autorităţile lor regionale ori locale, atunci când acestea acţionează în calitatea lor de autorităţi publice.</p>
      <p>BNR poate acorda autorizaţie doar unei persoane juridice române constituite în baza Legii societăţilor 31/1990, care are sediul real pe teritoriul României şi care emite cel puţin o parte din moneda electronică pe teritoriul ţării.</p>
      <p>Uniunea Europeană analizează posibilitatea de a emite monede digitale publice şi de a reglementa situaţia în acest domeniu, în contextul preocupărilor generate de proiectul Libra, al companiei Facebook, arată un document obţinut de agenţia Reuters.</p>
      <p>Un oficial BCE a explicat marţi că, în cea mai ambniţioasă versiune, proiectul le-ar permite clienţilor să utilizeze monedă electronică, depozitată la Banca Centrală Europeană, fără a deţine conturi bancare, fără intermediari financiari şi fără servicii suplimentare.</p>
      <p>Proiectul Facebook privind lansarea monedei digitale Libra a generat critici în Uniunea Europeană referitoare la siguranţa tranzacţiilor cibernetice şi a garanţiilor financiare.</p>
    </article>
  </body>
</html>