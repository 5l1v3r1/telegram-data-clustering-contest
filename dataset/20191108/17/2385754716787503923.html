<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596441/vretania-gynaika-exase-tin-zoi-tis-apo-tis-sfodres-vroxoptoseis"/>
    <meta property="og:site_name" content="SIGMALIVE"/>
    <meta property="article:published_time" content="2019-11-08T17:32:00+00:00"/>
    <meta property="og:title" content="Βρετανία: Γυναίκα έχασε την ζωή της από τις σφοδρές βροχοπτώσεις"/>
    <meta property="og:description" content="Μια γυναίκα βρέθηκε νεκρή σήμερα, αφού σφοδρές καταιγίδες είχαν ως αποτέλεσμα να πέσει η βροχή ενός μήνα σε διάστημα μικρότερο των 24 ωρών σε τμήματα της..."/>
  </head>
  <body>
    <article>
      <h1>Βρετανία: Γυναίκα έχασε την ζωή της από τις σφοδρές βροχοπτώσεις</h1>
      <address><time datetime="2019-11-08T17:32:00+00:00">08 Nov 2019, 17:32</time> by <a rel="author">SigmaLive</a></address>
      <p>Μια γυναίκα βρέθηκε νεκρή σήμερα, αφού σφοδρές καταιγίδες είχαν ως αποτέλεσμα να πέσει η βροχή ενός μήνα σε διάστημα μικρότερο των 24 ωρών σε τμήματα της κεντρικής και βόρειας Αγγλίας.</p>
      <p>Η αστυνομία ανακοίνωσε ότι το πτώμα της γυναίκας βρέθηκε κοντά στις όχθες του ποταμού Ντέργουεντ, κοντά στην πόλη Ντάρλεϊ Ντέιλ στο Ντέρμπισάιρ.</p>
      <p>«Η γυναίκα φαίνεται πως παρασύρθηκε από τα λασπόνερα στο Ρόουσλι και το πτώμα της… βρέθηκε στο Ντάρλεϊ Ντέιλ», έγινε γνωστό σε μια ανακοίνωση της αστυνομίας.</p>
      <p>Δεκάδες άνθρωποι παγιδεύτηκαν σε ένα εμπορικό κέντρο στην πόλη Σέφιλντ την νύχτα, αφού εγκλωβίστηκαν από τους χείμαρρους λάσπης και άλλοι 100 διασώθηκαν από ένα κοντινό εμπορικό κέντρο από πυροσβέστες, που κατάφεραν να τους προσεγγίσουν με φουσκωτά σκάφη.</p>
      <p>Η μεγαλύτερη ανησυχία των αρχών αφορά έξι περιοχές κοντά στον ποταμό Ντον, στην πόλη Ντονκάστερ, όπου η στάθμη των υδάτων ανήλθε σε επικίνδυνα επίπεδα ρεκόρ.</p>
      <p>Οι αρχές εξέδωσαν αρχικά προειδοποιήσεις προς τους κατοίκους προκειμένου να εγκαταλείψουν αμέσως τις εστίες τους, αργότερα, ωστόσο, τους συνέστησαν να παραμείνουν απλά σε επιφυλακή.</p>
      <p>Συνολικά, εκδόθηκαν τουλάχιστον 150 προειδοποιήσεις σε όλη την χώρα, όπου η Υπηρεσία Περιβάλλοντος προειδοποίησε για το ενδεχόμενο πλημμυρών.</p>
      <p>Πληροφορίες από ΑΠΕ-ΜΠΕ- Reuters</p>
    </article>
  </body>
</html>