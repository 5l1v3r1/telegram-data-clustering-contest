<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T17:00:00+00:00"/>
    <meta property="og:title" content="عراقچی: منافع ایران مهمتر از حفظ یک توافق است"/>
    <meta property="og:description" content="معاون وزیر امورخارجه ایران اعلام کرد: حفظ منافع ملت ایران برای ما، مهمتر از حفظ یک توافق با دیگر کشورهاست."/>
  </head>
  <body>
    <article>
      <h1>عراقچی: منافع ایران مهمتر از حفظ یک توافق است</h1>
      <address>
        <time datetime="2019-11-08T17:00:00+00:00">08 Nov 2019, 17:00</time>
      </address>
      <p>معاون وزیر امورخارجه ایران اعلام کرد: حفظ منافع ملت ایران برای ما، مهمتر از حفظ یک توافق با دیگر کشورهاست.</p>
      <p>«سیدعباس عراقچی» در حاشیه پنجمین کنفرانس عدم اشاعه در هتل لوته مسکو به خبرنگاران گفت: هیچ کشوری در حسن نیت ایران در حفظ برجام تردید ندارد.<br/>وی افزود: هیچ کسی تردید ندارد که اگر ایران از منافع برجام بهره‌مند نشود، به کاهش تعهدات برجامی ادامه خواهد داد.<br/>معاون وزیر امور خارجه ایران با بیان اینکه حفظ منافع جمهوری اسلامی ایران مهمتر از حفظ یک توافق است، گفت: ایران از یک سو اراده خود را برای عمل به تعهدات برجامی و از سوی دیگر کاهش تعهدات در صورت عمل نکردن دیگر کشورها به تعهداتشان را به طور شفاف نشان داده است.<br/>عراقچی تصریح کرد: ایران به اندازه کافی به دیپلماسی فرصت داده و اگر شرایط تغییر نکند در مسیر کاهش تعهدات حرکت خواهد کرد.<br/>وی با اشاره به فرصت جدید دوماهه برای دیپلماسی گفت: قاطعیت جمهوری اسلامی ایران در دفاع از منافع خود روشن است و این موضوعی است که در تمام محافل بین‌المللی مورد بحث قرار دارد.<br/>مذاکره کننده ارشد ایران با اشاره به انزوای بین‌المللی آمریکا گفت: بسیاری از کشورها از جمله شرکت کنندگان در این کنفرانس بین‌المللی، یکجانبه گرایی آمریکا را محکوم کرده‌اند.<br/>معاون وزیر امور خارجه کشورمان افزود: حتی بسیاری از کشورهای اروپایی نیز یکجانبه گرایی مفرط  آمریکا را محکوم میکنند و امروزه حرکتی در سراسر جهان بر علیه این یکجانبه گرایی شکل گرفته که هر روز تقویت می‌شود.<br/>عراقچی برجام را نماد شاخص این حرکت جهانی عنوان کرد و گفت: این موضوع در همه محافل بین المللی، بحث روز است.<br/>کنفرانس بین‌المللی عدم اشاعه که از امروز با حضور مقامات و شخصیت‌های ۴۰ کشور جهان و چند نهاد مهم بین‌المللی از جمله سازمان ملل متحد و آژانس بین‌المللی انرژی اتمی در مسکو آغاز شده است تا سه روز ادامه خواهد یافت.<br/>دیدار و گفت‌وگو با مقامات کشورهای شرکت‌کننده از جمله «سرگئی ریابکوف» و «میخائیل بوگدانوف» معاونان وزیرامورخارجه روسیه و سخنرانی در نشست تخصصی برجام با حضور مذاکره کنندگان کشورهای باقیمانده در برجام از دیگر برنامه‌های عراقچی در مسکو است.</p>
    </article>
  </body>
</html>