<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740711"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T17:05:00+00:00"/>
    <meta property="og:title" content="กอ.รมน.ยันยังไม่ประกาศเคอร์ฟิว ใน3จังหวัดชายแดนใต้"/>
    <meta property="og:description" content="กอ.รมน.ระบุ ยังไม่ประกาศเคอร์ฟิว 3 จังหวัดชายแดนใต้ ชี้ครม.ต่ออายุกฎหมายเดิมตามวงรอบ 1 ปี ขอประชาชนอย่าตื่นตระหนก"/>
  </head>
  <body>
    <article>
      <h1>กอ.รมน.ยันยังไม่ประกาศเคอร์ฟิว ใน3จังหวัดชายแดนใต้</h1>
      <address>
        <time datetime="2019-11-08T17:05:00+00:00">08 Nov 2019, 17:05</time>
      </address>
      <p>
        <b>กอ.รมน.ระบุ ยังไม่ประกาศเคอร์ฟิว 3 จังหวัดชายแดนใต้ ชี้ครม.ต่ออายุกฎหมายเดิมตามวงรอบ 1 ปี ขอประชาชนอย่าตื่นตระหนก</b>
      </p>
      <p>เมื่อวันที่ 8 พ.ย. พล.ต.ธนาธิป สว่างแสง โฆษกกองอำนวยการรักษาความมั่นคงภายในราชอาณาจักร (กอ.รมน.) กล่าวชี้แจงถึงกรณีที่เว็บไซต์ราชกิจจานุเบกษา เผยแพร่เรื่องการคงมาตรการเพื่อรักษาความสงบในพื้นที่ ปรากฏเหตุการณ์อันกระทบต่อความมั่นคงภายในราชอาณาจักร 9 อำเภอ ของ 4 จังหวัดชายแดนภาคใต้ ระหว่างวันที่ 1 ธ.ค. 2562-วันที่ 30 พ.ย. 2563 ว่าเป็นการประกาศใช้พระราชบัญญัติ (พ.ร.บ.)รักษาความมั่นคงภายในราชอาณาจักร พ.ศ.2551 ตามมติคณะรัฐมนตรี (ครม.) ที่เห็นชอบเมื่อวันที่ 6 พ.ย. ที่ผ่านมา หรือพูดง่ายๆคือการต่ออายุการใช้กฎหมายนี้ตามวงรอบออกไปอีก 1 ปี ส่วนที่มีการเผยแพร่ข้อกําหนดออกตามความในมาตรา 18 แห่ง พ.ร.บ.ความมั่นคงฯนั้น ก็ยืนยันไม่ใช่การประกาศเคอร์ฟิวแต่อย่างใด<br/> <br/>ด้านพ.อ.ปราโมทย์ พรหมอินทร์ โฆษกกอ.รมน. ภาค 4 ส่วนหน้า กล่าวย้ำว่า ไม่มีการประกาศเคอร์ฟิวในพื้นที่จังหวัดชายแดนภาคใต้ และ 4 อำเภอของ จ.สงขลาตามที่มีการนำเสนอผ่านสื่อในขณะนี้ ส่วนข้อกำหนดตามมาตรา 18(2) เป็นเพียงการให้อำนาจตามความในมาตรา18(2)ให้สามารถประกาศเคอร์ฟิวได้ แต่ยังไม่เคยมีการใช้อำนาจนั้น เพราะยังไม่มีเหตุจำเป็นที่จะต้องใช้เคอร์ฟิว จึงขอประชาชนอย่าตื่นตระหนก และเพื่อไม่ให้เกิดความสับสน<br/> <br/> <br/> <br/> <br/> <br/> <br/> <br/> </p>
    </article>
  </body>
</html>