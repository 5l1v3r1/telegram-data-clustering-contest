<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/elfogadtak-a-frontexre-vonatkozo-uj-rendeletet"/>
    <meta property="og:site_name" content="infostart"/>
    <meta property="article:published_time" content="2019-11-08T17:12:22+00:00"/>
    <meta property="og:title" content="Elfogadták a Frontexre vonatkozó új szabályozást"/>
    <meta property="og:description" content="Az EU bővíti az Európai Határ- és Parti Őrség létszámát és felhatalmazását."/>
  </head>
  <body>
    <article>
      <h1>Elfogadták a Frontexre vonatkozó új szabályozást</h1>
      <address><time datetime="2019-11-08T17:12:22+00:00">08 Nov 2019, 17:12</time> by <a rel="author">Infostart / MTI</a></address>
      <h3>Az EU bővíti az Európai Határ- és Parti Őrség létszámát és felhatalmazását.</h3>
      <p>Az Európai Unió a migrációval és a határigazgatással kapcsolatos intézkedései részeként új rendeletet fogadott el az Európai Határ- és Parti Őrségről (Frontex), amely szerint az uniós szolgálat nagyobb személyi állománnyal és több műszaki eszközzel fog rendelkezni - közölte az Európai Unió Tanácsa pénteken.</p>
      <p>A tájékoztatás szerint szélesebb körű lesz a Frontex felhatalmazása annak érdekében, hogy támogatni tudja különösen a határellenőrzéssel, a visszaküldéssel és az unión kívüli országokkal folytatott együttműködéssel kapcsolatos tagállami tevékenységeket.</p>
      <p>Az új rendelet az Európai Határ- és Parti Őrség keretébe helyezi az európai határőrizeti rendszert (EUROSUR), hogy javuljon annak működése.</p>
      <p>Maria Ohisalo, Finnország belügyminisztere kijelentette, a külső határok megfelelő igazgatása elengedhetetlen a schengeni térség teljes körű működőképességének fenntartásához, valamint a migráció eredményes és humánus kezeléséhez. Az új szabályok lehetővé fogják tenni, hogy a Frontex nagyobb szerepet vállaljon a határellenőrzéssel, a visszaküldéssel és az unión kívüli országokkal folytatott együttműködéssel kapcsolatos tagállami tevékenységek támogatásában.</p>
      <p>A rendelet szerint a külső határok igazgatása és a válságokra való reagálás céljából egy készenléti alakulat áll majd a Frontex rendelkezésére. Ez a fokozatosan fejlődő alakulat 2027-re tízezer fős műveleti személyzetből fog állni. Az alakulatot egyrészt a Frontex, másrészt a tagállamok műveleti személyzetének tagjai fogják alkotni hosszú távú kirendelések, illetve rövid távú bevetések keretében. Ezenkívül 2024 végéig része lesz egy gyorsreagálású állomány is.</p>
      <p>A Frontex technikai és műveleti segítséget fog nyújtani a tagállamoknak a visszaküldési műveletek során. Az ügynökség valamely tagállam kérésére vagy saját kezdeményezésre, az adott tagállammal egyetértésben nyújt majd támogatást. Ez a támogatás a visszaküldés valamennyi területére kiterjed majd, a visszaküldést előkészítő tevékenységektől a visszaküldést és a megérkezést követően végzett tevékenységekig - közölték.</p>
      <p>
        <i>Nyitókép: Twitter / Frontex</i>
      </p>
    </article>
  </body>
</html>