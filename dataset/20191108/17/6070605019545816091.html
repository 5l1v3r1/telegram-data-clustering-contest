<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Mossos-mobilitzacions-Tsunami-Democratic-eleccions-10-N-CDR_0_2340366136.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T17:28:36+00:00"/>
    <meta property="og:title" content="Els Mossos, en alerta per les noves mobilitzacions"/>
    <meta property="og:description" content="La policia es prepara per les protestes de dissabte i la convocatòria de Tsunami Democràtic"/>
  </head>
  <body>
    <article>
      <h1>Els Mossos, en alerta per les noves mobilitzacions</h1>
      <h2>La policia es prepara per les protestes de dissabte i la convocatòria de Tsunami Democràtic</h2>
      <address>
        <time datetime="2019-11-08T17:28:36+00:00">08 Nov 2019, 17:28</time>
      </address>
      <p>Es preveu que les mobilitzacions a Catalunya, que pràcticament no s'han aturat des que el Tribunal Suprem va publicar la sentència contra els líders independentistes, tornin a agafar força aquest dissabte i a partir de dilluns. Els Mossos d'Esquadra estan en alerta per als pròxims dies i es preparen amb el focus posat en dues noves accions: la protesta per a aquest dissabte dels CDR a Barcelona i la convocatòria de Tsunami Democràtic per a l'endemà de les eleccions definida <a href="https://www.ara.cat/politica/Tsunami-Democratic-mobilitzacio-sentencia-eleccions-generals-2019_0_2340366037.html">com un "Onze de Setembre de tres dies"</a>.</p>
      <figure>
        <img src="https://www.ara.cat/2019/10/22/media/Tsunami-Democratic-radiografia-tecnica_2330176993_66786796_117x66.jpg"/>
      </figure>
      <p>
        <a href="https://www.ara.cat/politica/Tsunami-Democratic-mobilitzacio-sentencia-eleccions-generals-2019_0_2340366037.html">Tsunami Democràtic planteja "un Onze de Setembre de tres dies" a partir de l'endemà de les eleccions</a>
      </p>
      <p>Pel que fa a la mobilització de demà, fonts dels Mossos no mostren preocupació pels <a href="https://www.ara.cat/politica/eleccions-espanyoles-10-novembre-JxCat-Laura-Borras_0_2340366039.html">actes promoguts per Tsunami en la jornada de reflexió</a>, un dels quals és a la plaça Catalunya de Barcelona. El cos no compta en intervenir, encara que pot aixecar acta de les accions que poden derivar en un expedient administratiu. En canvi, fonts dels Mossos apunten que estaran atents, perquè preocupa que sigui més combativa, a la protesta de demà al vespre dels CDR entre la ronda de Sant Pere i el passeig de Gràcia de Barcelona convocada amb imatges de les càrregues policials i els aldarulls de les últimes setmanes sota el lema "Ho tornarem a fer".</p>
      <figure>
        <iframe data-src="https://twitter.com/CDR_Barcelones/status/1192550420083855360?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Pel que fa a la jornada d'eleccions de diumenge, des del cos es preveu que es desenvolupi amb normalitat. Fonts coneixedores admeten que s'havia valorat l'opció d'ocupacions als col·legis electorals, malgrat que aquest escenari ha perdut pes. Els Mossos tindran activats com més agents millor, inclosos els d'ordre públic, durant el 10-N. Els últims dies també s'han reforçat els efectius de <a href="https://www.ara.cat/politica/eleccions-generals-2019-novembre-Suprem-JEC-policies_0_2340366103.html">la Policia Nacional i la Guàrdia Civil desplaçats a Catalunya</a> –ara ja són uns 2.800 els traslladats–, tot i que no es preveu que siguin als punts de votació.</p>
      <figure>
        <img src="https://www.ara.cat/2019/11/08/politica/Imatge-nacionals-manifestacio-sentencia-Proces_2340376116_67224997_117x66.jpg"/>
      </figure>
      <p>
        <a href="https://www.ara.cat/politica/eleccions-generals-2019-novembre-Suprem-JEC-policies_0_2340366103.html">El Suprem corregeix la JEC i li ordena que permeti votar als policies desplaçats a Catalunya</a>
      </p>
      <p>De cara a dilluns, quan el Tsunami ha anunciat un "Onze de Setembre de tres dies", fonts dels Mossos reconeixen que la plataforma <a href="https://www.ara.cat/judici-presos-politics-1-octubre/mobilitzacions-protesta-condemna-sentencia-judici-proces-presos-politics_0_2325367524.html">ha demostrat la seva capacitat de mobilització</a>. Des del cos consideren que la convocatòria buscarà tenir una repercussió mediàtica important i que serà una acció que es voldrà prolongar. Per això, la policia catalana no descarta tornar a ampliar els torns d'horaris dels seus agents, sobretot dels d'ordre públic, com ja s'ha fet per a la jornada d'eleccions d'aquest diumenge.</p>
      <figure>
        <img src="https://www.ara.cat/2019/10/14/politica/mossos-utilitzen-extintors-intentar-dispersar_2325377772_66586992_117x66.jpg"/>
      </figure>
      <p>
        <a href="https://www.ara.cat/judici-presos-politics-1-octubre/mobilitzacions-protesta-condemna-sentencia-judici-proces-presos-politics_0_2325367524.html">Bloqueig massiu i fortes càrregues policials a l'aeroport del Prat</a>
      </p>
    </article>
  </body>
</html>