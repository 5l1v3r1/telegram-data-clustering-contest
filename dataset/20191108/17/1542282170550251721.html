<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/australia-pyrkagies-nea-notia-oualia"/>
    <meta property="og:site_name" content="euronews"/>
    <meta property="article:published_time" content="2019-11-08T17:05:39+00:00"/>
    <meta property="og:title" content="Δεκάδες πύρινα μέτωπα σαρώνουν τη Νέα Νότια Ουαλία"/>
    <meta property="og:description" content="Για πρωτόγνωρο φαινόμενο μιλά η πυροσβεστική που καλεί τον κόσμο να αναζητήσει καταφύγιο."/>
  </head>
  <body>
    <article>
      <h1>Δεκάδες πύρινα μέτωπα σαρώνουν τη Νέα Νότια Ουαλία</h1>
      <address><time datetime="2019-11-08T17:05:39+00:00">08 Nov 2019, 17:05</time> by <a rel="author">Πάνος Κιτσικόπουλος</a></address>
      <figure>
        <img src="https://static.euronews.com/articles/stories/04/28/64/72/773x435_cmsv2_8404b899-6381-5171-a795-50ee7058b1b6-4286472.jpg"/>
      </figure>
      <p>Ο πορτοκαλί ουρανός ενδεικτικός της πύρινης λαίλαπας στην Αυστραλία.</p>
      <p>Πόλεις εκκενώνονται η μία μετά την άλλη, καθώς τα πύρινα μέτωπα επελαύνουν σε δύο πολιτείες, καταστρέφοντας σπίτια και δασικές εκτάσεις.</p>
      <p>Οι αρχές εξέδωσαν προειδοποίηση για δέκα επτά πυρκαγιές, καλώντας παράλληλα τον κόσμο να αναζητήσει καταφύγιο.</p>
      <p>Δεκάδες άλλα μέτωπα μαίνονται ανεξέλεγκτα, ενώ η πυροσβεστική υπηρεσία της Νέας Νότια Ουαλίας μιλά για κάτι πρωτόγνωρο.</p>
      <p>«Βρισκόμαστε σε αχαρτογράφητα νερά. Δεν έχουμε δει ποτέ τόσες πολλές φωτιές ταυτόχρονα σε επίπεδο συναγερμού. Πάνω από 1000 πυροσβέστες δίνουν τη μάχη της κατάσβεσης μαζί με περισσότερα από 70 αεροσκάφη, κάνοντας το καλύτερο δυνατό για να προστατέψουν όσους πιο πολλούς μπορούν», δήλωσε ο Σέιν Φιτζσίμονς, επικεφαλής της πυροσβεστικής υπηρεσίας της Νέας Νότιας Ουαλίας.</p>
      <p>Τα πολλά ταυτόχρονα μέτωπα θεωρούνται από την πυροσβεστική σαφής ένδειξη κύματος εμπρηστικών ενεργειών.</p>
      <p>Μέχρι στιγμής, ένας πυροσβέστης κι ένας πολίτης έχουν διακομιστεί στο νοσοκομείο με αναπνευστικά προβλήματα. Εκφράζονται ωστόσο φόβοι για κατοίκους που έχουν εγκλωβιστεί στα σπίτια τους και τα σωστικά συνεργεία δεν μπορούν να τους προσεγγίσουν λόγω της έντασης της φωτιάς.</p>
    </article>
  </body>
</html>