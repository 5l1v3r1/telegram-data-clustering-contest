<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/obshtestvo/stolitsa/letishche-sofiya-se-prevrshcha-v-neveroyatno-bizhu-glezyat-ptnitsite-s-video_news708194.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-08T17:55:00+00:00"/>
    <meta property="og:title" content="Летище &quot;София&quot; се превръща в невероятно бижу, глезят пътниците с... ВИДЕО"/>
    <meta property="og:description" content="И на двата терминала ще бъде създадено повече използваемо пространство"/>
  </head>
  <body>
    <article>
      <h1>Летище "София" се превръща в невероятно бижу, глезят пътниците с... ВИДЕО</h1>
      <h2>И на двата терминала ще бъде създадено повече използваемо пространство</h2>
      <address>
        <time datetime="2019-11-08T17:55:00+00:00">08 Nov 2019, 17:55</time>
      </address>
      <p>https://blitz.bg/obshtestvo/stolitsa/letishche-sofiya-se-prevrshcha-v-neveroyatno-bizhu-glezyat-ptnitsite-s-video_news708194.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573228286-1.jpg"/>
      </figure>
      <p><b>Летище София ще се превърне в отражение на град София и околностите му, а пътниците ще се почувстват потопени в българската култура. Терминал 1 и Терминал 2 ще бъдат преустроени и ще придобият автентично усещане за мястото. Първото нещо, което хората ще виждат, когато влизат в летище София, ще бъде България. </b><br/><br/>Това обявиха от френско-германския консорциум СОФ Кънект, който спечели концесията на столичната аерогара за следващите 30 години и днес представи своята визия за развитието й, пише "Труд".</p>
      <p>В консорциума участват френският инвестиционен фонд Meridiam 99% и базираната във Виена строителна компания Strabag (1%). Като трето лице летищен оператор участва летище Мюнхен.</p>
      <p>И на двата терминала ще бъде създадено повече използваемо пространство. Обслужването на пътниците ще бъде подобрено, за да се запази и подсили репутацията на летището по отношение на експедитивност и удобство, обещават от СОФ Кънект.</p>
      <p>Преустройството на летище София ще осигури привлекателни сгради, нови съоръжения, интуитивно ориентиране и свръхмодерни технологии. Всичко това ще бъде в полза на пътниците, посетителите, служителите и партньорите. Преживяването на пътниците ще бъде ключовият фокус и ще се отчита при всяко решение, което се взима от оператора на летището.</p>
      <p>Ще бъдат разработени нови инструменти, за да се подобри усещането на пътниците и да се въведат най-високите стандарти на летището. Ще бъдат внедрени нови технологии, включително средства за информация и забавление. Ще бъдат използвани нетехнологични иновации и ноу-хау, за да се усъвършенстват бизнес процесите, потока на пътниците, тяхното преживяване и взаимодействието с гостите на летището.<br/><br/>На уебсайта на летището ще се създадат и лансират инструменти и услуги за улеснение преди пътуване, които ще се предлагат от авиокомпании и от партньори доставчици. Тези услуги ще включват полезна информация преди излитането, ориентиране и стимулиране на предварителното поръчване на храна, стоки, услуги и удобства.<br/><br/>Планът за развитие е създаден с цел постигане на по-добра регионална и международна свързаност на летище – София през целия срок на концесията. Това ще се превърне в значителна движеща сила за икономиката на България и ще спомогне за привличане на допълнителни инвестиции в страната.</p>
      <p>Поетапната стратегия на концептуалния план за развитие се ръководи основно от развитието на пътническите терминали, които ще се разширяват на няколко етапа според нарастването на броя на пътниците. Това осигурява подходящ график на инвестициите и съответно – ограничено увеличаване на летищните такси, за да се стимулира последващ ръст на трафика.</p>
      <p>През първата фаза ще бъдат преустроени Терминал 1 и Терминал 2, за да се подобри тяхната оперативна ефективност и фокусът ще бъде върху повишаване на удовлетвореността на пътниците.</p>
      <p>Консорциумът ще реновира Терминал 1 и ще модернизира Терминал 2. Проверката за сигурност и паспортният контрол за международните полети ще бъдат засилени с допълнителни филтри.</p>
      <p>Терминал 2 не само ще увеличи капацитета си, но планът за развитието му ще включва нови локации на атрактивни търговски площи, подобрявайки по този начин преживяването на пътниците. Освен модернизацията на съоръженията за обслужване на пътниците на Терминал 2, търговската зона също ще бъде разширена с нови магазини, предназначени за заминаващите пътници, както и обособени места за хранене.</p>
      <figure>
        <iframe src="https://www.youtube.com/embed/iFIscb2leIc" width="560" height="315" data-service="Youtube" scrolling="no"/>
      </figure>
      <p>През първите 2 години от концесионния период консорциумът планира да преустрои Терминал 1 в съответствие с увеличаващия се пътникопоток, да повиши нивото на обслужване и удовлетвореността на пътниците.<br/><br/><br/><br/>До 2022 г. ключовите инвестиции, които ще бъдат забелязани незабавно от потребителите, са новото конфигуриране на Терминал 1 и Терминал 2 (в т.ч. ръкавите за качване в самолета) и новият паркинг за автомобили.</p>
      <p>Първата фаза включва серия от технически инвестиции, като например инвестиции във водоснабдителното съоръжение, пречиствателната станция за отпадни води, система за наблюдение на диги по бреговете на река Искър.</p>
      <p>Ще бъдат направени инвестиции в летищното оборудване и инфраструктура, които ще подобрят значително оперативната ефективност на летище София. Те включват преустройство на обозначителната система на перона на Терминал 1, противопожарна станция с чисто ново учебно съоръжение, обновяване на съоръженията за поддръжка и много други инвестиционни проекти. Идеята е да бъдат въведени най-високите стандарти на летище София, включително „задкулисно“ оборудване и инфраструктура, които потребителите няма да виждат, но които имат огромно влияние върху техния комфорт.</p>
      <p>До 2030 г. ще бъде изграден новият Терминал 3. Това ще е основният фокус за този период и ще се осъществи наред с извеждането от експлоатация на Терминал 1.</p>
    </article>
  </body>
</html>