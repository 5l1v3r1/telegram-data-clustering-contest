<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817097.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T17:40:00+00:00"/>
    <meta property="og:title" content="امام جمعه مشهد؛ طرح منع پخش اعترافات متهمان از رسانه ملی، ضد شفاف‌سازی است"/>
    <meta property="og:description" content="امام جمعه مشهد گفت: طرح اخیر مجلس در خصوص منع پخش اعترافات متهمان از صداوسیما، رسانه ملی و رسانه‌های عمومی ضد شفاف‌سازی است و این منع شفافیت و منع پخش اعترافات متهمان از رسانه ملی باعث خواهد شد که مسائل برای مردم روشن نباشد."/>
  </head>
  <body>
    <article>
      <h1>امام جمعه مشهد؛ طرح منع پخش اعترافات متهمان از رسانه ملی، ضد شفاف‌سازی است</h1>
      <address>
        <time datetime="2019-11-08T17:40:00+00:00">08 Nov 2019, 17:40</time>
      </address>
      <p>امام جمعه مشهد گفت: طرح اخیر مجلس در خصوص منع پخش اعترافات متهمان از صداوسیما، رسانه ملی و رسانه‌های عمومی ضد شفاف‌سازی است و این منع شفافیت و منع پخش اعترافات متهمان از رسانه ملی باعث خواهد شد که مسائل برای مردم روشن نباشد.</p>
      <p>آیت‌الله سید احمد علم‌الهدی امروز در خطبه‌های عبادی-سیاسی نماز جمعه مشهد در حرم مطهر رضوی اظهار کرد: ایام سرور و شادی اهل بیت(ع) است اما یک نکته‌ای وجود دارد ولو اینکه با این ایام سازگار نیست. ایام سرور و شادی این روزهای ما آغاز امامت وجود مقدس امام زمان(ع) است اما این روزهایی که بر امام زمان(ع) می‌گذرد و می‌گذشت در سیره و زندگانی هیچ امامی پیش نیامد.</p>
      <p>وی افزود: هیچ امامی در آغاز امامت خود در ظاهر پسر 5 ساله آواره بیابان نشد و بی‌خانه، بی‌زندگی و بدون پناه زندگی نکرد. این برای هیچ امامی پیش نیامد و نکته دردناکی است. در روزهای اول آغاز امامت امام زمان(ع) شما مرد و زن شیعه‌ای که مسرور و شادمان هستید می‌دانید اقای شما در آن روزها در چه شرایطی قرار داشت. این آوارگی 1178 سال طول کشیده، کی تمام می‌شود و کی دست ما به دامن ارباب و مولای ما خواهد رسید.</p>
      <p>علم‌الهدی با بیان اینکه هفته وحدت فرا می‌رسد و وحدت تابع یک محور است، عنوان کرد: تا محوری نباشد، وحدت معنایی ندارد. دست به دست هم دهیم و کنار هم بایستیم برای چه کاری؟ وحدت محور می‌خواهد و آن محوری که امروز باعث می‌شود همه فرق اسلامی و همه اقوام، ملل و مذاهبی که رو به کعبه و رو به قبله می‌ایستند اشهد ان محمد رسول الله می‌گویند، ضرورت زندگی مسلمانی امروز است.</p>
      <p>امام جمعه مشهد ادامه داد: ما در شرایطی قرار گرفتیم که کفر جهانی و استکبار جهانی دست به دست هم داده تا اسلام و پیغمبر را براندازی کند. این محور اقتضا می‌کند که امروز همه مسلمانان جهان در هر شرایط، نظریه، بینش و مذهب و همه افرادی که در رسالت پیغمبر با هم هماهنگ هستند، دست به دست هم دهند، در مقابل دشمن یکتا بایستند و دشمن اسلام را نابود کنند. </p>
      <p>نماینده ولی فقیه در خراسان رضوی گفت: در هفته‌ای که بر ما گذشت، به برکات امام هشتم(ع) در این شهر برکاتی داشتیم که باید به آن‌ها توجه داشته باشیم. از ریاست محترم سازمان صداوسیما و خدمتگزاران رسانه ملی تشکر می‌کنم که برای شبکه خراسان  HDرا تاسیس و افتتاح کردند. امیدواریم این افتتاح در شبکه خراسان باعث شود در درجه اول همه کشور و بعد همه جهان در زیر پوشش معرفت علی بن موسی الرضا(ع) و فرهنگ ثامن‌الائمه(ع) قرار گیرند و این شبکه مورد استفاده همه افراد در این مملکت و همه اقلیم‌های مسلمان‌نشین و شیعه‌نشین قرار گیرد.</p>
      <p>وی با اشاره به اینکه برکت دیگری که داشتیم و امروز هم ادامه دارد، حضور پربرکت ریاست قوه‌قضاییه و اولیا و متولیان قضایی کشور در این نماز جمعه و در شهر مشهد بود، تصریح کرد: ریاست قوه‌قضاییه، اولیا و متولیان قضایی کشور در سمینارها، همایش‌ها و جلسه فرهنگی شرکت کردند که بسیار مفید و موثر بوده است. با تشکر از زحمات ارزشمند و ابتکارات قابل توجه قوه‌قضاییه در مبارزه با فساد، آنچه برای ما قابل توجه است و قانون اساسی نیز روی آن اصرار دارد، مساله شفاف‌سازی در پیگیری‌های مبارزه با فساد است.</p>
      <p>علم‌الهدی اضافه کرد: مسئولان ما بدانند همه ما در این کشور خدمتگزار و نوکر این مردم هستیم، اصل این مردم هستند و خادم آن‌ها هستیم. وقتی نوکر و خادم برای ارباب خود کار می‌کند، باید برای ارباب خود نسبت به خدمتش شفاف‌سازی کند. مساله فساد اقتصادی یک ویروس مهلکی است که جان، امنیت و ناموس مردم را هدف قرار داده است.</p>
      <p>امام جمعه مشهد بیان کرد: فساد یک ویروس اقتصادی است. یک مفسد اقتصادی که دنبال چاپیدن و دزدیدن است، تنها این نیست که بر ثروت و دارایی مردم ضربه وارد کرده و ازجیب مردم دزدیده، ثروت انبوهی که مفسد با این دزدی‌ها فراهم می‌کند، برای عیاشی در این کشور و ساختن زندگی مرفه بوده و اینکه همه چیز را در استخدام لذایذ نفسانی خود در بیاورد. دنبال فساد اقتصادی این بی‌بندوباری‌ها، ولنگاری‌ها و چشم دوختن به ناموس بی‌پناه و مظلوم مردم است. مفسد عنصر ناپاکی بوده که باید این جانی و خائن به جان، مال و ناموس برای مردم مشخص شود.</p>
      <p>نماینده ولی فقیه در خراسان رضوی خاطرنشان کرد: برخی زمزمه‌های مسموم که گوشه و کنار ساز می‌کنند که جلوی این حرکت مجاهدانه قوه‌قضاییه را بگیرند برای این است که در مملکتی که دزدبگیری شروع شده، گریبان خود آنها را نگیرد. می‌گویند اینکه شما دادگاه‌های فساد اقتصادی را در صداوسیما علنی می‌کنید باعث می‌شود مردم ناامید شوند، در حالی که به عکس است، مردم امید پیدا می‌کنند.</p>
      <p>وی افزود: شما مردم را نادان فرض کردید. شما فکر کردید دزدها در این مملکت بدزدند، مردم نمی‌فهمند؟ مردم خوب می‌فهمند و دزدی‌ها را خوب می‌دانند. در یک مملکت، در یک خیابان و در یک محله و شهر زندگی می‌کند، می‌بیند که اولیات زندگی خود را ندارد و صبحانه بچه مدرسه‌ای او اداره نمی‌شود اما آقای فلان هر روز بر برق اتومبیل، بر شبکه عمارت و ویلا و بر ثروتش اضافه می‌شود. می‌فهمد در این مملکت دزد است زیرا اگر دزد وجود نداشت، اینگونه نبود که یک طرف به نان شب محتاج باشند و یک طرف به آلاف و الوف برسند. مردم می‌فهمند که در این مملکت دزد وجود دارد.</p>
      <p>علم‌الهدی ادامه داد: اگر دزدبگیر در این مملکت پیدا نشد، مردم ناامید می‌شوند، اما اگر پیدا شود، مردم امیدوار می‌شوند. می‌گویند این حرکت‌‎هایی که می‌کنید سرمایه‌دارها را فراری می‌دهد، این فوق‌العاده پندار غلطی است. سرمایه‌دارد می‌خواهد سرمایه خود را به کار بزند که سود حلال کسب کند یا در سایه سرمایه خود به دزدها اضافه شود؟ سرمایه‌داری که می‌خواهد در سایه سرمایه‌گذاری خود بر دزدها اضافه شود، همان بهتر که فرار کند.</p>
      <p>امام جمعه مشهد خاطرنشان کرد: سرمایه‌دار باتقوا، متدین، حلال‌خور، پاک و مقدسی که می‌خواهد سرمایه خود را به کار بزند تا رزق و سود حلال به دست بیاورد، اکنون که می‌فهمد مملکت جای دزدی نیست و جای کسب حلال است، بیشتر تشویق می‌شود در این مملکت سرمایه‌گذاری کند، می‌داند کسی پولش را نمی‌دزدد، سرمایه‌اش به هدر نمی‌رود و با تکیه بر قدرت‌ها جیب او را خالی و از هستی ساقط و بدبختش نمی‌کنند زیرا دزدها را می‌گیرند، بنابراین اطمینان پیدا می‌کند که سرمایه متعلق به خودش است و از سرمایه خود استفاده می‌کند. این مساله سرمایه‌دار واقعی را فراری نمی‌دهد، بلکه دزد را فراری می‌دهد. این شفاف‌سازی لازم است.</p>
      <p>نماینده ولی فقیه در خراسان رضوی با بیان اینکه جریانات، طرح‌ها و لوایحی که شفاف‌سازی را زیر سوال ببرد، از نظر مردم ما تولید سوءظن می‌کند، عنوان کرد: طرحی که اخیرا در مجلس شورای اسلامی مطرح شده، منع پخش اعترافات متهمان از صداوسیما، رسانه ملی و رسانه‌های عمومی که می‌خواهند به عنوان یک قانون در مجلس تصویب کنند، ضد شفاف‌سازی است.</p>
      <p>وی اضافه کرد: فردی محور رسانه‌ای ضد انقلاب و استکبار در دنیا بوده که ایثارگران سپاه او را از چنگ تمام دستگاه‌های اطلاعاتی و جاسوسی دنیا گرفتند و به کشور آورند تا به جزای خود برسانند، عنصری که خبر هر جلسه مسئولان را وارونه پخش می‌کرد و به اساس سیاست ما در دنیا ضربه می‌زد، اگر عناصر و عواملی که خبررسانش بودند و رابطه داشتند را افشاگری کند، مردم نفهمند و خائن‌شناس نباشند؟ دو روز دیگر این خائن با هزار و یک کلک در مجلس، دولت، دستگاه مجریه، مقننه و قضایپه ما نفوذ کند و ضربه بزند، مردم خائن‌شناس نباشند؟ این منع شفافیت و منع پخش اعترافات متهمان از رسانه ملی باعث خواهد شد که مسائل برای مردم روشن نباشد.</p>
      <p>علم‌الهدی با اشاره به اینکه امتیاز کشور ما در تمام کشورهای دنیا دو چیز است، تصریح کرد: اول اینکه مردم ما مردمی بیدار و در سایه رهنموهای حجت امام زمان(ع) مردمی هشیار هستند. دوم اینکه تنها کشوری هستیم که امروز روی کره‌زمین مردم برای خودشان تصمیم می‌گیرند، هیج مملکتی در دنیا نیست که مردم آن مملکت برای خودشان تصمیم بگیرند، فقط ایران است.</p>
      <p>امام جمعه مشهد خاطرنشان کرد: حتی در آمریکا با این قدرت نیز مردم برای خودشان تصمیم نمی‎گیرند، بلکه لابی صهیونیستی تصمیم می‌گیرد، هستی ملت را زیر پای یهود صهیونسیت اسرائیل می‌ریزند و همه را از بین می‌برند. 45 میلیون نفر در آمریکا نان شب ندارند و با سختی زندگی می‌کنند و هستی و ثروتشان زیر پای صهیونسیت‌های اسرائیل است. آنچه باعث می‌شود این دو امتیاز بماند، شفاف‌سازی است.</p>
      <p>نماینده ولی فقیه در خراسان رضوی گفت: در قانون اساسی اساس محاکمات و دادگاه‌ها، علنی بودن دادگاه است، مگر به خاطر مسائل امنیتی یا اشاعه فاحشه قاضی تشخیص دهد علنی بودن دادگاه درست نیست. اصل بر این است دادگاه‌ها علنی باشند، مجرم و متهم شناخته شوند و دزد و خائن از نظر مردم معروف شود. بر اساس حقوق اسلامی، حدود اسلامی باید در منظر مردم اجرا شود و حد را مقابل چشم مردم بزنند، این دستور شریعت ما است برای اینکه مسائل شفاف و معلوم باشد، مردم آدم‌شناس باشند و بر حسب شناخت خود، رشد سیاسی‌شان بالا رود و بر اساس آن برای خودشان تصمیم بگیرند تا با تصمیم خود مردم قضایا صورت بگیرد.</p>
    </article>
  </body>
</html>