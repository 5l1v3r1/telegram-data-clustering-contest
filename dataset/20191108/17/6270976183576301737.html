<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/zelenskyj-zaproponuvav-zasnovnyku-alibaba-group-vidkryty-r-d-tsentru-v-ukrayini/"/>
    <meta property="og:site_name" content="Рубрика"/>
    <meta property="article:published_time" content="2019-11-08T17:47:54+00:00"/>
    <meta property="og:title" content="Зеленський запропонував засновнику Alibaba Group відкрити R&amp;D-центр в Україні"/>
    <meta property="og:description" content="Президент України Володимир Зеленський провів зустріч із засновником компанії Alibaba Group Джеком Ма. «У нас дуже амбітні цілі. Ми хочемо повністю перезавантажити Україну, щоб у країні з’являлися такі люди, як ви», – зазначив Глава держави під час зустрічі, пише ОП. Володимир Зеленський додав, що до влади в Україні прийшли молоді люди, які прагнуть змін і […]"/>
  </head>
  <body>
    <article>
      <h1>Зеленський запропонував засновнику Alibaba Group відкрити R&amp;D-центр в Україні</h1>
      <address><time datetime="2019-11-08T17:47:54+00:00">08 Nov 2019, 17:47</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/11/c13f86c4ce6d8895f3c7e4d911baf956_1573229626_extra_large-620x420-c-1.jpeg"/>
      </figure>
      <p>Фото ОП<br/><b><b>Президент України Володимир Зеленський провів зустріч із засновником компанії Alibaba Group Джеком Ма.</b></b></p>
      <p>«У нас дуже амбітні цілі. Ми хочемо повністю перезавантажити Україну, щоб у країні з’являлися такі люди, як ви», – зазначив Глава держави під час зустрічі, <a href="https://www.president.gov.ua/news/volodimir-zelenskij-zaproponuvav-dzheku-ma-rozglyanuti-mozhl-58285">пише</a> ОП.</p>
      <p>Володимир Зеленський додав, що до влади в Україні прийшли молоді люди, які прагнуть змін і хочуть зробити країну привабливою для інвестування.</p>
      <p>Зокрема, він розповів про проект «Держава у смартфоні» та наголосив, що трансформація України в успішну країну неможлива без цифрових технологій.</p>
      <figure>
        <img src="https://rubryka.com/wp-content/uploads/2019/11/53.jpeg"/>
        <figcaption>Фото ОП</figcaption>
      </figure>
      <p>Глава держави також висловив зацікавленість у спільних освітніх проектах, зокрема у сфері інформаційних технологій, адже Україна прагне створювати конкурентний ІТ-продукт.</p>
      <p>Також, на думку Володимира Зеленського, Українська держава може запропонувати багато цікавих бізнес-можливостей для інвесторів, зокрема для компанії Alibaba.</p>
      <p>Так, упродовж останніх років в Україні було відкрито понад 100 R&amp;D-центрів відомих глобальних компаній, таких як Samsung, Boeing, Ericsson, Huawei, Oracle, Siemens.</p>
      <p>Володимир Зеленський запропонував Джеку Ма розглянути можливість відкриття такого центру в Україні для посилення роботи Alibaba у європейському регіоні.</p>
      <p>Крім того, Президент відзначив, що Україна має одних із найкращих у світі фахівців з data analytics і може запропонувати справді сильну експертизу для створення центру аналізу даних і штучного інтелекту (data analytics and artificial intelligence).</p>
    </article>
  </body>
</html>