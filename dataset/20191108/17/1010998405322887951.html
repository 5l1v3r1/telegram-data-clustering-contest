<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/smeseni-reakcii-v-parlamenta-za-kandidaturata-na-ivan-geshev-za-glaven-prokuror.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T17:17:00+00:00"/>
    <meta property="og:title" content="Смесени реакции в парламента за кандидатурата на Иван Гешев за главен прокурор"/>
    <meta property="og:description" content="Опозицията нападна управляващите, че не са предложили втори кандидат"/>
  </head>
  <body>
    <article>
      <h1>Смесени реакции в парламента за кандидатурата на Иван Гешев за главен прокурор</h1>
      <h2>Опозицията нападна управляващите, че не са предложили втори кандидат</h2>
      <address><time datetime="2019-11-08T17:17:00+00:00">08 Nov 2019, 17:17</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <figure>
        <video src="https://vid.btv.bg/btvnews/2019/11/08/reakzii_1573225947-1.mp4"/>
      </figure>
      <p>Кандидатурата на Иван Гешев за главен прокурор и днес предизвикаха полярни реакции в Народното събрание.<br/><br/>От опозицията напомниха, че преди месеци са предупредили, че ако управляващите не номинират кандидат, ще се стигне до проблем.<br/><br/>„Аз бих искала да припомня свое изказване. Още през юли казахме, че Борисов трябва да осигури второ предложение за състезанието. Казвам, че Борисов е трябвало да прояви здрав разум. Борисов е в зависимости и затова не го прави”, коментира лидерът на БСП Корнелия Нинова.</p>
      <p>От ГЕРБ отказаха да отговорят на въпроса дали, ако процедурата започне отначало ще посочат свой кандидат.<br/><br/>„Оттук насетне трябва да се изчака решението на ВСС . Относно защо не номинирахме – това е законова възможност, но и правосъдният министър, и премиерът казаха, че това щеше да предизвика въпроси”, каза Красимир Ципов от ГЕРБ.</p>
      <p>А според ДПС всеки коментар по темата е своеобразен натиск.<br/><br/>„Политиците нямат място да коментират. Нямаме роля в процедурата. Всеки коментар е оказване на натиск, докато не е завършила процедурата”, посочи Хамид Хамид.</p>
      <p>Министърът на отбраната Красимир Каракачанов каза, че не той е човекът, който трябва да отговаря на въпросите защо управляващите на са излъчили кандидатура.<br/><br/>Вътрешният министър пък заяви, че няма нищо нередно в подкрепата, която Иван Гешев е получил от МВР. <br/><br/>„Подкрепата е към личността на г-н Гешев и неговите професионални качества. И тя е дадена от структури, които ежедневно работят с него. В крайна сметка не виждам нищо лошо и никакво нарушение на закона в тази посока”, каза Младен Маринов.<br/><br/>Той заяви още, че подкрепата е дадена не под строй, а заради вътрешно убеждение в професионализма на Гешев.</p>
    </article>
  </body>
</html>