<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://press-centr.com/ua/news/42717_Na-Rivnenshchini-cholovik-zasterliv-druzhinu-a-potim-sebe-FOTO"/>
    <meta property="og:site_name" content="PRESS-ЦЕНТР"/>
    <meta property="article:published_time" content="2019-11-08T17:38:00+00:00"/>
    <meta property="og:title" content="На Рівненщині чоловік застерлив дружину, а потім себе (ФОТО)"/>
    <meta property="og:description" content="Зв’язок із 55-річною матір’ю, яка вранці сьомого листопада поїхала з Рівного у село Руда-Красна, донька втратила вже опівдні. Коли за"/>
  </head>
  <body>
    <article>
      <h1>На Рівненщині чоловік застерлив дружину, а потім себе (ФОТО)</h1>
      <address>
        <time datetime="2019-11-08T17:38:00+00:00">08 Nov 2019, 17:38</time>
      </address>
      <p>
        <b>Зв’язок із 55-річною матір’ю, яка вранці сьомого листопада поїхала з Рівного у село Руда-Красна, донька втратила вже опівдні. Коли зателефонувала близько 21-ї години до сусіда та попросила навідатися до батьків, той побачив два закривавлених тіла.</b>
      </p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B2%D0%B1%D0%B8%D0%B2%D1%81%D1%82%D0%B2%D0%BE%202.jpg"/>
      </figure>
      <p>Слідчо-оперативна група Рівненського районного відділення та обласного управління поліції виявила у будинку без ознак життя із вогнепальними пораненнями подружжя: у жінки була прострелена голова, а у чоловіка — шия.</p>
      <p>За результатами огляду місця події поліцейські попередньо встановили, що трагедії ймовірно передував конфлікт, у ході якого 54-річний чоловік зачинився у кімнаті, а дружина намагалася відкрити двері за допомогою сокири. У цей момент пролунав постріл із мисливської гладкоствольної рушниці, куля якої влучила 55-річній жінці в голову. Тіло чоловіка зі зброєю поруч виявили на дивані. Попередньо, він сам вистрелив собі у шию.</p>
      <figure>
        <img src="http://press-centr.com/images/image/2019/11/%D0%A0%D1%96%D0%B2%D0%BD%D0%B5/%D0%B2%D0%B1%D0%B8%D0%B2%D1%81%D1%82%D0%B2%D0%BE%203.jpg"/>
      </figure>
      <p>Відомості за двома фактами умисного вбивства, одне із яких із відміткою «самогубство» внесені до Єдиного реєстру досудових розслідувань за статтею 115 Кримінального кодексу України. Тіла відправлені в морг для встановлення причини смерті та проведення судово-медичної експертизи.</p>
      <p>Що сталося між подружжям — невідомо, адже сім’я характеризується як цілком благополучна. Загибла працювала у Рівному, а чоловік, вийшовши на заслужений відпочинок, проживав у селі Руда-Красна.</p>
      <p>Про це повідомляє відділ комунікації поліції Рівненської області</p>
      <p> </p>
    </article>
  </body>
</html>