<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/koruna-dnes-stagnovala-vuci-euru-a-k-dolaru-mirne-oslabila/1818883?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T17:28:00+00:00"/>
    <meta property="og:title" content="Koruna dnes stagnovala vůči euru a k dolaru mírně oslabila"/>
    <meta property="og:description" content="Praha - Koruna v závěru obchodního týdne stagnovala k euru a oslabila vůči dolaru. Kolem 17:00 se obchodovala na 25,49 Kč/EUR a na 23,12 Kč/USD. Vůči euru tak zůstala na hodnotě ze čtvrtečního podvečera a k dolaru o čtyři haléře oslabila. Vyplývá to z údajů na serveru Patria Online. Pražská burza dnes odevzdala část svých čtvrtečních zisků. Index PX klesl o 0,26 procenta na 1078,27 bodu. Nedařilo se především akciím Stocku a VIG."/>
  </head>
  <body>
    <article>
      <h1>Koruna dnes stagnovala vůči euru a k dolaru mírně oslabila</h1>
      <address><time datetime="2019-11-08T17:28:00+00:00">08 Nov 2019, 17:28</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Koruna v závěru obchodního týdne stagnovala k euru a oslabila vůči dolaru. Kolem 17:00 se obchodovala na 25,49 Kč/EUR a na 23,12 Kč/USD. Vůči euru tak zůstala na hodnotě ze čtvrtečního podvečera a k dolaru o čtyři haléře oslabila. Vyplývá to z údajů na serveru Patria Online. Pražská burza dnes odevzdala část svých čtvrtečních zisků. Index PX klesl o 0,26 procenta na 1078,27 bodu. Nedařilo se především akciím Stocku a VIG.</p>
      <p>Podle analytiků se koruna drží dál u hladiny 25,50 Kč/EUR. "Více než samotné statistice z trhu práce to připisujeme dozvukům čtvrtečního jednání bankovní rady ČNB. Ke konci obchodování se tak koruna pohybuje na úrovni 25,49 CZK/EUR. Naopak zbytek regionu v průběhu dneška oslaboval," uvedl František Táborský z Komerční banky.</p>
      <p>Centrální banka ve čtvrtek podle očekávání ponechala základní úrokovou sazbu na dvou procentech. Koruna na zprávu zareagovala nejprve oslabením až nad 25,55 Kč/EUR, později ale začala opět posilovat.</p>
      <p>Ze statistik dnes byla mimo jiné zveřejněna říjnová míra nezaměstnanosti, podle úřadu práce opět poklesla o desetinu na 2,6 procenta.</p>
      <p>Pražská burza dnes ztratila část svých čtvrtečních zisků. Index PX klesl o 0,26 procenta na 1078,27 bodu. Nedařilo se především akciím likérky Stock a pojišťovny VIG. Vyplývá to z výsledků obchodování na webu burzy.</p>
      <p>Ze 12 hlavních titulů, které ovlivňují hodnotu indexu PX, jich dnes osm uzavřelo obchodování se ztrátou a jeden stagnoval. "Pokles to byl mírný, rozhodně se nejednalo o výrazné výprodeje, ale po rychlém téměř devítiprocentním růstu z předchozích týdnů je na místě jistá obezřetnost," uvedl makléř Fio banky David Brzek.</p>
      <p>Nejvýraznější pokles, o 1,66 procenta na 59,40 koruny, dnes postihl akcie likérky Stock. Nedařilo se ani cenným papírům VIG, které zlevnily o 0,8 procenta na 623 Kč.</p>
      <p>Se ztrátou zakončily dnešní seanci také všechny tři bankovní tituly. Akcie Komerční banky ztratily část čtvrtečních zisků a jejich kurz oslabil o 0,76 procenta. Akcie bankovní skupiny Erste zlevnily o 0,6 procenta a emise Monety oslabila o čtvrt procenta.</p>
      <p>Naopak k ziskovým titulům se zařadil zejména ČEZ. Akcie energetické společnosti zpevnily o 0,58 procenta na závěrečných 522,50 koruny. "Firma bude v úterý zveřejňovat své výsledky," připomněl Brzek.</p>
      <p>V plusu uzavřely obchodování také akcie telekomunikační firmy O2 Czech republic, které posílily o 0,46 procenta, a cenné papíry textilky PFNonwovens s růstem o 0,28 procenta.</p>
      <p>
        <b>Kurz české měny:</b>
      </p>
      <ul>
        <li>| Předchozí závěr | Dnes kolem 17:00</li>
        <li>Kč/EUR | 25,49 | 25,49</li>
        <li>Kč/USD | 23,08 | 23,12</li>
      </ul>
      <p>
        <i>Zdroj: Patria Online</i>
      </p>
      <h3>Akcie na pražské burze v týdnu posílily o 1,8 procenta</h3>
      <p>Akcie na pražské burze v uplynulém týdnu posílily, když index PX vzrostl o 1,6 procenta na 1078,3 bodu. Vyplývá to z výsledků burzy. V týdnu se nejlépe vedlo akciím bankovní skupiny Erste, naopak nejvíce oslabily akcie společnosti Tatry Mountain Resorts. Předcházející týden české akcie nepatrně stouply.</p>
      <p>"Akciové trhy na začátku listopadu pokračovaly většinu týdne v nevýrazném obchodování. Ve čtvrtek sentiment pozitivně podpořily nové spekulace o pokroku v jednání mezi USA a Čínou. Americké akciové indexy si připsaly růst kolem jednoho procenta, když se ve čtvrtek dostaly na nová maxima. Evropské akciové indexy zaznamenaly růsty kolem dvou procent," popsal vývoj na trzích analytik J&amp;T Banky Petr Sklenář.</p>
      <p>V týdnu nejvíce rostly akcie Erste bank, které přidaly 4,1 procenta na 855 Kč. Akcie těžily z dobrého sentimentu v sektoru, index evropských bank přidal v uplynulém týdnu přes pět procent. Naopak největší pokles týdne předvedly akcie TMR s poklesem o 4,2 procenta na 905 Kč, když druhý týden pokračoval pokles po uplynutí rozhodného dne pro akcionářské benefity.</p>
      <p>Finanční trhy se příští týden obejdou bez zasedání centrálních bank, a tak budou podle nás investoři především sledovat jednání mezi USA a Čínou o obchodu. V Evropě bude pokračovat výsledková sezona. "Celkově máme po růstu indexů v uplynulých dnech na příští týden neutrální výhled," uzavřel analytik.</p>
    </article>
  </body>
</html>