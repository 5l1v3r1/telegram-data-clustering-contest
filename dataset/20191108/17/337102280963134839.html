<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%DB%8C%DA%A9-%D9%85%D9%87%D9%86%D8%AF%D8%B3-%D8%A7%DB%8C%D8%B1%D8%A7%D9%86%DB%8C-%D8%A8%D9%87-%D8%A7%D8%AA%D9%87%D8%A7%D9%85-%D8%B3%D8%B1%D9%82%D8%AA-%D9%88-%D8%A7%D9%86%D8%AA%D9%82%D8%A7%D9%84-%D8%A7%D8%B3%D8%B1%D8%A7%D8%B1-%D8%B5%D9%86%D8%B9%D8%AA%DB%8C-%D8%A8%D9%87-%D8%A7%DB%8C%D8%B1%D8%A7%D9%86%D8%8C-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF-20191108/%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="RFI"/>
    <meta property="article:published_time" content="2019-11-08T17:23:27+00:00"/>
    <meta property="og:title" content="یک مهندس ایرانی به اتهام سرقت و انتقال اسرار صنعتی به ایران، در آمریکا بازداشت شد"/>
    <meta property="og:description" content="یک مهندس جوان ایرانی، امین حسن زاده، در شهر «دیترویت» در ایالت میشیگان به سرقت «اسرار فنی و محرمانه» و ارسال آنها به ایران متهم شد و تحت بازداشت قرار گرفت. وی، بر اساس شکایت نامۀ دادسرای فدرال در این شهر، «داده‌های حساس و محرمانۀ طرحی را که در آن از..."/>
  </head>
  <body>
    <article>
      <h1>یک مهندس ایرانی به اتهام سرقت و انتقال اسرار صنعتی به ایران، در آمریکا بازداشت شد</h1>
      <address>
        <time datetime="2019-11-08T17:23:27+00:00">08 Nov 2019, 17:23</time>
      </address>
      <p>
        <b>یک مهندس جوان ایرانی، امین حسن زاده، در شهر «دیترویت» در ایالت میشیگان به سرقت «اسرار فنی و محرمانه» و ارسال آنها به ایران متهم شد و تحت بازداشت قرار گرفت. وی، بر اساس شکایت نامۀ دادسرای فدرال در این شهر، «داده‌های حساس و محرمانۀ طرحی را که در آن از یک ابررایانۀ ویژۀ صنایع هوافضا استفاده می‌شده، از شرکت محل کار خود سرقت کرده و برای برادر خود که برای صنایع نظامی و فضائی جمهوری اسلامی ایران کار می‌کند، ارسال کرده است».</b>
      </p>
      <p>شکایت نامۀ جزائی دادستان فدرالِ «دیترویت» که در ١٤  صفحه تنظیم شده، امین حسن ‌زاده، مهندس ابزار را که دارای کارت اقامت دائم در آمریکاست به «سرقت اسناد محرمانه و داده‌های فنی» از شرکتی که نام آن در این سند فاش نشده «در بازۀ زمانی ژانویۀ ٢٠١۵ تا ژوئن ٢٠١٦» متهم می‌کند. بر پایۀ اطلاعات بدست از تحقیقات انجام گرفته، وی تنها شش روز پس از ورود به این شرکت، دست بکار سرقت اسناد و اطلاعات شده است.</p>
      <p>همین تحقیقات نشان می‌دهد که او از یک آدرس پیام‌رسانی ویژه برای ارسال اطلاعات به برادر خود، سینا حسن زاده، و افراد دیگری در ایران استفاده می‌کرده است.   </p>
      <p>بررسی ایمیل‌های ارسال شده به ایران نشان می‌دهد که او نقشه‌ها و طرح‌های گوناگونی را نیز برای برادر خود ارسال داشته است.</p>
      <p>بگفتۀ همین منابع شرکت مزبور در دیترویت واقع شده و در اجرای طرح‌های گوناگون برای صنایع دفاعی، هوافضائی و اتوموبیل‌سازی شرکت دارد.</p>
      <p>بر اساس اطلاعات بدست آمده، امین حسن ‌زاده در شرکت «اپسیلنتی» کار می‌کند و پیش از این تلاش کرده بود وارد شرکت «مترو دیترویت» شود که به نظر بازپرسانِ پلیس فدرال آمریکا، طرح‌هائی در دست اجرا دارد که اطلاع بر داده‌های آن مورد توجۀ برادر اوست. بررسی حساب پیام رسان او در دانشگاه میشیگان که وی در دپارتمان «برق» آن تحصیل کرده نشان می‌دهد که او هزاران سند مربوط به این شرکت را در رایانش ابری دانشگاه انبار کرده است. امین حسن ‌زاده از مارس گذشته در دانشکدۀ مهندسی دانشگاه میشیگان نیز مشغول به کار است.</p>
      <p>بگفتۀ مسئولان فدرال، امین حسن زاده، پیش از اقامت در آمریکا، در واحد موشک‌های کروز وابسته به سازمان صنایع هوافضای جمهوری اسلامی ایران کار می‌کرده است. بگفتۀ آنان، او این سابقۀ خود را بهنگام تقاضای روادید از آمریکا پنهان کرده و در بارۀ آن چیزی نگفته است.</p>
      <p>شکایت نامۀ تسلیم شده به دادگاه در یادآوری سوابق وی می‌نویسد که او در سال ٢٠١١ در فلوریدا کار خود را در زمینۀ «طراحی رایانه‌ای برای توسعۀ توان الکترونیکی» با یک شرکت طرف قرارداد وزارت دفاع آغاز کرده و سپس در همین زمینه در مریلند مشغول به کار شده است.  </p>
      <p>ماموران پلیس فدرال آمریکا در زمینۀ ضدجاسوسی به دادگاه اعلام کرده‌اند که مقامات شرکت قربانی این سرقت، فاش شدن اطلاعات مربوط به شرکت‌های طرف قرارداد با خود و طرح‌های آنان را «فاجعه بار» تلقی می‌کنند.</p>
      <p>تحقیقات در بارۀ سینا حسن زاده، برادر این مهندس ٤٣ سالۀ ایرانی، بگفتۀ اف.بی.آی نشان می‌دهد که وی در ایران از جمله در شرکت «بسامد آزما» بر روی طرح‌های نظامی و از جمله موشک‌های کروز و نیز فعالیت‌های مرتبط با برنامۀ هسته‌ای کار کرده است.</p>
      <p>امین حسن زاده روز چهارشنبۀ گذشته برای نخستین بار در برابر دادگاه حاضر شد و تحت بازداشت قرار گرفت. او امروز جمعه ٨ نوامبر، برای تعیین میزان وثیقه به دادگاه می‌رود.</p>
    </article>
  </body>
</html>