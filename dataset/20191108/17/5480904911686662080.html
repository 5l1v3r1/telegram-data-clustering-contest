<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lide-v-hongkongu-vysli-do-ulic-policie-strilela-do-vzduchu/1818662?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T17:48:00+00:00"/>
    <meta property="og:title" content="Lidé v Hongkongu vyšli do ulic; policie střílela do vzduchu"/>
    <meta property="og:description" content="Hongkong - Tisíce demonstrantů dnes vyšly do ulic na nejméně devíti místech v Hongkongu, aby vyjádřily nespokojenost s policií a uctily památku studenta, který v noci na pondělí spadl ze střechy krytého parkoviště při zásahu policistů a dnes v nemocnici zemřel. Bezpečnostní složky na jednom z protestních míst musely použít varovné výstřely, napsal hongkongský list South China Morning Post."/>
  </head>
  <body>
    <article>
      <h1>Lidé v Hongkongu vyšli do ulic; policie střílela do vzduchu</h1>
      <address><time datetime="2019-11-08T17:48:00+00:00">08 Nov 2019, 17:48</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Tisíce demonstrantů dnes vyšly do ulic na nejméně devíti místech v Hongkongu, aby vyjádřily nespokojenost s policií a uctily památku studenta, který v noci na pondělí spadl ze střechy krytého parkoviště při zásahu policistů a dnes v nemocnici zemřel. Bezpečnostní složky na jednom z protestních míst musely použít varovné výstřely, napsal hongkongský list South China Morning Post.</p>
      <slideshow>
        <figure>
          <img src="https://i3.cn.cz/6/1573464755_P201911110329001.jpg"/>
        </figure>
        <figure>
          <img src="https://i3.cn.cz/6/1573464695_P201911110328401.jpg"/>
        </figure>
        <figure>
          <img src="https://i3.cn.cz/6/1573464675_P201911110327801.jpg"/>
        </figure>
        <figure>
          <img src="https://i3.cn.cz/6/1573464614_P201911110326501.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3207">Fotogalerie: Prodemokratické protesty v Hongkongu</a>
        </figcaption>
      </slideshow>
      <p>Kampus hongkongské vědeckotechnické univerzity, kterou zesnulý Alex Chow navštěvoval, dnes také poničili nespokojení studenti. Zdemolovali tamní pobočku Starbucks a obchod a pomalovali rezidenci prezidenta univerzity, který podle nich nedostatečně odsoudil policejní zákrok, jež vedl k Chowově smrti.</p>
      <p>Jde o jedno z mála úmrtí, která jsou nějakým způsobem spojena s pětiměsíčními protestními akcemi, při nichž lidé v Hongkongu požadují demokratické reformy, napsala agentura AP.</p>
      <p>Odpoledne a večer tamního času se následně do ulic vydaly tisíce rozhořčených demonstrantů s obličeji zakrytými maskami a požadovaly rozpuštění policejních složek a volaly po pomstě. Někteří lidé nesli bílé květiny a transparenty s nápisem "Hongkong je policejní stát". Protestující rovněž žádali spravedlnost pro zemřelého studenta a nadávali hlídkujícím policistů, které nazývali vrahy, uvedla agentura Reuters.</p>
      <p>V hustě obydlené čtvrti Mong Kok protestující obsadili ulici Nathan Road, stavěli zde barikády a zapalovali ohně. Zničili také nedalekou stanici metra a podle policie zde došlo nejméně ke třem výbuchům. Jedno z výbušných zařízení se policie pokoušela odpálit pomocí robota, napsala Reuters.</p>
      <p>Na jihu poloostrova Kowloon policie proti demonstrantům vypálila do vzduchu varovné výstřely, když ji obklopil rozzuřený dav. "Na křižovatce ulic Nathan Road a Hamilton Street skupinu detektivů obklíčili protestující. Protože měl dav početní převahu, jeden z policistů vystřelil do vzduchu. Nikdo nebyl zraněn," citoval South China Morning Post policejní zdroj. Demonstranti se střetli s policií i v nákupní čtvrti Causeway Bay.</p>
      <p>Dvaadvacetiletý Chow spadl v noci na pondělí ze střechy třetího patra parkovacího domu, když policie na místě zasahovala slzným plynem proti davu protivládních demonstrantů. Příčina studentova pádu nebyla stanovena, incident ale prohloubil odpor k policejním silám, které jsou obviňovány z příliš tvrdého postupu proti účastníkům protestů. Chow byl od pádu v kómatu. Zemřel dnes ráno, oznámily nemocniční zdroje bez podrobností.</p>
      <p>Podle policie mladík s největší pravděpodobností skočil dolů z vyššího poschodí parkovacího domu, nicméně nevyloučila možnost, že se student zřítil, když prchal před slzným plynem, který policisté krátce předtím začali v parkovacím domě rozprašovat. Policejní síly ale uvedly, že slzný plyn nestříkaly na demonstranty z bezprostřední blízkosti.</p>
      <p>Tvrzení, že policisté mladíka shodili dolů a úmyslně zdržovali příjezd sanitky, policie rezolutně odmítla. Bezpečnostní kamery incident nezachytily.</p>
      <p>Hongkongská vláda vyjádřila nad smrtí studenta "velký zármutek a politování". "Policie již dříve uvedla, že přikládá tomuto případu velkou důležitost a že vede důkladné vyšetřování s cílem zjistit, co se přesně stalo," uvádí vládní prohlášení.</p>
      <p>Přestože demonstrace v poslední době často přerůstají v násilné střety, úmrtí bylo zaznamenáno jen málo. K obětem spojovaným s protesty patří například muž, který se zabil, když se snažil pověsit transparent, a žena, jež spáchala sebevraždu a v dopise na rozloučenou žádala stažení kontroverzního návrhu zákona, který by umožnil vydávání osob podezřelých z trestného činu do pevninské Číny. Úřady tento návrh, který stál u zrodu protestů, již stáhly, demonstranti však nadále požadují širší demokratické reformy.</p>
    </article>
  </body>
</html>