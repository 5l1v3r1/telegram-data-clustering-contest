<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/polshcha-naklala-velichezniy-shtraf-na-kompaniyu-shcho-buduje-pivnichniy-potik-2--638654.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-08T11:10:59+00:00"/>
    <meta property="og:title" content="Польща наклала величезний штраф на компанію, що будує «Північний потік-2»"/>
    <meta property="og:description" content="«Газпром» може отримати «найбільший штраф в історії антимонопольних розслідувань Польщі"/>
  </head>
  <body>
    <article>
      <h1>Польща наклала величезний штраф на компанію, що будує «Північний потік-2»</h1>
      <address>
        <time datetime="2019-11-08T11:10:59+00:00">08 Nov 2019, 11:10</time>
      </address>
      <h4>«Газпром» може отримати «найбільший штраф в історії антимонопольних розслідувань Польщі</h4>
      <p>Антимонопольний орган Польщі наклав штраф на компанію Engie Energy у розмірі 172 мільйони злотих (близько 44 мільйонів доларів) в межах розслідування будівництва російського трубопроводу «Північний потік-2».</p>
      <p>Про це повідомляє агентство «Интерфакс».</p>
      <p>Формальною причиною накладання штрафу стало те, що французька компанія відмовилася співпрацювати з польським антимонопольним органом під час спорудження «Північного потоку-2».</p>
      <p>Водночас у Польщі паралельно розглядають справу проти самого трубопроводу. Зокрема там анонсували, що «Газпром» може отримати «найбільший штраф в історії антимонопольних розслідувань Польщі.</p>
      <p>Справу щодо будівництва «Газпромом» «Північного потоку-2» у Польщі відкрили у 2018 році. Причина розслідування — початок будівництва трубопроводу без попереднього погодження з антимонопольним органом Польщі. Зокрема, у ході будівництва трубопроводу «Газпром» та його іноземні інвестори створюють спільне підприємство, на що потрібен окремий дозвіл антимонопольних органів. Максимальний розмір штрафу у цьому випадку може скласти до 10% від річної виручки компаній.</p>
      <p>Водночас зазначимо, що у разі будівництва «Північного потоку-2» Росія зможе не лише відмовитися від транзиту газу через Україну, але й зменшити обсяги транзиту газу через Польщу, що також завдасть економічних збитків цій країні.</p>
      <p>6 листопада у німецькому парламенті зареєстрували поправку, яка скасує обмеження, які на «Північний потік-2» накладають європейські директиви. У ніч на 8 листопада німецький парламент спробував цю поправку ухвалити, однак там не вистачило кворуму.</p>
      <p>30 жовтня «Північний потік-2» <a href="https://glavcom.ua/news/daniya-dozvolila-rosiyanam-dobuduvati-pivnichniy-potik-2-636464.html">дозволила побудувати Данія</a> — остання країна, дозволу якої Росії бракувало для завершення будівництва трубопроводу.</p>
      <p>Зазначимо, що у разі запуску «Північного потоку-2» Росія зможе повністю відмовитися від транзиту свого газу через Україну. Цей транзит щороку приносить Україні близько 3 мільярдів доларів доходів. 31 грудня 2019 року закінчується дія контракту між Україною та Росією про транзит газу. Нового контракту держави ще не уклали, а переговори щодо нього, які відбуваються за участю Єврокомісії, є безуспішними.</p>
      <related>
        <a href="https://glavcom.ua/news/daniya-dozvolila-rosiyanam-dobuduvati-pivnichniy-potik-2-636464.html"/>
        <a href="https://glavcom.ua/economics/finances/pivnichniy-potik-2-pobudovano-na-83-gazprom-629401.html"/>
        <a href="https://glavcom.ua/news/tramp-i-duda-obgovorili-yak-zupiniti-pivnichniy-potik-2-627415.html"/>
      </related>
    </article>
  </body>
</html>