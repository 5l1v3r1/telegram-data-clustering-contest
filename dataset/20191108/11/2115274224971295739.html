<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/economia/patuanelli-6505249/news/2019-11-08/"/>
    <meta property="og:site_name" content="Agi"/>
    <meta property="article:published_time" content="2019-11-08T11:01:00+00:00"/>
    <meta property="og:title" content="ArcelorMittal è il battesimo di fuoco per il mite Patuanelli"/>
    <meta property="og:description" content="Breve storia politica del ministro dello Sviluppo economico, da tutti descritto come una persona di equilibrio e mediazione, che dovrà gestire il quadro drammatico delle acciaierie tarantine"/>
  </head>
  <body>
    <article>
      <h1>ArcelorMittal è il battesimo di fuoco per il mite Patuanelli</h1>
      <h2>Breve storia politica del ministro dello Sviluppo economico, da tutti descritto come una persona di equilibrio e mediazione, che dovrà gestire il quadro drammatico delle acciaierie tarantine</h2>
      <address><time datetime="2019-11-08T11:01:00+00:00">08 Nov 2019, 11:01</time> by <a rel="author" href="https://www.agi.it/authors/mauro-bazzucchi/" target="_blank">Mauro Bazzucchi</a></address>
      <p>Prima di essere nominato ministro dello Sviluppo economico, <b>Stefano Patuanelli</b> aveva conquistato, in virtù della sua esperienza di capogruppo M5s al Senato, la stima della gran parte dei colleghi e un riconoscimento quale uomo dotato di equilibrio, intelligenza e forte capacità di mediazione politica. Doti confermate, sempre secondo gli addetti ai lavori, nelle settimane di permanenza a via Veneto e di cui avrà bisogno fino in fondo nello scenario di crisi apertosi dopo l'annuncio del dietro-front di ArcelorMittal sugli investimenti nell'<a href="https://www.agi.it/politica/arcelormittal_conte_ilva-6507701/news/2019-11-07/">ex-Ilva</a>.<br/><br/>Per il 45enne ingegnere triestino, l'annunciato <a href="https://www.agi.it/economia/patuanelli-6505249/news/2019-11-08/">ritiro da Taranto</a> dell'azienda franco-indiana e, in alternativa, i cinquemila esuberi prospettati dalla stessa, compongono un quadro drammatico, con una posta in gioco e responsabilità maggiori di quelle affrontate finora nella sua giovane carriera politica.</p>
      <related>
        <a href="https://www.agi.it/politica/arcelormittal_conte_ilva-6507701/news/2019-11-07/"/>
      </related>
      <p>Dopo essere stato attivo, a livello di organizzazioni professionali, nell'ordine degli ingegneri della provincia di Trieste, di cui è stato consigliere e tesoriere dal 2009 al 201, Patuanelli ha iniziato la militanza nei 5s nella sua città coi primi gruppi "Amici di Beppe Grillo", per poi essere eletto, sempre a Trieste consigliere comunale dal 2011 al 2016. Il suo debutto in Parlamento avviene nel marzo 2018, come senatore eletto nella circoscrizione Friuli-Venezia Giulia e da giugno viene nominato capogruppo.</p>
      <p>La gestione del gruppo grillino a Palazzo Madama gli vale l'apprezzamento di compagni di partito e di avversari, e lo scoppio della crisi del primo governo Conte lo proietta in un ruolo di protagonista delle trattative tra M5s e Pd per la formazione dell'esecutivo attualmente in carica, al termine delle quali approderà al Mise, sostituendo <b>Luigi Di Maio</b>.</p>
      <p>Il primo atto da ministro è stato quello di far approvare un decreto che affida alle autorità statali il golden power nelle operazioni concernenti i rami strategici del settore tecnologici, ma e' quello di sbrogliare le numerosissime crisi aziendali giacenti sui tavoli del ministero, il compito più gravoso: al momento del suo insediamento erano circa 160, e il decreto imprese, approvato nei giorni scorsi, non e' riuscito a scongiurare per l'ex-Ilva l'esito attuale. Il timore del ministro è infatti che altre situazioni, storicamente intricate e in bilico, possano precipitare nelle prossime settimane, a partire da Alitalia, senza dimenticare Whrilpool, Bekaert di Figline Valdarno, Jabil Italia, La Perla, Mercatone Uno, Ferrosud di Matera e molte altre ancora. </p>
    </article>
  </body>
</html>