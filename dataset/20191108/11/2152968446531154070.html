<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T11:25:00+00:00"/>
    <meta property="og:title" content="Григор Димитров отново ще играе за България"/>
    <meta property="og:description" content="Той ще бъде играещ капитан на турнира АТП Къп в Австралия през януари | Dnes.bg"/>
  </head>
  <body>
    <article>
      <h1>Григор Димитров отново ще играе за България</h1>
      <h2>Той ще бъде играещ капитан на турнира АТП Къп в Австралия през януари</h2>
      <address><time datetime="2019-11-08T11:25:00+00:00">08 Nov 2019, 11:25</time> by <a rel="author" href="https://www.dnes.bg/author/76" target="_blank">Красимир Ангелов</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251573-middle.jpg"/>
        </figure>
        <p>Снимка: Димитър Кьосемарлиев, Dnes.bg</p>
        <p>1<a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image2#photo">2</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image3#photo">3</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image4#photo">4</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image5#photo">5</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image6#photo">6</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image7#photo">7</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image8#photo">8</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image9#photo">9</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image10#photo">10</a><a href="https://www.dnes.bg/sport/2019/11/08/grigor-dimitrov-otnovo-shte-igrae-za-bylgariia.428966,image11#photo">11</a></p>
        <p>Най-добрият български тенисист Григор Димитров обяви, че ще бъде играещ капитан на България в първото издание на турнира по тенис АТП Къп от 3 до 12 януари. В надпреварата ще се включат 24 състава, а мачовете ще се играят в австралийските градове Бризбейн, Сидни и Пърт.</p>
        <p>"С нетърпение чакам да играя АТП Къп, ще бъде играещ капитан. Това ме прави изключително щастлив. С нетърпение чакам да започна подготовката", коментира Димитров на пресконференция в София след края на сезон 2019.</p>
        <p>Първата ни ракета изпрати противоречив сезон, в който пропусна няколко месеца заради травма на рамото и изпадна от първите 70 през август, но направи силен край с полуфинали на Откритото първенство на САЩ и на турнира "Мастърс" в Париж, с което се върна в топ 20.<br/>28-годишният хасковлия в момента е без личен треньор, а за последно работи с Радек Щепанек, а Андре Агаси беше в екипа му като консултант.</p>
        <p>"С Андре Агаси винаги сме поддържали контакт. Той винаги ще бъде до мен, ако се нуждаем от него. Агаси е цяла енциклопедия. Винаги трябва да имаш час и половина свободен, когато говориш с него по телефона. Той е много специален човек“, заяви Гришо.</p>
        <p>"Нищо в мен не се е променило и мисля, че съм същият човек. Никога не съм искал ранглиста или турнири да казва кой е Григор Димитров. Искам да бъда този, който съм, и мисля, че през годините съм запазил себе си и продължавам да работя в моята сфера и за моите цели. Не знам дали ще успя, но мога само да опитвам и да опитвам", допълни той.</p>
        <p>Димитров сподели пред медиите, че не избързва в решението за нов личен наставник.</p>
        <p>Хасковлията обяви, че не планира участие на Олимпийските игри в Токио догодина, защото не е играл за националния отбор на „Купа Дейвис“.</p>
        <p>“Купа Дейвис” вече си губи стойността. Не съм играл там, така че към момента предстоящата Олимпиада не влиза в плановете ми. Не виждам и на кого мога да помогна на “Купа Дейвис”, няма да подобря играта на никого, така че тя не ми е целта. Винаги оставям “Купа Дейвис” за по-късно решение”, добави Григор.</p>
        <p>Димитров призна, че му е било много трудно отново да си върне сред най-добрите.<br/>"Когато си далеч от топ-нивото - 60-70-и в света, ти се струва, че трябва да преодолееш планина във всеки мач. Но продължих да работя здраво и да вярвам“, посочи Гришо.</p>
        <p>"Като погледна цялата година има неща, които мога да подобря за следващия сезон, неща, които трябва да подобря във физиката и в играта си. Затова си взимам повече време за почивка, в което бъда извън тениса", каза той.</p>
        <p>Димитров призна, че му е било много трудно по време на лечението на травмата на рамото.</p>
        <p>"Имаше моменти, в които едва вдигах чаша, камо ли ракета. Не вярвах, че отново ще бия сервис с 200 км/ч. Имало е дни, в които от сутринта до вечерта съм в болницата, будил съм се в три и половина през нощта с болки в рамото. Но много исках да играя. Затова и отидох в Индиън Уелс, което може би сега отчитам като грешка", каза той.</p>
        <p>Димитров сподели, че далеч не мисли за отказване в скоро време и се надява да играе на професионално ниво и след десет години.</p>
        <p>"По принцип се виждам на корта и след десет години, но не знаеш какво може да се случи с теб. Но трябва да намеря причина защо да продължа да играя, като стигна 33-34. Надявам се тялото ми да позволява да продължавам и след десет години. Аз от точно толкова години съм в Тура и само тази година пропуснах повече време (заради контузията), но никога не си застрахован", каза той.</p>
        <p>Днес Димитров се прибира в родния си Хасково, където днес следобед от 15.00 часа ще изнесе открит урок за деца.</p>
        <related>
          <h4>Още по темата</h4>
          <a href="https://www.dnes.bg/tenis/2019/11/05/grigor-dimitrov-e-bez-konkurenciia-za-sportist-na-godinata.428601"/>
          <a href="https://www.dnes.bg/sport/2019/11/04/grigor-dimitrov-otnovo-e-v-top-20.428485"/>
        </related>
      </anchor>
    </article>
  </body>
</html>