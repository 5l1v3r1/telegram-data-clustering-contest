<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/diavata-astynomiki-epixeirisi-aimatiri-symploki-hot-spot"/>
    <meta property="og:site_name" content="euronews"/>
    <meta property="article:published_time" content="2019-11-08T11:16:59+00:00"/>
    <meta property="og:title" content="Διαβατά: Αστυνομική επιχείρηση μετά από αιματηρή συμπλοκή στο hot spot"/>
    <meta property="og:description" content="Σε εξέλιξη βρίσκεται επιχείρηση της αστυνομίας στα Διαβατά Θεσσαλονίκης, ύστερα από συμπλοκή το βράδυ της Πέμπτης στο Κέντρο Υποδοχής και Ταυτοποίησης Προσφύγων"/>
  </head>
  <body>
    <article>
      <h1>Διαβατά: Αστυνομική επιχείρηση μετά από αιματηρή συμπλοκή στο hot spot</h1>
      <address><time datetime="2019-11-08T11:16:59+00:00">08 Nov 2019, 11:16</time> by <a rel="author">euronews </a></address>
      <p>Σε εξέλιξη βρίσκεται, σύμφωνα με τη Voria.gr επιχείρηση της αστυνομίας στα Διαβατά Θεσσαλονίκης, ύστερα από τη συμπλοκή που υπήρξε το βράδυ της Πέμπτης στο Κέντρο Υποδοχής και Ταυτοποίησης Προσφύγων «Αναγνωστοπούλου» και η οποία είχε ως αποτέλεσμα να τραυματιστούν τέσσερα άτομα.</p>
      <p>Σύμφωνα με πληροφορίες που επικαλείται η ιστοσελίδα, η επιχείρηση λαμβάνει χώρα για τον εντοπισμό ατόμων που συμμετείχαν στα χθεσινά επεισόδια, ενώ ελέγχονται άτομα ακόμη και για να εξακριβωθεί εάν διαθέτουν τα απαραίτητα έγγραφα για παραμονή στη χώρα.</p>
      <p>Υπενθυμίζεται ότι για άγνωστους μέχρι στιγμής λόγους, ξεκίνησε καβγάς μεταξύ αλλοδαπών, που διαμένουν στο Κέντρο.</p>
      <p>Πρόκειται για Αφγανούς υπηκόους, οι οποίοι ενεπλάκησαν σε αιματηρό επεισόδιο που ξεκίνησε για άγνωστους λόγους χθες, στις 11:00. Σύμφωνα με αυτόπτες μάρτυρες, οι συμπλεκόμενοι χρησιμοποίησαν διάφορα αντικείμενα, ενώ όταν έφτασαν στο σημείο οι αστυνομικές δυνάμεις τα πνεύματα ηρέμησαν.</p>
      <p>Οι τέσσερις τραυματίες μεταφέρθηκαν με ασθενοφόρα στο νοσοκομείο «Παπανικολάου» της Θεσσαλονίκης για την παροχή των πρώτων βοηθειών και η υγεία τους δεν διατρέχει κίνδυνο.</p>
    </article>
  </body>
</html>