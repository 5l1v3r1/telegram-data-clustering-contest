<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Ana-Pastor-Cayetana-Alvarez-Toledo_0_2340366077.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T11:42:49+00:00"/>
    <meta property="og:title" content="Ana Pastor es desmarca de Cayetana Álvarez de Toledo: &quot;Si no hi ha consentiment, és violació&quot;"/>
    <meta property="og:description" content="La número dos del PP a Madrid defensa que és &quot;l'opinió de tot el partit&quot;"/>
  </head>
  <body>
    <article>
      <h1>Ana Pastor es desmarca de Cayetana Álvarez de Toledo: "Si no hi ha consentiment, és violació"</h1>
      <h2>La número dos del PP a Madrid defensa que és "l'opinió de tot el partit"</h2>
      <address>
        <time datetime="2019-11-08T11:42:49+00:00">08 Nov 2019, 11:42</time>
      </address>
      <p>La número dos de la llista del PP a Madrid, Ana Pastor, va desmarcar-se ahir a la nit durant el debat de dones candidates a La Sexta del posicionament de Cayetana Álvarez de Toledo, que ha reiterat en dos debats que "no tot el que no sigui un sí, ha de ser obligatòriament un no". Pastor va ser taxativa: "Quan no hi ha consentiment, és violació. Aquesta és la meva opinió i la de tot el partit". </p>
      <p>Pastor va defensar Cayetana asseverant que "no tothom ho expressa amb les mateixes paraules" i va defensar un canvi al Codi Penal per ajustar-lo al Conveni d'Istanbul, signat el 2011 pel Consell Europeu per assentar les bases contra la violència de gènere. </p>
      <p>"Això no va ser el que va dir Cayetana al debat", li va replicar la representant del PSOE i ministra d'Hisenda en funcions, María Jesús Montero. </p>
      <figure>
        <iframe data-src="https://twitter.com/eldiarioes/status/1192568401593536512?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Des de Vox, Rocío Monasterio va proposar la cadena perpètua per als violadors. També va criticar que partits com el PSOE acceptessin, al seu parer, que les diputades no poguessin acostar-se ni mirar als ulls als membres d'una delegació iraniana que va visitar el Congrés recentment .</p>
      <p>"Aquest és el feminisme d'alguns", es va queixar.</p>
      <p>Per la seva banda, la portaveu de Cs, Inés Arrimadas, va reclamar a PSOE i Vox que no intentessin patrimonialitzar la defensa de les dones.</p>
      <p>"Per nosaltres igualtat no és dir <i>portavozas</i> ni fer fora Cs de la manifestació del 8-M", va dir.</p>
    </article>
  </body>
</html>