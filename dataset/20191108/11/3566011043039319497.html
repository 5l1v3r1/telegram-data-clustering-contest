<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545596.html/%D8%A2%D8%BA%D8%A7%D8%B2-%D9%BE%D8%B1%D9%88%DA%98%D9%87-%D9%81%D8%B3%D8%AE-%D9%82%D8%B1%D8%A7%D8%B1%D8%AF%D8%A7%D8%AF-%DB%8C%DA%A9-%D9%BE%D8%B1%D8%B3%D9%BE%D9%88%D9%84%DB%8C%D8%B3%DB%8C"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T11:27:00+00:00"/>
    <meta property="og:title" content="آغاز پروژه فسخ قرارداد یک پرسپولیسی"/>
    <meta property="og:description" content="مسئولان باشگاه پرسپولیس اقدامات خود برای فسخ قرارداد با بازیکن برزیلی تیم را آغاز کردند."/>
  </head>
  <body>
    <article>
      <h1>آغاز پروژه فسخ قرارداد یک پرسپولیسی</h1>
      <address>
        <time datetime="2019-11-08T11:27:00+00:00">08 Nov 2019, 11:27</time>
      </address>
      <p>مسئولان باشگاه پرسپولیس اقدامات خود برای فسخ قرارداد با بازیکن برزیلی تیم را آغاز کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ جونیور براندائو مهاجم برزیلی تیم فوتبال پرسپولیس با وجود گذشت چند هفته از حضور در در این تیم، نتوانست انتظارات کادر فنی و هواداران را برآورده کند؛ به طوری که در بازی‌های اخیر یک نیمکت نشین محض شده است.</p>
      <p>از طرف دیگر، انتقادهای زیاد بابت حضور این بازیکن و مبلغ بیش از ۵۵۰ هزار دلاری که برای جذبش هزینه شده، باعث شد تا مسئولان باشگاه به دنبال اقداماتی برای جدایی این بازیکن که به صورت قرضی به پرسپولیس پیوسته، باشند.   در روزهای اخیر محمدحسن انصاری‌فرد مدیرعامل باشگاه پرسپولیس مذاکرات و جلساتی را برای فسخ قرارداده جونیور انجام داده است. به نظر می‌رسد این بازیکن نهایتاً تا نیم فصل لیگ برتر که حدود ۵ هفته از آن باقی مانده، در جمع سرخ‌پوشان حاضر خواهد بود.    جونیور عملکرد بسیار ضعیفی در پرسپولیس داشت و در حالی که گابریل کالدرون سرمربی آرژانتینی خواهان جذب این بازیکن پیش از آغاز فصل بود، اما حالا سرمربی سرخ‌ها لب به انتقاد از این بازیکن گشوده است. با این شرایط جونیور می‌داند که دیگر در پرسپولیس جایی نخواهد داشت چرا که دیگر حامی در این تیم ندارد.   مسئولان پرسپولیس در تلاش هستند تا با کمترین هزینه بتوانند زمینه فسخ قرارداد این بازیکن را در هفته‌های آتی و حتی پیش از نیم فصل لیگ برتر فراهم کنند. این در حالیست که در قرارداد جونیور هیچ بندی برای تخفیف یا کم شدن مبلغ قرارداد وجود ندارد.   در صورت جدایی جونیور، باشگاه پرسپولیس جایگزینی برای بازیکن برزیلی در خط حمله جذب خواهد کرد.   منبع: فارس</p>
    </article>
  </body>
</html>