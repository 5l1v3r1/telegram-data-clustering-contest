<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/osameli-seniori-si-mohou-zachranit-zivot-pomuze-jim-obalka-na-lednici-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T11:00:00+00:00"/>
    <meta property="og:title" content="Osamělí senioři si mohou zachránit život. Pomůže jim obálka na lednici"/>
    <meta property="og:description" content="Most se zapojil do kampaně, která propaguje lepší informovanost o nemocích seniorů v nouzi."/>
  </head>
  <body>
    <article>
      <h1>Osamělí senioři si mohou zachránit život. Pomůže jim obálka na lednici</h1>
      <address><time datetime="2019-11-08T11:00:00+00:00">08 Nov 2019, 11:00</time> by <a rel="author">Martin Vokurka</a></address>
      <p>Město Most podpořilo projekt Seniorská obálka, který má usnadnit záchranu dědečků a babiček při vážných zdravotních potížích. Obálka, kterou si senioři umístní doma na dobře viditelné místo, obsahuje důležité informace pro záchranáře. Radnice zveřejnila na svém webu formulář, do kterého si senior napíše jméno, název zdravotní pojišťovny, základní informace o nemocech, alergiích a užívaných lécích, kontakt na příbuzné a na praktického lékaře. Senioři mohou požádat o obálku a vyplnění také sociální pracovníky nebo jim poradí v Klubu seniorů.</p>
      <p>„Seniorské obálky jsou určené především pro starší lidi, kteří žijí osamoceně,“ sdělila náměstkyně primátora Markéta Stará. Podle ní se jedná o dobrovolnou záležitost a seniory nikdo k využití obálky nenutí. Pokud ji ale mají, může jim v nouzi zvýšit šanci na přežití. „Správně vyplněná seniorská karta nám umožní rychlejší orientaci v chorobách a užívaných lécích seniora. Zejména v případech, kdy je v bezvědomí, zmatený nebo nemůže mluvit, ale velmi často také při akutní cévní mozkové příhodě či hypoglykemickém kóma u diabetika,“ sdělil mluvčí krajských záchranářů Prokop Voleník.</p>
      <figure>
        <img src="https://g.denik.cz/13/59/hornik-arnost-sevcik-20191106_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/aktiviste-nas-nastvali-rika-za-horniky-o-demonstraci-na-rypadle-arnost-sevcik-20191106.html">Aktivisté nás naštvali, říká za horníky o demonstraci na rypadle Arnošt Ševčík Přečíst článek ›</a>
      </aside>
      <p>Seniorská obálka má být v ideálním případě umístěná na vnitřní straně vstupních dveří do bytu nebo na lednici. V obálce má senior i důležitá čísla na záchrannou službu, hasiče, státní policii a městské strážníky. Někdy to bývají právě strážníci, kteří přijíždějí k volání o pomoc jako první nebo u případů nouze asistují.</p>
      <p>Nedávno je v Mostě přivolala ošetřovatelka, které svěřená 86letá seniorka nezvedala telefon, nereagovala na sms zprávy ani na zvonění na domovní zvonek, což prý bylo neobvyklé. Kvůli obavám o život vyjela na místo hlídka městské policie, které ale seniorka byt po vyzvánění také neotevřela, a proto se muselo dovnitř. „V bytě nalezli strážníci ležící šestaosmdesátiletou ženu, která nebyla v bezvědomí, ale nebyla schopna se pohnout ani mluvit. Strážníci předali seniorku přivolaným pracovníkům zdravotnické záchranné služby,“ sdělila mluvčí městské policie Veronika Loucká.</p>
      <h3>Po Litoměřicích se zapojují další města</h3>
      <p>Seniorka měla štěstí, že u zákroku byla její ošetřovatelka, takže Seniorská obálka nebyla nutná. V opačném případě by vyplněný formulář zdravotníkům usnadnil práci.</p>
      <p>Ústecký kraj projekt Seniorská obálka pilotně otestoval v lednu v Litoměřicích. Od té doby se zapojují další města v regionu. Litvínov se připojil v květnu. Radnice tehdy upozornila, že je nutné údaje v obálce pravidelně aktualizovat. S vyplňováním formuláře může pomoci také rodina nebo zaměstnanci odboru sociálních věcí a školství městského úřadu. Formuláře a pravidla pro vyplnění si Litvínované mohou vyzvednout v recepcích městského úřadu v ulici Tržní a náměstí Míru a vše je i na webu města.</p>
      <figure>
        <img src="https://g.denik.cz/13/07/litvinov-stavka-ucitelu-06_denik-150-3x2.jpg"/>
      </figure>
      <aside>
        <a href="https://mostecky.denik.cz/zpravy_region/stavkujici-ucitele-na-mostecku-se-zastali-i-uklizecek-nejde-jen-o-platy-rekli-20191106.html">Stávkující učitelé na Mostecku se zastali i uklízeček. Nejde jen o platy, řekli Přečíst článek ›</a>
      </aside>
      <p>V Mostě služby pro seniory posílili už loni, kdy městský dopravní podnik začal provozovat přepravu seniorů a invalidů. Takzvaný Taxík Maxík financovaný radnicí vozí starší lidi například k lékaři v pracovních dnech od 7 do 15 hodin. Jedna jízda po Mostě trvající nejvýše půl hodiny stojí 30 korun. Služba se objednává nejpozději den předem na telefonním čísle 778 767 676.</p>
    </article>
  </body>
</html>