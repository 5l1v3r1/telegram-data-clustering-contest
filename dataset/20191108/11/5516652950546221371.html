<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425355/hmeres-mnhmhs-gia-to-arkadi-apo-ton-syllogo-krhtwn-rodoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-08T11:00:02+00:00"/>
    <meta property="og:title" content="Ημέρες μνήμης για το Αρκάδι από τον σύλλογο Κρητών Ρόδου"/>
    <meta property="og:description" content="Η Αδελφότητα Κρητών Ρόδου θα τιμήσει φέτος την 153η επέτειο του ολοκαυτώματος της Ιεράς Μονής Αρκαδίου του 1866 με μια σειρά εκδηλώσεων που αρχίζουν το Σάββατο 9 Νοεμβρίου 2019."/>
  </head>
  <body>
    <article>
      <h1>Ημέρες μνήμης για το Αρκάδι από τον σύλλογο Κρητών Ρόδου</h1>
      <address>
        <time datetime="2019-11-08T11:00:02+00:00">08 Nov 2019, 11:00</time>
      </address>
      <p>
        <b>Η Αδελφότητα Κρητών Ρόδου θα τιμήσει φέτος την 153η επέτειο του ολοκαυτώματος της Ιεράς Μονής Αρκαδίου του 1866 με μια σειρά εκδηλώσεων που αρχίζουν το Σάββατο 9 Νοεμβρίου 2019.</b>
      </p>
      <p>Οι εκδηλώσεις ξεκινούν με ένα αφιέρωμα στη Θεατρική Ομάδα της Αδελφότητας η οποία φέτος γιορτάζει τα τριαντάχρονά της. Το αφιέρωμα, «Τριάντα χρόνια σε μιάμιση ώρα», θα περιλαμβάνει αποσπάσματα από θεατρικά έργα που έχει ανεβάσει και τα οποία έχουν σφραγίσει την προσφορά της στο θέατρο, τον πολιτισμό και τον άνθρωπο. Η εκδήλωση αυτή θα γίνει το Σάββατο 9-11-2019 στο Δημοτικό Θέατρο Ρόδου στις οκτώ το βράδυ με ελεύθερη είσοδο για το κοινό. Θα πάρουν μέρος τα μέλη της θεατρικής ομάδας ενώ τη σκηνοθετική φροντίδα θα έχει ο σκηνοθέτης της Γιάννης Φλώρος..</p>
      <p>Η τελετή μνήμης για τους αγωνιστές της Μονής Αρκαδίου θα πραγματοποιηθεί το πρωί της Κυριακής 10-11-2019 με επιμνημόσυνη δέηση στον Ιερό Ναό Ευαγγελισμού Ρόδου. Τον πανηγυρικό της ημέρας θα εκφωνήσει ο κ. Μιχάλης Γαρεφαλάκης.<br/>Μετά την τελετή, θα γίνει κατάθεση στεφάνου στον Βωμό της Πατρίδας και στη συνέχεια, θα προσφερθεί κρητικό κέρασμα στη στέγη της Αδελφότητας Κρητών (Πατρ. Αθηναγόρα 28. Ρόδος). Στην εκδήλωση, θα συμμετέχει η Ομάδα ριζίτικου τραγουδιού της Αδελφότητας ενώ τιμητική παρουσία θα έχει ομάδα νέων με κρητικές φορεσιές.</p>
      <p>Στις εκδηλώσεις για το Αρκάδι έχει επίσης ενταχθεί ένα μουσικοχορευτικό αφιέρωμα στον Ερωτόκριτο, το σπουδαίο έργο της Κρητικής λογοτεχνίας με αφορμή το έτος Ερωτόκριτου 2019 που γιορτάζεται φέτος. Εκδηλώσεις για τον Ερωτόκριτο γίνονται, καθ’ όλη τη διάρκεια του έτους, στην Κρήτη τη λοιπή Ελλάδα και στο εξωτερικό.<br/>Το αφιέρωμα στο σπουδαίο αυτό έργο της πνευματικής κληρονομιάς μας θα έχει τίτλο «Τα λόγια σου Ρωτόκριτε…» και θα περιλαμβάνει παρουσίαση του χρονικού του Ερωτόκριτου από τους Ειρήνη Βουτυράκη και Γιώργο Χουρδάκη. Θα συμμετέχει ορχήστρα υπό τη διεύθυνση του λυράρη Γιώργου Παραγυιού. Θα πάρει μέρος η χορευτική ομάδα της Αδελφότητας «οι Σταυραετοί» με τη φροντίδα του Γιώργου Σακκομήτρου. Τη σκηνοθετική επιμέλεια θα έχει ο Γιάννης Φλώρος.</p>
      <p>Το αφιέρωμα θα γίνει την Κυριακή 10-11-2019 στο Δημοτικό Θέατρο στις οκτώ το βράδυ και θα έχει ελεύθερη είσοδο για το κοινό.<br/>Οι εκδηλώσεις ΑΡΚΑΔΙ 2019 θα ολοκληρωθούν με μια μεγάλη κρητική βραδιά που θα γίνει το Σάββατο 16-11-2019 στο ξενοδοχείο APOLLO BLUE στο Φαληράκι. Τη ευθύνη του μουσικού προγράμματος θα έχουν οι σπουδαίοι καλλιτέχνες Γιώργης Φασουλάς και Κώστας Καλλέργης με τους συνεργάτες τους οι οποίοι θα έρθουν στη Ρόδο για να χαρίσουν σ’ όλους όσοι αγαπούν την κρητική μουσική μια μοναδική βραδιά διασκέδασης και μουσικής απόλαυσης.</p>
      <p><b>TO ΠΡΟΓΡΑΜΜΑ</b><br/>Η Αδελφότητα Κρητών Ρόδου «Ο ΨΗΛΟΡΕΙΤΗΣ» οργανώνει με την ευκαιρία της 153ης επετείου του ολοκαυτώματος του Αρκαδίου τις εκδηλώσεις «Αρκάδι 2019».</p>
      <p>Σάββατο 9 Νοεμβρίου 2019</p>
      <p>Δημοτικό Θέατρο Ρόδου – Ώρα: 20.00, «Τριάντα χρόνια σε μιάμιση ώρα»</p>
      <p>Η Θεατρική Ομάδα της Αδελφότητας, γιορτάζει τα τριαντάχρονά της με μια μεγάλη εκδήλωση – αφιέρωμα στην πολύχρονη πορεία της.<br/>Κατά τη διάρκεια της εκδήλωσης θα παρουσιαστούν αποσπάσματα πού έχουν σφραγίσει τη θεατρική της προσφορά στον πολιτισμό και τον άνθρωπο.</p>
      <p>Σκηνοθεσία Γιάννης Φλώρος,</p>
      <p>ΕΙΣΟΔΟΣ ΕΛΕΥΘΕΡΗ</p>
      <p>Κυριακή 10 Νοεμβρίου 2019</p>
      <p>ΔΗΜΟΤΙΚΟ ΘΕΑΤΡΟ ΡΟΔΟΥ – ΩΡΑ: 20.00, Τα λόγια σου Ρωτόκριτε…»</p>
      <p>Ένα μουσικοχορευτικό αφιέρωμα στον Ερωτόκριτο, το σπουδαίο έργο της Κρητικής λογοτεχνίας με αφορμή το έτος Ερωτόκριτου 2019.<br/>Συμμετέχουν: Ορχήστρα υπό τη διεύθυνση του λυράρη Γιώργου Παραγυιού. Διαβάζουν οι: Γιώργος Χουρδάκης – Ειρήνη Βουτυράκη</p>
      <p>Χορεύουν: «οι Σταυραετοί».</p>
      <p>Σκηνοθετική επιμέλεια: Γιάννης Φλώρος</p>
      <p>ΕΙΣΟΔΟΣ ΕΛΕΥΘΕΡΗ</p>
      <p>Με τη στήριξη του Δημοτικού Οργανισμού Πολιτισμού – Αθλητισμού Ρόδου</p>
    </article>
  </body>
</html>