<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/sarkanytojast-foztek-gorbiczek/186120"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T11:30:00+00:00"/>
    <meta property="og:title" content="Sárkánytojást főztek Görbiczék"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Sárkánytojást főztek Görbiczék</mark>
      </h1>
      <address><time datetime="2019-11-08T11:30:00+00:00">08 Nov 2019, 11:30</time> by <a rel="author">K. D.</a></address>
      <p>Különböző trükköket vet be a Győr ötszörös BL-győztes kézilabdázója, Görbicz Anita és férje, a korábbi válogatott focista, Vincze Ottó, hogy rávegye négy­éves gyermekét, Boldizsárt a rendszeres zöldség- és gyümölcsfogyasztásra.</p>
      <figure>
        <img src="http://media.borsonline.hu/cikk/20/191682/big-lead/650x360/2016811_gorbicz-anita-es-vincze-david-foz-lg-12.jpg"/>
        <figcaption>A népszerű győri kézis megtanította hagymát vágni az egyik kislányt</figcaption>
      </figure>
      <p>– Anitával mindketten az egészséges életmód hívei vagyunk, így számunkra nem volt kérdés, hogy a fiunkat is ebbe az irányba tereljük. Szerencsére szereti a gyümölcsöket, de azért így is van egy-két bevett praktikám arra, hogy még jobban motiváljam – mesélte a Borsnak Vincze Ottó. – Ha biciklivel megyek érte az oviba, akkor mindig pakolok a hátizsákomba almát, körtét vagy ami épp otthon van, és a többi gyereket is megkínálom, mert akkor Boldizsárnak is nagyobb kedve van eszegetni, ha látja, hogy a társai jóízűen falatoznak.</p>
      <p>A pár nemcsak beszél az egészséges életmódról, hanem igyekszik népszerűsíteni is, ezért vállalták el az „Európai Friss Kalandok” program nagyköveti szerepét, amellyel a rendszeres zöldség- és gyümölcsfogyasztásra hívják fel a kicsik figyelmét. A Bolyai Gyermekotthon lakóit pedig egy közös főzésre invitálták, hogy megmutassák nekik, hús nélkül is lehet finom ételeket készíteni.</p>
      <figure>
        <img src="http://media.borsonline.hu/cikk/20/191682/gallery-picture/645w/2016820_gorbicz-anita-foz-lg-23.jpg"/>
        <figcaption>Ottó és Anita sütőtökkrémlevest, gombás tésztát, sárkánytojást és kristályvirágot készített a gyerekeknek</figcaption>
      </figure>
      <p>– Otthonosan mozgok a konyhában. Elsősorban magyaros ételeket szeretek készíteni, de Ottó miatt ráálltam a tengeri herkentyűkre is. Utóbbi nem mindig sikerül tökéletesre, de a drága férjem akkor is meg­eszi – mosolygott Gör­bicz, hozzátéve: sok­szor segítsége is akad a tűzhelynél.</p>
      <p>– Boldizsár imád a konyhában sürögni, forogni. Neki teljesen mindegy, hogy épp sütök vagy főzök, egy a fontos, hogy ő is besegíthessen!</p>
      <blockquote><b>Görbicz Anita: Nem kértek fel polgármesterjelöltnek!</b> <br/>A kiváló kézilabdázó a sajtóból értesült arról, hogy őt is Győr lehetséges polgármesterjelöltjeként emlegetik, miután lemondott posztjáról Borkai Zsolt. – Nagyon meglepődtem, amikor olvastam a hírt. Engem senki nem kért fel erre – mondta a Borsnak Görbicz, aki azt nem akarta kommentálni, hogy esetleg korábbi csapattársa, a szintén hírbe hozott Pálinger Katalin válthatja-e a szexbotrányba keveredett Borkait.</blockquote>
    </article>
  </body>
</html>