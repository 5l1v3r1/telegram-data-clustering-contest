<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/08/zelenskyj-ukrayina-tse-almaz-yakyj-potrebuye-ogranyuvannya-iz-vnutrishnih-reform-i-zovnishnih-investytsij/"/>
    <meta property="og:site_name" content="Рубрика"/>
    <meta property="article:published_time" content="2019-11-08T11:47:25+00:00"/>
    <meta property="og:title" content="Зеленський: Україна – це алмаз, який потребує огранювання із внутрішніх реформ і зовнішніх інвестицій"/>
    <meta property="og:description" content="Нова українська влада занадто амбітна, щоб миритися з непривабливим статусом України, і сповнена рішучості для здійснення потужного економічного стрибка. Заявив Президент Володимир Зеленський під час виступу на Київському міжнародному економічному форумі. “Ви перебуваєте у справді феноменальній країні. Без зайвої скромності скажу, що це – один із найцікавіших і найпривабливіших стартапів на планеті Земля, це – […]"/>
  </head>
  <body>
    <article>
      <h1>Зеленський: Україна – це алмаз, який потребує огранювання із внутрішніх реформ і зовнішніх інвестицій</h1>
      <address><time datetime="2019-11-08T11:47:25+00:00">08 Nov 2019, 11:47</time> by <a rel="author" href="https://rubryka.com/author/daria-trokhimovich/" target="_blank">Daria Trokhimovich</a></address>
      <figure>
        <img src="https://rubryka.com/wp-content/uploads/2019/11/Zelenskyj-620x420.jpeg"/>
      </figure>
      <p>
        <b>
          <b>Нова українська влада занадто амбітна, щоб миритися з непривабливим статусом України, і сповнена рішучості для здійснення потужного економічного стрибка.</b>
        </b>
      </p>
      <p>Заявив Президент Володимир Зеленський під час виступу на <a href="https://www.president.gov.ua/news/volodimir-zelenskij-ukrayina-sogodni-ce-almaz-yakij-potrebuy-58269">Київському міжнародному економічному форумі.</a></p>
      <p>“Ви перебуваєте у справді феноменальній країні. Без зайвої скромності скажу, що це – один із найцікавіших і найпривабливіших стартапів на планеті Земля, це – Україна. Так, 28 років тут імітували важливі реформи, будували тіньову, непрозору систему – ми це знаємо. У результаті Україна стала таким собі економічним андердогом. Але нова українська влада занадто амбітна, щоб миритися з таким непривабливим статусом”, – сказав Президент, звертаючись до учасників форуму.</p>
      <p>За його словами, коли дехто оцінює шанси України як невисокі, це ще більше мотивує владу.</p>
      <p>Він зауважив, що влада чудово розуміє, що потрібно для розвитку країни:”Це – рівні правила гри для всіх, очищення судової системи, подолання корупції, діджиталізація процесів, реформа освіти відповідно до викликів ХХІ століття, життєво важливі для економіки закони. Навіть коли вони непопулярні. Щодня разом з урядом та парламентом ми втілюємо в життя всі ці законопроекти”.</p>
      <p>“І я як Президент гарантую, що особисто готовий захищати кожну вашу інвестицію, кожну копійку, яку ви вкладаєте в українців”, – заявив він.</p>
      <p>Президент також прокоментував відео, яке було продемонстроване учасникам форуму перед його промовою. “На цьому відео було показано, що до 2050 року у світі буде два головних гравці – Китай та Індія. Та тут також було сказано, що футурологи іноді помиляються. Коли я вирішив іти в Президенти України, теж було два інших лідери. Але – футурологи іноді помиляються. <b>Тому ми повинні зробити все, щоб і цього разу футурологи теж помилилися, і щоб поряд з Індією та Китаєм своє гідне місце посіла Україна”.</b></p>
    </article>
  </body>
</html>