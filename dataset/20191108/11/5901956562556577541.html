<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/astro/clanek/luna-v-tehtnici-241956"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T11:02:00+00:00"/>
    <meta property="og:title" content="Luna v tehtnici"/>
    <meta property="og:description" content="Luna v naši karti govori o tem, katere so naše osnovne potrebe. Nakazuje, kaj potrebujemo, da bi bili lahko zadovoljni, srečni. Otrok v nas ima svoja hrepenenja in joka v nas, dokler ne dobi, kar p..."/>
  </head>
  <body>
    <article>
      <h1>Luna v tehtnici</h1>
      <h2>Njeno sočutje je razumsko, za partnerja ima veliko razumevanja. Zaradi hrepenenja po odobravanju drugih pogosto izgubi sebe.</h2>
      <address><time datetime="2019-11-08T11:02:00+00:00">08 Nov 2019, 11:02</time> by <a rel="author">Mihaela Malečkar</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1505116.jpg"/>
          <figcaption>Sposobnost videti in razumeti življenje skozi perspektivo drugega naredi osebo z Luno v tehtnici popolno partnerico. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1505115.jpg"/>
          <figcaption>Ženska z Luno v tehtnici se mora naučiti misliti tudi nase in se ne zgolj prilagajati partnerju. FOTO: Guliver/Getty Images</figcaption>
        </figure>
      </slideshow>
      <p>Luna v naši karti govori o tem, katere so naše osnovne potrebe. Nakazuje, kaj potrebujemo, da bi bili lahko zadovoljni, srečni. Otrok v nas ima svoja hrepenenja in joka v nas, dokler ne dobi, kar potrebuje. Tako kot so naše fizične potrebe varnost doma, hrana, voda, zrak, obstajajo tudi čustvene potrebe: če jih ne slišimo, ne bomo znali biti zadovoljni. Seveda jih moramo sem ter tja postaviti na drugo mesto zaradi takih in drugačnih življenjskih situacij, a če jih bomo vedno zanikali, se bo to najverjetneje izrazilo z neko obliko psihične bolečine. Ljudje z Luno v zemeljskih znamenjih (bik, devica, kozorog) potrebujejo občutek varnosti in rutine, gradnja doma jim prinese največ pomiritve. Ljudje z Luno v ognjenih znamenjih (oven, lev in strelec) bolj kot vse drugo potrebujejo nova izkustva, spoznanja, izzive, življenje se mora širiti, bogatiti. Ljudje z Luno v vodnih znamenjih potrebujejo globoke in predane odnose z najbližjimi, tisti z Luno v zračnih znamenjih pa druženje, komunikacijo in povezovanje s prijatelji, sorodno mislečimi.<br/><br/>Tehtnica je edino znamenje zodiaka, ki ga predstavlja objekt, ne subjekt – ni ne žival ne oseba, ampak stvar. A kljub temu je to znamenje dvojine, saj od vseh najbolj hrepeni po partnerstvu in povezovanju, sodelovanju. Zaradi sposobnosti videti svet s položaja drugega ima veliko razumevanja za druge. Njeno sočutje ni čustveno, je razumsko, preprosto razume vzvode delovanja drugega. Nikogar si ne lasti, ima pa težavo videti in razumeti sebe. Ker ve, kaj bi drugim prineslo veselje in zadovoljstvo, zna v njih ustvarjati prijetne občutke in doživetje, toda zavoljo hrepenenja po sprejemanju in odobravanju drugih kdaj izgubi sebe, svojo vrednost in pot.</p>
      <h3>Prednosti in slabosti</h3>
      <p>Njeno notranje hrepenenje po partnerstvu ter sposobnost videti in razumeti življenje skozi perspektivo drugega jo naredi popolno partnerico. Je fina, lepa, prijazna in nič ni bolj pomembno, kot da odnos uspe. V partnerja je sposobna vložiti veliko energije, pozornosti in truda, vendar lahko izgubi sebe. Zdi se, da lahko prilagodi svojo naravo in najde harmonijo skoraj z vsemi partnerji, če so le dovolj inteligentni, prefinjeni, odprti. Težko bo prenašala grobost, umazanijo in zapečkarstvo.<br/><br/>Taka ženska ne zna postavljati meje dragemu, preveč popustljiva in sladka je tudi z zelo napornimi in težkimi ljudmi. S hrepenenjem po harmoniji žrtvuje svojo srečo za partnerjevo, skozi to pa lahko izgublja nekaj privlačnosti in prikupnosti. Ne spreglejte, kaj vse je sposobna vložiti v vas, koliko ljubezni, modrosti in podpore, in ji vračajte z drobnimi malenkostmi. Naj ve, da je vaša princesa, ne glede na leta in življenjske okoliščine, najlepša in presežek vašega življenja. Zaradi svoje prijaznosti se vam lahko pusti poteptati, izničiti, vendar izguba ni le njena, vi ste tisti, ki boste izgubili neprecenljivi dragulj.<br/><br/>Če je Luna v 5., 9. in 11. hiši ter pozitivnem aspektu z moškimi planeti, torej Soncem, Marsom, Jupitrom, Saturnom in Uranom, laže postavlja meje in tudi hitreje prekine nezdrav odnos. Če je v 1., 4., 7., 12. hiši ter v negativnih aspektih z ženskimi planeti Venero, Neptunom, bo še manj stvarna in bo idealistično spregledala napake dragega. Negativno povezana s Saturnom in Plutonom lahko zaradi občutka krivde ali privlačnosti ostaja v strupenem odnosu veliko predolgo.</p>
      <h3>Moški z Luno v tehtnici</h3>
      <p>Prav tako potrebuje odnos, to je njegova osnovna potreba, skozenj se bo raziskoval in razvijal. Želi lepo in urejeno okolje, ljubezen in podporo. Izbira naj modre, prijateljske in odprte ženske, ki mu bodo dale nekaj prostora za raziskovanje sveta in ga ne preveč povlekle v svoj svet skozi materinsko energijo. Mora imeti občutek svobode v odnosu. Če Luna ni preveč blokirana, vas čakajo v odnosu sreča, bližina ter prikupna in bistra partnerica, ki se bo vedno znala o vsem pogovoriti z vami ter boste nanjo na takih in drugačnih druženjih lahko prav ponosni. </p>
    </article>
  </body>
</html>