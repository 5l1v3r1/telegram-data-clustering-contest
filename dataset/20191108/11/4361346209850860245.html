<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/kihalhat-a-csaszarpingvin-az-evszazad-vegere-ha-valtozatlan-tempoban-folytatodik-a-felmelegedes/186165"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T11:11:00+00:00"/>
    <meta property="og:title" content="Kihalhat a császárpingvin az évszázad végére, ha változatlan tempóban folytatódik a felmelegedés"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Kihalhat a császárpingvin az évszázad végére, ha változatlan tempóban folytatódik a felmelegedés</mark>
      </h1>
      <address><time datetime="2019-11-08T11:11:00+00:00">08 Nov 2019, 11:11</time> by <a rel="author">MTI</a></address>
      <p>Gyakorlatilag kihalhat a császárpingvin, a napjainkban élő legnagyobb pingvinfaj az évszázad végéig, ha változatlan tempóban folytatódik a globális felmelegedés - figyelmeztetnek kutatók.</p>
      <p>Az antarktiszi jég változatlan ütemű olvadása esetén 2100-ig a császárpingvinek 86 százaléka pusztulhat el - mutatta ki a massachusettsi székhelyű Woods Hole-i Óceánkutató Intézet (WHOI) tanulmánya, amely a Global Change Biology szakfolyóiratban jelenet meg csütörtökön.</p>
      <p>A 130 centiméteresre is megnövő császárpingvinek kolóniákban élnek az Antarktisz partjai mentén összetorlódott, a szárazföldhöz odafagyott jégtáblákon. A császárpingvinek számára létfontosságú a tengerjég e speciális formája, mivel egyszerre szolgál "ugródeszkaként" táplálékszerző tengeri alámerülésekhez és menedékhelyként. Állapota befolyásolja a pingvinek egyik fő élelmének, a krillnek a mennyiségét is.</p>
      <p>Stéphanie Jenouvrier, a WHOI madárszakértője és csapata különböző számítógépes modelleket fejlesztett és használt a táblás jégmezők és a pingvinek jövőjének megjósolására.</p>
      <p>A legjobb esetben - ha sikerül 1,5 Celsius-fokra korlátozni a globális hőmérsékletemelkedést az iparosodás előtti szinthez képest, mint ahogy azt a párizsi klímaegyezmény előírja - a jégnek csak 5 százaléka olvad el, a császárpingvineknek pedig a 19 százaléka pusztul el 2100-ig. Ha csak 2 fokra sikerül mérsékelni a globális felmelegedést, akkor a szóban forgó jégfajtának a 15 százaléka, a jelenlegi pingvinállománynak pedig az egyharmada tűnik el.</p>
      <p>A felmelegedés jelenlegi üteme mellett az ismert 54 császárpingvin-kolónia 80 százaléka, a madarak 86 százaléka tűnik el a Föld színéről a számítógépes modellezések szerint. E forgatókönyv megvalósulása esetén gyakorlatilag a kihalással néz szembe a császárpingvin - írják a kutatók.</p>
    </article>
  </body>
</html>