<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/dazhd-snjag-i-gramotevici-v-poslednija-raboten-den.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T11:18:00+00:00"/>
    <meta property="og:title" content="Дъжд, сняг и гръмотевици в последния работен ден"/>
    <meta property="og:description" content="Утрото донесе и дъга"/>
  </head>
  <body>
    <article>
      <h1>Дъжд, сняг и гръмотевици в последния работен ден</h1>
      <h2>Утрото донесе и дъга</h2>
      <address>
        <time datetime="2019-11-08T11:18:00+00:00">08 Nov 2019, 11:18</time>
      </address>
      <p>И днес ще остане ветровито и топло за ноември. Максималните температури ще са предимно между 20° и 25°, по-ниски в северозападните райони.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017670.jpg"/>
      </figure>
      <p>Над по-голямата част от страната облачността ще е разкъсана. Значителна ще бъде над западната половина на България и над Рило-Родопската област. Там на места и до края на деня ще има краткотрайни валежи и гръмотевици.  </p>
      <p>Сутринта на връх Мусала валя сняг. </p>
      <figure>
        <img src="https://img.bg.sof.cmestatic.com/media/images/640x/Nov2019/2112017669.jpg"/>
      </figure>
      <p>През нощта валежите ще спрат, облачността и над Западна България ще се разкъса, но в планините ще се задържи значителна. Утре минималните температури ще са предимно между 7° и 12°, по-високи по морския бряг. Утре, през по-голямата част от деня ще бъде предимно слънчево. Сутринта на места в низините и котловините ще има ниска слоеста облачност или мъгла. През деня ще се появи разкъсана висока облачност. Ще духа слаб, в Източна България и планинските райони – до умерен юг-югозападен вятър. Максималните температури ще са между 19° и 24°, по-ниски в крайните северозападни райони.</p>
      <p>В неделя облачността от запад ще се увеличи и на места в Западна и Централна България ще превали дъжд, над 2000 м – сняг. В Източна България ще остане с до умерен южен вятър и по-топло, с температури до 22°-24°, в останалата част от страната, където вятърът временно ще се обърне от запад-северозапад, максималните ще бъдат между 15° и 20°. В южните райони на Рило-Родопската област са възможни по-съществени количества на валежа, както и гръмотевици.</p>
    </article>
  </body>
</html>