<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817044.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T11:34:00+00:00"/>
    <meta property="og:title" content="۶ فوتی و ۱۲ بستری زمین لرزه آذربایجان شرقی"/>
    <meta property="og:description" content="زمین‌لرزه در آذربایجان‌شرقی به مرکزیت شهر «ترک» شهرستان میانه در ۱۶۰ کیلومتری جنوب تبریز ۶ فوتی و ۱۲ بستری داشته است."/>
  </head>
  <body>
    <article>
      <h1>۶ فوتی و ۱۲ بستری زمین لرزه آذربایجان شرقی</h1>
      <address>
        <time datetime="2019-11-08T11:34:00+00:00">08 Nov 2019, 11:34</time>
      </address>
      <p>زمین‌لرزه در آذربایجان‌شرقی به مرکزیت شهر «ترک» شهرستان میانه در ۱۶۰ کیلومتری جنوب تبریز ۶ فوتی و ۱۲ بستری داشته است.</p>
      <p>گزارش خبرنگاران ایرنا حاکی است که زمین لرزه ساعت ۲ و ۱۷ دقیقه بامداد جمعه در عمق ۸ کیلومتری زمین در ۱۹ کیلومتری شهر «ترک» شهرستان میانه روی داد و شدت آن به اندازه ای بودکه علاوه بر تمام شهرستان های آذربایجان شرقی، در استان های اردبیل، زنجان و آذربایجان غربی نیز احساس شد.</p>
      <p>دراین زمین لرزه، ۶ شهر و ۱۴۵ روستا تحت تاثیر بوده اند؛ زلزله ۵.۹ ریشتری تاکنون ۴۰ پس لرزه نیز داشته که بزرگترین آن ۴.۸ ریشتر بوده است.</p>
      <p>هر چند تاکنون خبرهای مختلفی از تعداد مصدومان این حادثه در رسانه ها منتشر و حتی آخرین آمار آنها به نقل از مسوولان اورژانس ۳۱۲ نفر اعلام شده است، اما محمدباقر هنربر، مدیرکل مدیریت بحران استانداری آذربایججان شرقی می گوید که ازز این تعداد تنها ۱۲ نفر در بیمارستان بستری و بقیه که دچار شوک ناشی از ترس از زلزله شده بودند، سرپایی درمان و مرخص شده اند. </p>
      <p>مردم تبریز به دلیل شدت زمین لرزه شهرستان میانه پس از وقوع آن با  تصور اینکه زلزله در این کلان شهر روی داده است، سراسیمه  به خیابان ها و فضای باز ریختند.</p>
      <p>وقوع زمین لرزه موجب تلف شدن ۲۰۰ راس گوسفند و نیز قطع برق هفت هزار مشترک در شهرستان سراب نیز شد که بلافاصله برق مشترک وصل شد.</p>
      <p>زمین لرزه باعث تخریب ۵ تا ۷۰ درصدی ۳۷۰ روستا در شهرستان میانه شد، اما روستای «ورنکش» بیشترین آسیب را در این حادثه دید به طوری که ۳۰ واحد مسکونی آن به  طور کامل تخریب شدند.</p>
      <p>ستاد بحران استانداری آذربایجان شرقی از نخستین لحظات وقوع زمین لرزه میانه وارد عمل شد و  تیم های امداد و نجات و نیز ارزیاب بلافاصله از شهرستان میانه به عنوان کانون اصلی وقوع زمین لرزه و از شهرستان های تبریز، سراب، بستان آباد و هشترود و چاراویماق به محل وقوع حادثه اعزام  شدند.</p>
      <p>اعزام هشت تیم ارزیاب از استان به محل وقوع زمین لرزه از نخستین اقدامات ستاد مدیریت بحران آذربایجان شرقی در زمان وقوع  این حادثه بود. </p>
      <p>با وجود اینکه به دلیل شدت و بزرگی زمین لرزه میانه، تصور اولیه این بودکه تعداد تلفات جانی این حادثه بالا باشد، اما اعلام کشته شدن تنها یک نفر یک ساعت پس از وقوع حادثه تا حد زیادی از شدت نگرانی مردم و  مسوولان کاست.</p>
      <p>۳۰ تیم عملیاتی در منطقه مشغول امدادرسانی می باشند، ضمن اینکه ۲ بالگرد در منطقه آماده نیز به کار هستند تا ارزیابی بیشتری را داشته باشند.</p>
      <p>همچنین به دنبال وقوع زمنی لررزه میانه، امدادگران جمعیت هلال احمر در استان‌های اردبیل، گیلان و زنجان نیز به آماده‌باش کامل درآمدند تا در صورت نیاز اقدامات لازم را انجام داده و به مناطق مورد نظر اعزام شوند.</p>
      <p>عبدالرضا رحمانی فضلی، وزیر کشور نیز به دنبال وقوع زلزله در برخی مناطق شمال غرب کشور در دستوری به رییس سازمان مدیریت بحران خواستار رسیدگی سریع به وضعیت زلزله زدگان و مناطق زلزله زده شد.</p>
      <p>رحمانی فضلی وزیر کشور با تاکید بر اینکه امدادرسانی به سانحه دیدگان باید در اولویت قرار گیرد، تاکید کرد که تمامی واحدها و سازمان ها و ارگان های امداد رسان موظف به ارائه سریع و به موقع خدمات به زلزله زدگان می باشند و  در صورت نیاز با هماهنگی استانداران مناطق زلزله زده ، امکانات و توانمندی های لازم در این خصوص به کار گرفته شود.</p>
      <p> وزیر کشور از هموطنان خواست ضمن حفظ آرامش و خونسردی با نیروهای امداد و نجات همکاری لازم را داشته باشند و اخبار و اطلاعات خود را صرفا از مراجع رسمی دریافت کنند.</p>
      <p>زمین لرزه میانه همچنین موجب مراجعه ۶۵ مصدوم این حادثه به مراکز بیمارستانی شهرستان سراب شد؛ ۶۰ نفر از این افراد به دلیل ترس از زمین لرزه دچار حمله عصبی (پانیک) شده  بودند و یک  پیرمرد نیز به دلیل سکته احیا و بستری شد.</p>
      <p>رضا رحمانی، وزیر صمت نیز به دنبال وقوع زمین لرزه، سفر یکروزه کاری خود را به تبریز لغو و برای نظارت بر چگونگی امدادرسانی به زلزله زدگان به شهرستان میانه رفت.</p>
      <p>همه راه های ارتباطی در مناطق زلزله زده آذربایجان شرقی باز و تردد در آنها در جریان  است.</p>
      <p>زلزله ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد امروز (جمعه) حوالی ترک در استان آذربایجان شرقی را لرزاند که این زلزله در استان های آذربایجان غربی، گیلان،‌زنجان و اردبیل احساس شده است. </p>
      <p>به گزارش مرکز لرزه نگاری دانشگاه تهران، این زلزله در عمق ۸ کیلومتری زمین به وقوع پیوست.</p>
      <p>کانون این زلزله در موقعیت ۴۷.۶۴ عرض شمالی و ۳۷.۷۶ طول شرقی ثبت شده است.</p>
      <p>هنوز از خسارات احتمالی این زمین لرزه گزارشی منتشر نشده است.</p>
      <p>تَرْک یکی از شهرهای استان آذربایجان شرقی در شمال غرب ایران است. این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>