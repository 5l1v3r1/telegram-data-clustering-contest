<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/08/varhelyi-oliver-megkapta-a-biztosi-vizsgabeosztast"/>
    <meta property="og:site_name" content="infostart"/>
    <meta property="article:published_time" content="2019-11-08T11:54:00+00:00"/>
    <meta property="og:title" content="Várhelyi Olivér megkapta a biztosi &quot;vizsgabeosztást&quot;"/>
    <meta property="og:description" content="A román és a francia jelölttel együtt jövő csütörtökön hallgatják meg, de előtte átvilágítják őket az üzleti érdekeltségeik miatt."/>
  </head>
  <body>
    <article>
      <h1>Várhelyi Olivér megkapta a biztosi "vizsgabeosztást"</h1>
      <address><time datetime="2019-11-08T11:54:00+00:00">08 Nov 2019, 11:54</time> by <a rel="author">Infostart / MTI</a></address>
      <related>
        <h4>
          <b>Előzmények:</b>
        </h4>
        <a href="https://infostart.hu/kulfold/2019/11/06/nem-lesz-portfoliocsere-bovitesi-biztos-lesz-varhelyi-oliver"/>
        <a href="https://infostart.hu/kulfold/2019/10/29/ugy-fest-a-jogaszok-kezebe-kerul-az-uj-europai-bizottsag-sorsa"/>
        <a href="https://infostart.hu/kulfold/2019/10/29/ursula-von-der-leyen-rabolintott-varhelyi-oliver-hivatalos-jelolt-lett"/>
      </related>
      <h3>A román és a francia jelölttel együtt jövő csütörtökön hallgatják meg, de előtte átvilágítják őket az üzleti érdekeltségeik miatt.</h3>
      <p>November 14-én hallgatják meg az új francia, magyar és román biztosjelöltet az Európai Parlamentben (EP). Amennyiben sikerrel veszik az első akadályt, és a jogi szakbizottság két nappal korábban nem állapít meg esetükben összeférhetetlenségeket - közölte pénteken a képviselőtestület szóvivője.</p>
      <p>Jaume Duch arról számolt be a Twitteren, hogy az EP jogi bizottsága, amely a budapesti és a bukaresti kormány első jelöltjét is elutasította, kedden délelőtt ül össze, hogy megvizsgálja a három új megnevezett, a francia Thierry Breton, a magyar Várhelyi Olivér és a román Adina Valean pénzügyi érdekeltségeit, illetve esetleges összeférhetetlenségeit.</p>
      <p>Ha mindhárman szabad utat kapnak, s ez a legtöbbek szerint valószínű, akkor ezután következnek csütörtökön a meghallgatások a nekik szánt portfóliókkal foglalkozó EP-szakbizottságokban - ezen bukott el az első francia biztosjelölt -, itt bizonyítaniuk kell rátermettségüket és szakmai felkészültségüket.</p>
      <blockquote>A jelöltek alkalmasságát háromórás kérdezz-felelek során próbálják felmérni. Az érintettek 15 perces bevezetőit követi 25 kérdés a képviselők részéről.</blockquote>
      <p>Az első meghallgatás után a frakciók koordinátorai legalább kétharmados többséggel akár rögtön is jóváhagyhatják az érintettek kinevezését, akik ennek hiányában további kérdéseket kapnak írásban. Amennyiben a beérkezett válaszok sem meggyőzőek, akkor újra meg kell jelenniük a testület előtt, amely - ha még akkor sincsen meg a szükséges koordinátori többség - végül egyszerű többséggel fogadhatja el őket titkos szavazáson.</p>
      <p>Az EP házbizottságaként működő úgynevezett Elnökök Értekezlete november 19-én áttekinti a bizottsági értékeléseket és ajánlásokat, majd hivatalosan is lezárja a meghallgatásokat.</p>
      <aside>Szijjártó Péter: új lendület<br/>Jó kezekbe került a bővítés ügye azzal, hogy kiderült, a magyar uniós biztos felelősségi körébe fog tartozni az elkövetkező esztendőkben az Európai Unió bővítésének és szomszédságpolitikájának kérdése - közölte Szijjártó Péter külgazdasági és külügyminiszter pénteken, hozzátette, ezzel új lendületet kaphat az uniós bővítés politikája.</aside>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a Brexit halasztása miatt, még ha korábban ez ellen is foglalt is állást.</p>
      <p>Diplomáciai források szerint London hajlandó eleget tenni ezen kérésnek, és jövő hétfőig fel is terjeszti a kiválasztottját.</p>
      <p>A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
      <p>
        <i>Nyitókép: MTI/Miniszterelnöki Sajtóiroda / Szecsődi Balázs</i>
      </p>
    </article>
  </body>
</html>