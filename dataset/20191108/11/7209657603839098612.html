<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/bologna/cronaca/accoltellamento-treno-1.4875428"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-08T11:17:53+00:00"/>
    <meta property="og:title" content="Accoltellamento sul treno Bologna, fuori pericolo la donna aggredita"/>
    <meta property="og:description" content="Colpita da 20 coltellate a bordo del Frecciarossa. Il legale del passeggero che l'ha salvata: &quot;Ha usato una cintura per fermare l'emorragia&quot;. Chi è l'aggressore"/>
  </head>
  <body>
    <article>
      <h1>Accoltellamento sul treno Bologna, fuori pericolo la donna aggredita</h1>
      <h2>Colpita da 20 coltellate a bordo del Frecciarossa. Il legale del passeggero che l'ha salvata: "Ha usato una cintura per fermare l'emorragia". Chi è l'aggressore</h2>
      <address><time datetime="2019-11-08T11:17:53+00:00">08 Nov 2019, 11:17</time> by <a rel="author">il Resto del Carlino</a></address>
      <p>Bologna, 8 novembre 2019 - "Devi morire". <b>Domenico Foti</b> urlava e colpiva. Una, due, <a href="https://www.ilrestodelcarlino.it/bologna/cronaca/accoltellata-treno-1.4873793"><b>venti coltellate</b></a>. Inferte senza riprendere fiato, anche quando era già a terra, immobilizzato da un passeggero del <b>Frecciarossa 9309 Torino-Roma</b>. Colpi al collo, al torace, alle gambe. Dati per uccidere. E se la sua vittima, G. F., milanese di 41 anni, non è crollata sotto tanta violenza, è stato solo grazie all’intervento di un viaggiatore, un quarantaquattrenne di Parma, che si è messo in mezzo tra la donna e il suo potenziale assassino.</p>
      <p>La vittima, una dipendente di una ditta esterna che effettua servizi di ristorazione, ha lasciato il reparto di rianimazione dell'<b>ospedale Maggiore</b> e non è più in prognosi riservata.</p>
      <p>Foti, calabrese di 47 anni trapiantato al nord, dipendente fino a ieri della ditta Dussmann che si occupa della pulizia sui treni, è stato <b>arrestato</b> dalla polizia ferroviaria per <b>tentato omicidio</b> appena il <b>Frecciarossa </b>si è fermato al binario 19 dell’<b>Alta velocità</b> a Bologna. Erano circa le 10,40. Quello che è successo nei venti minuti precedenti, quando il treno era in transito in territorio di <b>Modena</b>, lo hanno ricostruito la Polfer, la Scientifica e la Squadra mobile, ascoltando tutti i passeggeri presenti sulla carrozza Business della Freccia dove è avvenuta l’aggressione.</p>
      <p>Non è chiaro il tipo di rapporto intercorso tra Foti e la donna: la certezza è che l’ossessione malata è maturata nel tempo nel quarantasettenne, fino a spingerlo ad aggredire con una ferocia inaudita la donna. Che, stando a quanto raccontato dai testimoni, in quel momento non era in servizio, ma si trovava nella carrozza 3 seduta come gli altri passeggeri. L’arma usata dal 47enne è <b>un coltellino a serramanico,</b> dalla lama non troppo lunga: una circostanza che ha salvato la vita alla quarantunenne, adesso ricoverata in prognosi riservata al reparto di rianimazione dell’ospedale Maggiore. Dove, ieri nel primo pomeriggio, l’hanno subito raggiunta l’attuale compagno e i genitori. I medici sono ancora cauti, ma la donna dovrebbe essere già fuori pericolo.</p>
      <h3>Accoltellamento in treno, la donna salvata da un viaggiatore</h3>
      <p>L'uomo che è intervenuto per salvare la 41enne "è molto turbato per quanto è successo, ora si sta riprendendo. Mi ha raccontato che si è dovuto togliere la cinta dei pantaloni per usarla come laccio e fermare l'emorragia, visto che a bordo del treno pare non ci fosse nemmeno una cassetta del pronto soccorso. Bisognerà verificare diverse cose e siamo in attesa di una risposta ufficiale di Trenitalia. A bordo non c'era il <b>servizio Polfer</b>, nonostante la lunghezza del viaggio". Lo dice, parlando del suo assistito, l'avvocato Devis Panisi, che difende il passeggero ferito nell'aggressione.</p>
      <h3>Accoltellamento in treno, le indagini</h3>
      <p>Gli agenti della <b>Polfer</b> continueranno anche oggi a sentire <b>i testimoni </b>che ieri hanno assistito all'aggressione a bordo del treno Frecciarossa. Oltre agli investigatori bolognesi sono al lavoro anche i colleghi di Torino e Milano, che si occuperanno di raccogliere le testimonianze di alcuni dei viaggiatori che hanno proseguito la corsa e che a fine giornata sono tornati nelle città dove vivono. A Milano, in particolare, verranno sentite le amiche della 41enne, che risiede proprio nel capoluogo lombardo, per cercare di ricostruire il rapporto tra la donna rimasta ferita e il suo aggressore. In tutto sono oltre una decina le persone che verranno ascoltate.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
      <related>
        <a href="https://www.ilrestodelcarlino.it/bologna/cronaca/video/accoltellata-treno-1.4873874"/>
        <a href="https://www.ilrestodelcarlino.it/bologna/cronaca/video/accoltellamento-1.4874026"/>
        <a href="https://www.ilrestodelcarlino.it/bologna/cronaca/foto/accoltellamento-1.4874235"/>
      </related>
    </article>
  </body>
</html>