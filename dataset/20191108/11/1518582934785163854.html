<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.wallstreetitalia.com/immobiliare-sempre-piu-pensionati-acquistano-la-casa-per-le-vacanze-pochi-per-investimento/"/>
    <meta property="og:site_name" content="Wall Street Italia"/>
    <meta property="article:published_time" content="2019-11-08T11:03:47+00:00"/>
    <meta property="og:title" content="Immobiliare: sempre più pensionati acquistano la casa per le vacanze, pochi per investimento"/>
    <meta property="og:description" content="Nel primo semestre del 2019 l’8,2% degli acquisti immobiliari è stato effettuato da soggetti in pensione. Lo rivela un’indagine realizzata dal Gruppo Tecnocasa secondo cui un anno fa (primo semestre 2018) la percentuale era sostanzialmente uguale e si attestava all’8,0%. Anche rispetto a 2 anni fa la percentuale è rimasta alquanto invariata. Immobiliare: le scelte dei pensionati quando acquistano Secondo l’indagine, i pensionati nel 65,7% dei casi hanno comprato l’abitazione principale, il 24% ha acquistato per investimento ed infine il 10,3% ha scelto la casa vacanza. Rispetto ad un anno fa aumenta la percentuale di acquisti di casa vacanza (+1,0%), mentre la componente investimento è in lieve ribasso (-0,7%). Solo il 12,0% degli acquisti è stato effettuato con l’ausilio di un mutuo, mentre l’88,0% delle compravendite è avvenuto senza l’intervento da parte di istituti di credito. Quale tipologia immobiliare acquistano maggiormente i pensionati? In pole position troviamo i trilocali (37,2%), seguiti dai bilocali…"/>
  </head>
  <body>
    <article>
      <h1>Immobiliare: sempre più pensionati acquistano la casa per le vacanze, pochi per investimento</h1>
      <address><time datetime="2019-11-08T11:03:47+00:00">08 Nov 2019, 11:03</time> by <a rel="author">Alessandra Caparello</a></address>
      <p>Nel primo semestre del 2019 l’8,2% degli <b>acquisti immobiliari</b> è stato effettuato da soggetti in pensione. Lo rivela un’indagine realizzata dal Gruppo Tecnocasa secondo cui un anno fa (primo semestre 2018) la percentuale era sostanzialmente uguale e si attestava all’8,0%. Anche rispetto a 2 anni fa la percentuale è rimasta alquanto invariata.</p>
      <h3>Immobiliare: le scelte dei pensionati quando acquistano</h3>
      <p>Secondo l’indagine, i <a href="https://www.wallstreetitalia.com/trend/pensioni/">pensionati</a> nel 65,7% dei casi hanno comprato l’abitazione principale, il 24% ha acquistato per investimento ed infine il 10,3% ha scelto la <b>casa vacanza</b>. Rispetto ad un anno fa aumenta la percentuale di acquisti di casa vacanza (+1,0%), mentre la componente investimento è in lieve ribasso (-0,7%). Solo il 12,0% degli acquisti è stato effettuato con l’ausilio di un <a href="https://www.wallstreetitalia.com/trend/mutui/">mutuo</a>, mentre l’88,0% delle compravendite è avvenuto senza l’intervento da parte di istituti di credito.</p>
      <figure>
        <img src="https://www.wallstreetitalia.com/app/uploads/2019/11/cattura-2.jpg"/>
      </figure>
      <p>Quale <b>tipologia immobiliare</b> acquistano maggiormente i pensionati? In pole position troviamo i trilocali (37,2%), seguiti dai bilocali (28,5%) e dai quattro locali (15,5%); ville, villette, rustici, case indipendenti e semindipendenti compongono insieme l’11,4% degli acquisti. Percentuali molto simili si registravano anche nel primo semestre del 2018. Inoltre il 64,7% dei pensionati che ha acquistato attraverso le agenzie affiliate al Gruppo Tecnocasa è una coppia oppure una coppia con figli, il 19,7% è single, il 13,4% è vedovo e il 2,2% è separato/divorziato.</p>
      <h3>Immobiliare: le scelte dei pensionati quando vendono</h3>
      <p>Spostando l’attenzione sui pensionati che vendono casa, dall’indagine di Tecnocasa risulta che il 27,9% di coloro che hanno <b>venduto casa</b> è un soggetto in pensione. Il 50,9% dei pensionati ha venduto per reperire liquidità, il 37,2% per migliorare la qualità abitativa e l’11,9% per trasferirsi. Infine aumenta la percentuale di coloro che vendono per migliorare la qualità abitativa, si passa infatti dal 22,4% del primo semestre del 2018 all’attuale 37,2%.</p>
      <figure>
        <img src="https://www.wallstreetitalia.com/app/uploads/2019/11/cattura1-3.jpg"/>
      </figure>
    </article>
  </body>
</html>