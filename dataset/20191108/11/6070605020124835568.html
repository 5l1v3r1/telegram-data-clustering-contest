<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/eleccions-generals-10-novembre-2019-colau-comuns_0_2340366059.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T11:37:49+00:00"/>
    <meta property="og:title" content="L'omnipresència de Colau en la cursa dels comuns cap al 10-N"/>
    <meta property="og:description" content="A diferència del 28-N, l'alcaldessa de Barcelona i líder de Catalunya en Comú ha assumit un rol principal en la campanya"/>
  </head>
  <body>
    <article>
      <h1>L'omnipresència de Colau en la cursa dels comuns cap al 10-N</h1>
      <h2>A diferència del 28-N, l'alcaldessa de Barcelona i líder de Catalunya en Comú ha assumit un rol principal en la campanya</h2>
      <address>
        <time datetime="2019-11-08T11:37:49+00:00">08 Nov 2019, 11:37</time>
      </address>
      <p>"Alcaldessa!", cridava una de les més de les 800 persones que van omplir dimecres les Cotxeres de Sants, a Barcelona, on els comuns van celebrar el seu acte central de la campanya del 10 de novembre. Ada Colau va ser l'encarregada d'obrir el míting i la persona més ovacionada de la tarda (després de del líder d'Unides Podem, Pablo Iglesias). Com també ho va ser a Santa Coloma de Gramenet, on dissabte passat va compartir escenari amb la portaveu d'Unides Podem, Irene Montero, i també amb la candidata al Senat, Rosa Lluch. Els comuns consideren que la líder de Catalunya en Comú és un actiu inqüestionable pel seu espai i han decidit explotar-lo en aquesta campanya, a diferència de la del 28 d'abril.</p>
      <p>Fa sis mesos, i després de guanyar dues eleccions consecutives, els comuns preveien una davallada en escons i van decidir que Ada Colau tingués un paper molt secundari en la campanya per no condicionar la de les municipals. Per aquest 10 de novembre, però, han decidit que l'alcaldessa tingui un paper principal en els actes de campanya i, tot i que no comparteix escenari en tots els actes que protagonitza el cap de llista d'En Comú Podem, Jaume Asens, té el seu propi circuit d'actes. Un circuit on treu pit de la gestió de Barcelona en Comú a l'Ajuntament de Barcelona, especialment, en matèria d'habitatge. Això sí, sense fer cap referència als vots que va acceptar dels regidors de Barcelona pel Canvi (el grup que capitaneja Manuel Valls) per accedir a l'alcaldia després de perdre les eleccions del 26 de maig. Una decisió que va tensionar les bases dels comuns.</p>
      <p>El bany de masses en l'acte de dimecres a Sants va servir per reafirmar el lideratge de Colau al capdavant de l'espai dels comuns. I no és en va. Un cop passin les eleccions, Catalunya en Comú ha de renovar els seus càrrecs de l'executiva després d'un any de provisionalitat, i el lideratge de Colau es tornarà a portar a debat. A hores d'ara, l'alcaldessa és al capdavant de la coordinadora nacional, que comparteix amb el regidor de Vilafranca del Penedès, Ramon Arnabat i amb l'exalcaldessa de Castelldefels, Candela López.</p>
      <h3>Recta final amb actes a Sevilla i Madrid</h3>
      <p>La presència de Colau en la cursa cap al 10 de novembre també s'ha fet notar a escala estatal. L'alcaldessa de Barcelona ha passat la recta final de la campanya a Sevilla i també a Madrid. Aquest dijous va participar en un acte a la Universitat de Sevilla amb la coordinadora d'Unides Podem a Andalusia, Teresa Rodríguez. </p>
      <figure>
        <iframe data-src="https://twitter.com/AdaColau/status/1192534001329868801?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Aquest divendres, a més, Colau no participarà en l'acte final que els comuns fan a Blanes (on volen recuperar l'escó de Girona que van perdre el 28 d'abril), sinó que serà a Madrid. L'alcaldessa de Barcelona compartirà escenari amb Pablo Iglesias i Irene Montero en l'acte final d'Unides Podem. El partit també ha volgut explotar el perfil de Colau en aquesta campanya. Un cop acabi la seva etapa al capdavant del consistori barceloní, ningú descarta (tampoc Pablo Iglesias) que l'alcaldessa acabi fent el salt a l'Estat.</p>
    </article>
  </body>
</html>