<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/novice/svet/clanek/prepovedali-selfieje-z-gejsami-242377"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T11:40:00+00:00"/>
    <meta property="og:title" content="Prepovedali selfieje z gejšami"/>
    <meta property="og:description" content="V zadnjem obdobju je na udaru predvsem priljubljeni Kjoto, kjer turisti oblegajo zgodovinske ulice in številne znamenitosti dežele vzhajajočega sonca, največ v okrožju Gion, kjer se bohotijo razk..."/>
  </head>
  <body>
    <article>
      <h1>Prepovedali selfieje z gejšami</h1>
      <h2>Turisti oblegajo Japonsko, ki je v pričakovanju poletnih olimpijskih iger. Žrtve radovednežev s telefoni so predvsem gejše.</h2>
      <address><time datetime="2019-11-08T11:40:00+00:00">08 Nov 2019, 11:40</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/10/24/1583728.jpg"/>
          <figcaption>Pot v službo ni več tako mirna kot nekoč. FOTO: Reuters</figcaption>
        </figure>
        <figure>
          <img src="https://www.slovenskenovice.si/images/slike/2019/10/24/1583729.jpg"/>
          <figcaption>Priljubljena turistična atrakcija FOTO: Reuters</figcaption>
        </figure>
      </slideshow>
      <p>V zadnjem obdobju je na udaru predvsem priljubljeni Kjoto, kjer turisti oblegajo zgodovinske ulice in številne znamenitosti dežele vzhajajočega sonca, največ v okrožju Gion, kjer se bohotijo razkošne restavracije in pisane trgovinice, po ulicah pa se v kimonih sprehajajo lično napravljene gejše, mojstrice tradicionalnih japonskih plesov in glasbe.</p>
      <h3>Turisti kot paparaci</h3>
      <p>Dame pa se v večernih urah vse prej ko mirno sprehajajo na poti do službe. Nadlegovalcev iz tujih držav je namreč toliko, da so se mestne oblasti odločile za ukrepanje in neotesance udariti po žepu. Številni si namreč želijo s fotografijo ovekovečiti lepe gejše v kimonih, pri tem pa pogosto zatavajo celo na zasebne posesti in v ozke uličice ter kalijo mir tamkajšnjim stanovalcem. Da ne govorimo o cigaretnih ogorkih in odpadkih, ki jih obiskovalci najraje zavržejo kar na tla in tako smetijo pomembno zgodovinsko dediščino. Mestnim oblastem je prekipelo in so za neotesane turiste pripravile poseben bonton: tega si lahko naložijo na pametni telefon in se pravočasno poučijo o pravilih ustreznega vedenja med ogledovanjem znamenitosti.</p>
      <figure>
        <img src="https://www.slovenskenovice.si/images/slike/2019/10/24/1583729.jpg"/>
        <figcaption>Priljubljena turistična atrakcija FOTO: Reuters</figcaption>
      </figure>
      <p>Kdor bo na kjotskih ulicah grešil, denimo s telefonom preganjal gejše, bo ob 83 evrov, so opozorili tamkajšnji zakonodajalci v upanju, da se bo preganjanje japonskih dam umirilo do olimpijskih iger, ko bo turistov na Japonskem še veliko več. Fotografiranje, seveda zmerno, je dovoljeno le na kjotski glavni ulici, na stranskih uličicah in zasebnih posestih je strogo prepovedano. Prav tako zasledovanje gejš v slogu paparacev, lovljenje taksija, ki prevaža lepotice, oviranje prometa zaradi fotografiranja itn. Na kazni opozarjajo tudi posebni ulični znaki in letaki, oblasti so na kritičnih območjih okrepile videonadzor.</p>
      <blockquote>83<br/>evrov bodo morali odšteti neotesani turisti.</blockquote>
    </article>
  </body>
</html>