<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/08/itm-kezd-beerni-az-ot-evvel-ezelott-meghirdetett-strategia"/>
    <meta property="og:site_name" content="infostart"/>
    <meta property="article:published_time" content="2019-11-08T11:18:00+00:00"/>
    <meta property="og:title" content="Meglepő változások a magyar iparban"/>
    <meta property="og:description" content="Zajlik a magyar gazdaság szerkezetváltása a high-tech iparágak irányába, amelyek biztosítani tudják a tartós, fenntartható növekedést – hangsúlyozta György László, az Innovációs és Technológiai Minisztérium (ITM) államtitkára a KSH szeptemberi ipari termelési adataira reagálva."/>
  </head>
  <body>
    <article>
      <h1>Meglepő változások a magyar iparban</h1>
      <address><time datetime="2019-11-08T11:18:00+00:00">08 Nov 2019, 11:18</time> by <a rel="author">Infostart / MTI</a></address>
      <h3>Zajlik a magyar gazdaság szerkezetváltása a high-tech iparágak irányába, amelyek biztosítani tudják a tartós, fenntartható növekedést – hangsúlyozta György László, az Innovációs és Technológiai Minisztérium (ITM) államtitkára a KSH szeptemberi ipari termelési adataira reagálva.</h3>
      <p>Az ipari termelés szeptemberben 11,1 százalékkal nőtt az egy évvel korábbihoz mérve, a munkanaphatástól megtisztított adatok szerint 9,0 százalékkal emelkedett, augusztushoz viszonyítva 3,1 százalékkal nőtt az ipar teljesítménye.</p>
      <p>György László az InfoRádióban elmondta: meglepő módon a legnagyobb súlyú járműgyártásban, illetve a számítógép, elektronikai, optikai termék gyártásában jelentősen, az átlagot meghaladó módon gyorsult a növekedés éves üteme az augusztusi 2,0, illetve 5,9 százalék után. Az olyan természetes, nem high-tech iparágak, mint az élelmiszer- és a dohányipar, az átlagnál alacsonyabb mértékben bővül. Vagyis zajlik a magyar gazdaság szerkezetváltozása a high-tech irányába, ami azért fontos az államtitkár szerint, mert ezek tudnak fenntartható növekedést biztosítani a magyar gazdaságnak.</p>
      <blockquote>Az első kilenc hónapban a magyar ipar 6,3 százalékkal bővült, gyorsabban, mint a teljes gazdaság,</blockquote>
      <p>ami mutatja, hogy az öt évvel ezelőtt meghirdetett iparfejlesztési stratégia kezd beérni - emelte ki az államtitkár. Hozzátette: a magyar ipar a visegrádi országok átlagánál kétszer gyorsabban növekszik, miközben a <a href="https://infostart.hu/gazdasag/2019/11/07/nagyon-rossz-hirt-kuldott-magarol-a-nemet-gazdasag">német csökkent az első kilenc hónapban</a> több mint 4 százalékkal. "Ne legyünk naivak,</p>
      <blockquote>Magyarország egy gazdasági értelemben vett kicsi vagy közepes, és a világ egyik legnyitottabb gazdasága. Ez azt jelenti, hogy a világgazdasági folyamatoktól csak ideig-óráig tudjuk függetleníteni magunkat. Most ez sikerül"</blockquote>
      <p>- emelte ki György László az InfoRádióban.</p>
      <p>Elemzése szerint a magyar ipari termelés bővüléséhez hozzájárul a politikai stabilitás, a kiszámítható üzleti környezet, az alapinfrastruktúrák fejlettsége, az innovációs ökoszisztéma fejlesztése, munkaerőpiachoz igazodó oktatás.</p>
      <p>A világban, így az Európai Unióban is szűkössé válik a rendelkezésre álló munkaerő, emiatt a nyugat-európai cégek nemcsak termelést, hanem kutató-fejlesztő tevékenységet is helyeznek ki Magyarországra, jegyezte meg.</p>
      <p>György László szólt arról is, hogy a világgazdasági folyamatoktól a magyar gazdaság csak ideig-óráig tudja magát függetleníteni. Az IMF tanulmánya szerint</p>
      <blockquote>Magyarországon a high-tech-szektor aránya 70 százalék felett van,</blockquote>
      <p>az ITM segíti a magyar vállalatokat, munkavállalókat abban, hogy a XXI. század követelményeinek megfelelhessenek.</p>
      <p>
        <i>Nyitókép: Pixabay</i>
      </p>
      <p>
        <b>Kapcsolódó hang</b>
      </p>
      <p>György László az ipari növekedésről</p>
      <figure>
        <audio src="https://infostart.hu/audio/00004/00004fe4b.mp3"/>
      </figure>
      <p> </p>
    </article>
  </body>
</html>