<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/moto/2019/11/08/news/yadea_c1s_scooter_vintage_100_elettrico-240588309/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T11:42:00+00:00"/>
    <meta property="og:title" content="Yadea C1S, scooter vintage 100% elettrico"/>
    <meta property="og:description" content="In occasione del salone della moto di Milano Eicma 2019 è stato presentato il nuovo scooter iper tecnologico ma dal look retrò"/>
  </head>
  <body>
    <article>
      <h1>Yadea C1S, scooter vintage 100% elettrico</h1>
      <h2>In occasione del salone della moto di Milano Eicma 2019 è stato presentato il nuovo scooter iper tecnologico ma dal look retrò</h2>
      <address>
        <time datetime="2019-11-08T11:42:00+00:00">08 Nov 2019, 11:42</time>
      </address>
      <p> <br/>Tra le varie novità elettriche lanciate in occasione del salone della moto di Milano Eicma 2019 spicca il C1S, scooter urbano dal look vintage con motore montato lateralmente della Yadea Group. Le sue linee sinuose e vagamente retrò sono frutto di un accurato sviluppo durato ben tre anni a cura dell’apprezzato studio austriaco per il design industriale Kiska.<br/> <br/>Nulla è stato lasciato al caso e per la brillante finitura è stata poi utilizzata la vernice della specialista svedese Beg applicata con processo a spruzzo PU800.<br/> <br/>Il nuovo C1S è equipaggiato con un motore elettrico integrato da 3,0 kW montato lateralmente e la massima potenza in uscita può raggiungere 6,0 kW, mentre la coppia massima è di 138 Nm, caratteristiche che permettono allo scooter di raggiungere la massima velocità di 80 km/h in cinque secondi.<br/> <br/>Il motore laterale integra il controller e il riduttore in un’unica unità con grado di protezione IP67 che lo mette al riparo dalla pioggia e dall’attraversamento di pozzanghere anche di grandi dimensioni.<br/> <br/>Inoltre, l’unità DC a magneti permanenti ad alta efficienza, supporta il sistema di recupero dell’energia e in discesa e in fase di decelerazione, la batteria può essere ricaricata in modo inverso e l’energia meccanica può essere immagazzinata, offrendo così una maggiore autonomia.<br/> <br/>L’alimentazione dello scooter viene fornita dalla batteria al litio ad alta capacità da 72 V-43 Ah (batteria ad alta densità ed energia da 3.100 Wh), con un’autonomia dichiarata di oltre 100 chilometri (durata di oltre 1.200 cicli di carica/scarica, con una vita utile di più di 5 anni).<br/> <br/>Da segnalare poi la presenza di un avanzato sistema di gestione della batteria per controllare accuratamente la potenza erogata e sono presenti otto funzioni di sicurezza: protezioni da sovracorrente, da sovraccarico, da sovrascarica, da corto circuito, da sovratemperatura, da disconnessione e le funzioni di equalizzazione e di pre-scarica.<br/> <br/>Lo scooter Yadea C1S è caratterizzato da alcune funzioni smart come, ad esempio, i fari a Led autoregolanti, la modalità di crociera, lo sblocco senza chiave, l’allarme intelligente con “recinzione elettronica” (un’area virtuale in cui quando lo scooter esce da tale area, viene mostrato un puntino su una mappa sullo smartphone), registrazione viaggio, visualizzazione del posizionamento tramite Gps, autotest del veicolo e modalità Eco.<br/> <br/>Presenti poi varie caratteristiche di sicurezza come “Disconnessione alimentazione con cavalletto a terra”, “Leva del cambio in P”, “Assistenza Retromarcia” ed è disponibile anche una nuova generazione di app da viaggio di Yadea attraverso cui gli utenti possono controllare tutte le informazioni dello scooter.<br/> <br/>“Yadea C1S utilizza una sospensione idraulica a tre stadi che regola in modo adattivo la molla in base al carico e alle condizioni della strada, per una guida più confortevole – sottolineano i progettisti – Anche il sistema frenante è notevole, sia la parte anteriore sia quella posteriore sono dotate di freni a disco ultra-silenziosi e del sistema frenante anteriore e posteriore Cbs, che distribuisce la forza frenante tra le ruote anteriori e posteriori, anche se un solo un freno viene utilizzato, garantendo una frenata più sicura. Il sistema è in grado di ridurre anche lo slittamento laterale e il ribaltamento, in caso di emergenza”.<br/> <br/>Il lancio del nuovo scooter elettrico Yadea C1S per i mercati del Vecchio Continente è previsto nel corso della primavera del prossimo anno. (m.r.)</p>
    </article>
  </body>
</html>