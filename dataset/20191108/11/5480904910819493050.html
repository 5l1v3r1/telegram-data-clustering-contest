<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/obse-treti-faze-oddeleni-vojsk-v-donbasu-zacne-v-sobotu/1818696?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T11:01:00+00:00"/>
    <meta property="og:title" content="OBSE: Třetí fáze oddělení vojsk v Donbasu začne v sobotu"/>
    <meta property="og:description" content="Kyjev - Několikrát odložené oddělení bojujících stran na ukrajinském Donbasu v lokalitě Petrivske začne v sobotu v poledne místního času (11:00 SEČ). Oznámila to dnes pozorovací mise Organizace pro bezpečnost a spolupráci v Evropě (OBSE). Petrivske je poslední ze tří míst, kde OBSE v pilotním projektu testuje vytvoření nárazníkové zóny mezi proruskými povstalci a ukrajinskou armádou. Po vyhodnocení má následovat celá fronta."/>
  </head>
  <body>
    <article>
      <h1>OBSE: Třetí fáze oddělení vojsk v Donbasu začne v sobotu</h1>
      <address><time datetime="2019-11-08T11:01:00+00:00">08 Nov 2019, 11:01</time> by <a rel="author" href="http://www.ctk.cz/" target="_blank">ČTK</a></address>
      <p>Kyjev - Několikrát odložené oddělení bojujících stran na ukrajinském Donbasu v lokalitě Petrivske začne v sobotu v poledne místního času (11:00 SEČ). Oznámila to dnes pozorovací mise Organizace pro bezpečnost a spolupráci v Evropě (OBSE). Petrivske je poslední ze tří míst, kde OBSE v pilotním projektu testuje vytvoření nárazníkové zóny mezi proruskými povstalci a ukrajinskou armádou. Po vyhodnocení má následovat celá fronta.</p>
      <p>Plán OBSE počítá s oddělením bojujících vojsk v lokalitách Stanycja Luhanska, Zolote a Petrivske. V obci Stanycja Luhanska se podařilo nárazníkovou zónu vytvořit v červnu, v Zolotém před týdnem.</p>
      <p>O zřízení šedé zóny u obce Petrivske se vedly spory. Separatisté dávali opakovaně najevo, že jsou ke stažení vojsk připraveni. Kyjev ale trval na tom, aby před oddělením bojujících jednotek trval aspoň týdenní klid zbraní. Ukrajinské velení se odvolávalo na text minské mírové dohody z roku 2015. Její výklad je v tomto bodu sporný.</p>
      <p>Vytvoření nárazníkových zón je podle Kyjeva i Moskvy podmínkou svolání summitu takzvané normandské skupiny složené z nejvyšších představitelů Ukrajiny, Ruska, Německa a Francie. Summit, na jehož přípravě se pracuje, by podle diplomatů mohl výrazně posunout proces donbaského urovnání ve vojenské i politické a správní oblasti.</p>
    </article>
  </body>
</html>