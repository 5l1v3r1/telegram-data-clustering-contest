<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459491/%E0%A6%95%E0%A7%8D%E0%A6%B2%E0%A6%AA%E0%A7%87%E0%A6%B0-%E0%A6%9A%E0%A7%8B%E0%A6%96%E0%A7%87-%E0%A6%97%E0%A7%81%E0%A7%9F%E0%A6%BE%E0%A6%B0%E0%A7%8D%E0%A6%A6%E0%A6%BF%E0%A6%93%E0%A6%B2%E0%A6%BE%E0%A6%87-%E2%80%98%E0%A6%B8%E0%A7%87%E0%A6%B0%E0%A6%BE%E2%80%99"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T11:36:00+00:00"/>
    <meta property="og:title" content="ক্লপের চোখে গুয়ার্দিওলাই ‘সেরা’"/>
    <meta property="og:description" content="অনলাইন ডেস্ক ॥ ম্যানচেস্টার সিটির কোচ পেপ গুয়ার্দিওলাকে প্রশংসায় ভাসিয়েছেন ইয়ুর্গেন ক্লপ। লিভারপুল কোচের চোখে গুয়ার্দিওলাই বিশ্বের সেরা কোচ। অবশ্য ক্লপের বিশ্বাস, ইংলিশ প্রিমিয়ার লিগ চ্যাম্পিয়নদের হারানো ‘কঠিন’ হলেও ‘অসম্ভব নয়’। আগামী রবিবার বাংলাদেশ সময় রাত সাড়ে ১০টায় লিগের গুরুত্বপূর্ণ ম্যাচে সিটির মুখোমুখি হবে লিভারপুল। ১১ রাউন্ড ..."/>
  </head>
  <body>
    <article>
      <h1>ক্লপের চোখে গুয়ার্দিওলাই ‘সেরা’</h1>
      <address>
        <time datetime="2019-11-08T11:36:00+00:00">08 Nov 2019, 11:36</time>
      </address>
      <figure>
        <img src="http://www.dailyjanakantha.com/files/201911/1573216590_06.jpg"/>
      </figure>
      <p>অনলাইন ডেস্ক ॥ ম্যানচেস্টার সিটির কোচ পেপ গুয়ার্দিওলাকে প্রশংসায় ভাসিয়েছেন ইয়ুর্গেন ক্লপ। লিভারপুল কোচের চোখে গুয়ার্দিওলাই বিশ্বের সেরা কোচ।</p>
      <p>অবশ্য ক্লপের বিশ্বাস, ইংলিশ প্রিমিয়ার লিগ চ্যাম্পিয়নদের হারানো ‘কঠিন’ হলেও ‘অসম্ভব নয়’।</p>
      <p>আগামী রবিবার বাংলাদেশ সময় রাত সাড়ে ১০টায় লিগের গুরুত্বপূর্ণ ম্যাচে সিটির মুখোমুখি হবে লিভারপুল। ১১ রাউন্ড শেষে গুয়ার্দিওলার দলের চেয়ে ৬ পয়েন্ট এগিয়ে লিগ টেবিলের শীর্ষে আছে ক্লপের দল।</p>
      <p>বৃহস্পতিবার এক সাক্ষাৎকারে প্রতিপক্ষ কোচের প্রতি নিজের মুগ্ধতার কথা বলেন ক্লপ।</p>
      <p>“পেপ গুয়ার্দিওলাকে আমি ভীষণ শ্রদ্ধা করি। … তাকে দীর্ঘদিন ধরে চিনি। তার সঙ্গে পাল্লা দেওয়ার ভাবনাটাও আমার কাছে দারুণ একটা ব্যাপার।”</p>
      <p>ক্লপ বলেন, “আমার চোখে সেই বিশ্বের সেরা ম্যানেজার। আমাদের সুযোগ আছে তার দলের বিপক্ষে জেতার। এটা খুব কঠিন, তবে অসম্ভব নয়। এটুকুই আমার জন্য যথেষ্ট।”</p>
      <p>গত মৌসুমে ঘরের মাঠ অ্যানফিল্ডে গোলশূন্য ড্রয়ের পর সিটির মাঠে ২-১ গোলে হেরেছিল লিভারপুল। ৯৮ পয়েন্ট নিয়ে টানা দ্বিতীয়বারের মতো লিগ শিরোপা ঘরে তোলা সিটির চেয়ে মাত্র ১ পয়েন্ট পিছিয়ে থেকে রানার্সআপ হয় তারা। এবারও কঠিন লড়াই অপেক্ষা করছে বলে মনে করেন ক্লপ।</p>
      <p>“আমার ধারণা, খুব কঠিন একটা ম্যাচ হবে। ঠিক কতটা কঠিন তা আমিও জানি না।</p>
      <p>“আমরা জিততে চাই, আর সেজন্য যা যা দরকার তার সবই আমরা করার চেষ্টা করব। কাজটা যথেষ্ট কঠিন হবে।”</p>
    </article>
  </body>
</html>