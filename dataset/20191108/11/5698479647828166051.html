<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/us-donald-trump-sentenced-to-pay-2-m-for-using-his-foundation-for-political-purposes"/>
    <meta property="og:site_name" content="euronews"/>
    <meta property="article:published_time" content="2019-11-08T11:04:39+00:00"/>
    <meta property="og:title" content="دادگاه نیویورک دونالد ترامپ را به پرداخت ۲ میلیون دلار جریمه محکوم کرد"/>
    <meta property="og:description" content="بر اساس حکم دادگاه، دونالد ترامپ به جز پرداخت جریمه، به دستگاه قضایی آمریکا تعهد داده که از این پس از «رفتارهایی را که منجر به چنین رویدادی شده» پرهیز کند."/>
  </head>
  <body>
    <article>
      <h1>دادگاه نیویورک دونالد ترامپ را به پرداخت ۲ میلیون دلار جریمه محکوم کرد</h1>
      <address><time datetime="2019-11-08T11:04:39+00:00">08 Nov 2019, 11:04</time> by <a rel="author">یورونیوز فارسی </a></address>
      <p>دستگاه قضایی آمریکا دونالد ترامپ، رئیس جمهوری این کشور را به دلیل استفاده از بنگاه خیریه‌اش برای اهداف سیاسی شخصی به پرداخت دو میلیون دلار محکوم کرد.</p>
      <p>دادستان نیویورک در ماه ژوئن ۲۰۱۶ مدعی شده بود که از سازمان خیریه «بنیاد ترامپ» و تشکیلات وابسته به آن نه برای اهداف نیکوکارانه، بلکه برای اهداف شخصی استفاده شده است.</p>
      <p>بر اساس مدارک موجود در این پرونده قضایی، رئیس جمهوری آمریکا و سه تن از فرزندانش یعنی دونالد پسر، اریک و ایوانکا با دادستان، لتیشیا جیمز هماهنگ کرده‌اند تا قضیه به شیوه‌ای دوستانه حل و فصل شده و پرونده مختومه گردد. این در حالی است که دونالد ترامپ بارها تکرار کرده که در مورد این اتهام با کسی «معامله» نخواهد کرد.</p>
      <p>آخرین موردی که از این پرونده رو شده درباره یک ضیافت شام با نیت نیکوکارانه در ژانویه ۲۰۱۶ در ایالت آیوواست که در واقع به دست تیم انتخاباتی دونالد ترامپ برگزار شد. ۲.۸ میلیون دلاری که در جریان این مهمانی شام به دست آمد در نهایت به نفع تبلیغات کارزار ریاست جمهوری اقای ترامپ مصرف شد.</p>
      <p>البته این پول به حساب مؤسسات حمایت از کهنه‌سربازان آمریکا ریخته شد، اما دادستان بر این باور است که آقای ترامپ با نمایش عمومی دست و دلبازی خود، از مرز عمل نیکوکارانه و داوطلبانه را با تبلیغات سیاسی مخلوط کرده است.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2018/12/18/ex-fbi-chief-james-comey-says-donald-trump-undermines-rule-of-law-with-lies">رئیس سابق اف بی آی: ترامپ دروغگو است و جمهوری خواهان باید در برابرش بایستند</a>
        </li>
        <li>
          <a href="https://farsi.euronews.com/2018/11/30/trump-ex-lawyer-cohen-pleads-guilty-to-lying-to-congress-about-moscow-tower-project">وکیل سابق ترامپ دروغ‌گویی به کنگره را پذیرفت</a>
        </li>
      </ul>
      <p>به این ترتیب سالین اسکارپولا، قاضی دیوان عالی ایالت نیویورک به جهت آن که دونالد ترامپ مدیریت «بنیاد ترامپ» را بر عهده داشته، او را به پرداخت خسارتی معادل دو میلیون دلار محکوم کرد.</p>
      <p>دفتر خانم لتیشیا جیمز، دادستان این پرونده در بیانیه‌ای که در این زمینه منتشر کرد گفته است که جریمه دریافتی از ترامپ به حساب هشت انجمن خیریه پرداخت خواهد شد.</p>
      <h3>ترامپ: تنها کسی هستم که پول به خیریه می‌دهم و به من حمله می‌کنند</h3>
      <p>دونالد ترامپ به این تصمیم قضایی واکنشی شدیدا منفی نشان داده است.</p>
      <figure>
        <iframe data-src="https://twitter.com/euronewses/status/1192594646691729408" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>وی در بیانیه‌ای که متن آن را روز پنج‌شنبه در توییتر همرسان کرد، آورده است: «دادستان نیویورک عمدا و به دلایل سیاسی توافق را بر هم زده است. [...] من تنها فردی هستم که خودم می‌شناسم، شاید تنها فردی در جهان، که می‌تواند پول زیادی به امور خیریه بدهد، بدون هیچ بهره‌ای، و بعد هم این طوری از طرف سیاستمداران ایالت نیویورک به او حمله کنند.»</p>
      <p>آقای ترامپ در ادامه از این که دو میلیون دلار دوباره به دست «بنیادهای خیریه شایسته» از جمله «موزه یادمان هولوکاست آمریکا» یا سازمان کمک به افراد افسرده موسوم به «یک ساعت بده» (Give on Hour) می‌رسد، ابراز خرسندی کرده است.</p>
      <p>دادستان لتیشیا جیمز گفته است که رئیس جمهوری آمریکا شخصا از حساب‌های بنیاد «استفاده نابجا» کرده است. بر اساس حکم دادگاه، دونالد ترامپ به جز پرداخت جریمه، به دستگاه قضایی آمریکا تعهد داده که از این پس از «رفتارهایی را که منجر به چنین رویدادی شده» پرهیز کند.</p>
      <p>بنیاد ترامپ به دلیل رسوایی‌های مالی در دسامبر ۲۰۱۸ رسما منحل شد.</p>
    </article>
  </body>
</html>