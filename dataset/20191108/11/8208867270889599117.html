<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/motori/sezioni/attualita/2019/11/08/news/truffa_dietro_il_sogno_dell_auto_a_costo_zero_-240589582/"/>
    <meta property="og:site_name" content="Repubblica.it"/>
    <meta property="article:published_time" content="2019-11-08T11:59:00+00:00"/>
    <meta property="og:title" content="Truffa dietro il sogno dell'auto &quot;a costo zero&quot;"/>
    <meta property="og:description" content="Sequestrati 3 milioni di euro. Accuse di evasione fiscale, truffa e autoriciclaggio"/>
  </head>
  <body>
    <article>
      <h1>Truffa dietro il sogno dell'auto "a costo zero"</h1>
      <h2>Sequestrati 3 milioni di euro. Accuse di evasione fiscale, truffa e autoriciclaggio</h2>
      <address>
        <time datetime="2019-11-08T11:59:00+00:00">08 Nov 2019, 11:59</time>
      </address>
      <p>La guardia di finanza di Roma ha eseguito un decreto di sequestro preventivo avente ad oggetto disponibilità finanziarie e immobili per un valore di quasi 3 milioni di euro, emesso nei confronti di M.C., amministratore della V.G. S.r.l. e ideatore di un'offerta commerciale truffa. Gli investigatori hanno infatti svelato un sistema fraudolento dietro al sogno dell'auto 'a costo zero'. Le accuse sono evasione fiscale, truffa e autoriciclaggio.<br/><br/>L'indagato, secondo quanto ricostruito dalle fiamme gialle, proponeva la sottoscrizione di contratti con cui privati o imprese si impegnavano ad acquistare autovetture di colore bianco sulle cui fiancate sarebbero stati applicati messaggi pubblicitari - nonostante il Codice della Strada vieti espressamente l'utilizzo dei mezzi per pubblicità a titolo oneroso - e a pagare circa 7mila euro per servizi aggiuntivi mai corrisposti. A fronte di ciò, la società avrebbe provveduto a corrispondere al contraente 60 rate mensili di importo variabile tra i 340 e i 440 euro, quale rimborso del prezzo di acquisto del veicolo, nonché una quota delle spese per carburante e assicurazione.<br/> <br/>Le indagini, coordinate dalla procura della Repubblica di Roma, nascono da segnalazioni operate dagli acquirenti quando, dalla fine del 2018, all'aumentare dei sottoscrittori dei contratti, la società non ha più proceduto ai rimborsi. Nel corso degli approfondimenti investigativi, i finanzieri del II Gruppo tutela entrate del Nucleo di polizia economico-finanziaria hanno ricostruito un giro d'affari di circa 15 milioni di euro nel triennio 2016-2018, periodo in cui l'impresa ha evaso, attraverso la presentazione di dichiarazioni riportati dati non veritieri, circa 3 milioni di Iva, importo sottoposto a sequestro. Inoltre, nello stesso periodo, utilizzando parte del denaro così illegittimamente ottenuto, l'amministratore avrebbe acquistato, tramite altra società, immobili per circa 1,3 milioni di euro.<br/> </p>
    </article>
  </body>
</html>