<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545588.html/%D8%AC%D8%B2%D8%A6%DB%8C%D8%A7%D8%AA-%D8%A8%DB%8C%D9%85%D9%87-%D8%AD%D9%88%D8%A7%D8%AF%D8%AB-%D8%AF%D8%A7%D9%86%D8%B4-%D8%A2%D9%85%D9%88%D8%B2%DB%8C-%D8%A7%D8%B9%D9%84%D8%A7%D9%85-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T11:01:00+00:00"/>
    <meta property="og:title" content="جزئیات بیمه حوادث دانش آموزی اعلام شد"/>
    <meta property="og:description" content="مدیرکل تعاون و پشتیبانی وزارت آموزش و پرورش جزئیات بیمه حوادث دانش‌آموزی در سال تحصیلی ۹۸- ۹۹ را اعلام کرد."/>
  </head>
  <body>
    <article>
      <h1>جزئیات بیمه حوادث دانش آموزی اعلام شد</h1>
      <address>
        <time datetime="2019-11-08T11:01:00+00:00">08 Nov 2019, 11:01</time>
      </address>
      <p>مدیرکل تعاون و پشتیبانی وزارت آموزش و پرورش جزئیات بیمه حوادث دانش‌آموزی در سال تحصیلی ۹۸- ۹۹ را اعلام کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ گودرز کریمی‌فر در گفت‌وگو با ایسنا، در این باره اظهار کرد: وزارت آموزش و پرورش در سال تحصیلی ۹۸- ۹۹ کلیه دانش آموزان و کارکنان خود را تحت پوشش بیمه حوادث، درمان مازاد و مسئولیت مدنی بیمه‌شدگان در قبال یکدیگر اعم از مدیران، دست اندرکاران آموزش و پرورش، دانش آموزان و اشخاص ثالث قرار داده است.</p>
      <p>  وی افزود: بیمه نامه حوادث دانش‌آموزی شامل دو بخش است که مورد نخست تعهدات در بخش حادثه و درمان مازاد دانش آموزی به صورت شبانه روزی در داخل یا خارج از مدرسه است.   مدیرکل تعاون و پشتیبانی وزارت آموزش و پرورش تعهدات این بخش را اعلام کرد و گفت: جبران غرامت فوت ناشی از حادثه به میزان ۱۰۰/۰۰۰/۰۰۰ ریال، جبران غرامت نقص عضو ناشی از حوادث به میزان ۱/۰۰۰/۰۰۰/۰۰۰ ریال، هزینه درمان سرپایی و بیمارستانی ناشی از هر حادثه به میزان ۲۰/۰۰۰/۰۰۰ ریال، هزینه درمان اعمال جراحی ناشی از بیماری مازاد بر سهم بیمه پایه به میزان ۲۰/۰۰۰/۰۰۰ ریال، هزینه خرید و پیوند کلیه به میزان ۳۰/۰۰۰/۰۰۰ ریال، جبران هزینه‌های کاشت حلزون برای ۱۰۰ نفر به صورت متمرکز در کل کشور برای هر نفر ۱۰۰/۰۰۰/۰۰۰ ریال، جبران ۳۰ مورد غرامت فوت ناشی از بیماری (غیرحادثه) که در مدرسه اتفاق افتاده باشد به صورت متمرکز به ازای هر دانش آموز ۱۰۰/۰۰۰/۰۰۰ ریال و جبران کمک هزینه خرید ۲۰۰ دستگاه سمعک به صورت متمرکز در کل کشور برای هر دانش آموز به میزان ۲۰/۰۰۰/۰۰۰ ریال از این جمله است.   کریمی‌فر بخش دوم بیمه نامه حوادث دانش‌آموزی را طرح جامع مسئولیت مدنی بیمه شدگان در قبال یکدیگر (مدیران، کارکنان، دانش آموزان) و اشخاص ثالث در فضاهای آموزشی و پرورشی و اماکن متعلق به آموزش و پرورش، اردوهای دانش‌آموزی و راهیان نور دانست و گفت: جبران غرامت فوت ناشی از حادثه در حد دیه کامل، جبران غرامت نقص عضو ناشی از حادثه بر مبنای نقص عضو و رای مراجع ذی‌صلاح تا حد دیه کامل، هزینه درمان سرپایی و بیمارستانی ناشی از حادثه به میزان ۱۰۰/۰۰۰/۰۰۰ ریال، جبران سایر هزینه‌های درمان ناشی از حوادث بیمه شدگان به میزان ۵۰۰/۰۰۰/۰۰۰ ریال برای هر نفر به صورت متمرکز در کل کشور به تعداد ۴۰ نفر و پرداخت دیه (تعدد دیات) برای پنج نفر از جمله تعهدات است.</p>
    </article>
  </body>
</html>