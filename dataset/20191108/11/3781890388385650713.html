<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740689"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T11:50:00+00:00"/>
    <meta property="og:title" content="เด้งผกก.เมืองนครราชสีมา ปมจับกระทงลิขสิทธิ์เด็กหญิง"/>
    <meta property="og:description" content="ผบช.ภ.3 ลงนามสั่งให้ พ.ต.อ.คเชนทร์ เสตะปุตตะ ผกก.สภ.เมืองนครราชสีมา ไปช่วยราชการ ศปก.ภาค 3 เป็นเวลา 30 วัน หลังเกิดกรณีวิพากษ์วิจารณ์จับลิขสิทธิ์กระทงลายการ์ตูนเด็กหญิง 15 ปี เรียกปรับ 5 หมื่น ลดเหลือ 5 พัน "/>
  </head>
  <body>
    <article>
      <h1>เด้งผกก.เมืองนครราชสีมา ปมจับกระทงลิขสิทธิ์เด็กหญิง</h1>
      <address>
        <time datetime="2019-11-08T11:50:00+00:00">08 Nov 2019, 11:50</time>
      </address>
      <p>
        <b>ผบช.ภ.3 ลงนามสั่งให้ พ.ต.อ.คเชนทร์ เสตะปุตตะ ผกก.สภ.เมืองนครราชสีมา ไปช่วยราชการ ศปก.ภาค 3 เป็นเวลา 30 วัน หลังเกิดกรณีวิพากษ์วิจารณ์จับลิขสิทธิ์กระทงลายการ์ตูนเด็กหญิง 15 ปี เรียกปรับ 5 หมื่น ลดเหลือ 5 พัน </b>
      </p>
      <p>จากกรณีโลกออนไลน์เกิดกระแสวิจารณ์อย่างหนัก หลังตัวแทนลิขสิทธิ์ล่อซื้อกระทงลายการ์ตูนจากเด็กหญิง 15 ปี และนำตำรวจเข้าจับกุมตอนนัดส่งของ พร้อมเรียกปรับเป็นเงิน 50,000 บาท แต่ทางผู้ปกครองขอต่อรองจ่ายเพียง 5,000 บาท ขณะที่ พ.ต.อ.คเชนทร์ เสตะปุตตะ ผกก.สภ.เมืองนครราชสีมา ชี้แจงว่าเรื่องดังกล่าวเจ้าหน้าที่ตำรวจได้ทำหน้าที่ตามขั้นตอนของกฎหมายและยังช่วยไกล่เกลี่ยให้เรื่องจบลงด้วยดี <br/><br/>ล่าสุดวันที่ 8 พ.ย. พล.ต.ท. พูนทรัพย์ ประเสริฐศักดิ์ ผบช.ภ.3 ได้ลงนามในคำสั่งให้ พ.ต.อ.คเชนทร์ เสตะปุตตะ ผกก.สภ.เมืองนครราชสีมา ไปปฏิบัติหน้าที่ศูนย์ปฏิบัติการส่วนหน้า สำนักงานตำรวจภูธรภาค 3 นครราชสีมา เป็นเวลา 30 วัน โดยให้ พ.ต.อ.สนธยา แต่แดงเพชร รอง ผบก.ภ.จว.นครราชสีมา ไปรักษาการในตำแหน่ง ผกก.สภ.เมืองนครราชสีมา แทน<br/><br/>ขณะที่ตลอดทั้งวันที่ สภ.เมืองนครราชสีมา พบว่ายังประชาชนที่ได้รับความเดือดร้อนหลังถูกจับเรื่องละเมิดลิขสิทธิ์ในหลายพื้นที่ทยอยเข้ามาแสดงตัวเพื่อแจ้งความดำเนินคดีกับกลุ่มผู้แอบอ้างดังกล่าวอย่างต่อเนื่อง คาดยอดทะลุ 40 รายในวันนี้<br/><br/>ด้าน พล.ต.ต.สุจินต์ นิจพานิชย์ ผบก.ภ.นครราชสีมา เปิดเผยว่า หากผู้เสียหายต้องการเข้าแจ้งความกลับให้เข้าพบพนักงานสอบสวนได้ โดยได้มีการตั้งทีมพนักงานสอบสวนขึ้นเตรียมรับเรื่องจำนวน 21 นาย และมีทนายจากสภาทนายความช่วยดูรายละเอียดของเอกสารต่างๆ เพื่อความรอบคอบด้วย นอกจากนี้ยังได้แต่ตั้งทีมสอบสวนอีก 16 นาย เพื่อคลี่คลายคดีดังกล่าว <br/><br/><b><a href="https://www.dailynews.co.th/regional/740626">ชี้หมีในกระทงไม่ใช่'รีลัคคุมะ' ซ้ำถูกเลิกสัญญาไร้สิทธิจับ</a></b>        </p>
    </article>
  </body>
</html>