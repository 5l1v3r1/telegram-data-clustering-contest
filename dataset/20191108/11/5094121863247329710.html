<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/utyrany-marecek-ma-pomnicek-vybralo-se-na-nej-ve-sbirce-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-08T11:00:00+00:00"/>
    <meta property="og:title" content="Utýraný Mareček z Loun má pomníček. Vybralo se na něj ve sbírce"/>
    <meta property="og:description" content="Chlapec Marek Pulec, který měsíc před svými třetími narozeninami zemřel letos v únoru v Lounech na následky týrání, má svůj pomníček. Ve středu vyrostl na hřbitově v pražských Vinohradech, náklady na jeho vybudování a dlouhodobý pronájem místa pokryl výtěžek z veřejné sbírky. Dosáhly 67 tisíc korun."/>
  </head>
  <body>
    <article>
      <h1>Utýraný Mareček z Loun má pomníček. Vybralo se na něj ve sbírce</h1>
      <address><time datetime="2019-11-08T11:00:00+00:00">08 Nov 2019, 11:00</time> by <a rel="author">Petr Kinšt</a></address>
      <p>Žulovému pomníčku vévodí obelisk ve tvaru srdce se jménem chlapce, datem jeho narození a úmrtí a nápis „V našich srdcích zůstaneš navždy“. Do podstavce pod ním jsou vytesaná slova „Vzpomeňme na tomto místě i na další děti, které zemřely násilnou smrtí“. Pomníček chlapce má totiž kromě lounské tragédie upozorňovat i na další podobné smutné události.</p>
      <p>I proto si iniciátoři myšlenky vybrali jako pietní místo Vinohrady. „Smrt Marečka je důsledkem celospolečenského problému. Kvůli sbírce na jeho pomníček jsme založili spolek, tomuto tématu se ale budeme věnovat dál. Chceme, aby si lidé ve svém okolí více všímali těchto věcí a případně se nebáli na ně upozornit,“ sdělila Kateřina Majdyšová ze Zlínska, která u zrodu spolku s názvem Nebuďme lhostejní stojí.</p>
      <figure>
        <img src="https://g.denik.cz/54/ed/tyrani-marecek-louny-soud-usti-20190801-7_denik-150-3x2.jpg"/>
      </figure>
      <aside>
        <a href="https://zatecky.denik.cz/zlociny-a-soudy/za-utyrani-dvouleteho-marecka-z-loun-si-muz-odsedi-16-let-zalobce-chce-vic-20191015.html">Za utýrání dvouletého Marečka z Loun si otčím odsedí 16 let. Žalobce chce víc Přečíst článek ›</a>
      </aside>
      <p>„Jako mnoho dalších lidí jsem tuto tragédii sledovala v médiích. A i když se to stalo v Lounech, což je od nás druhá strana republiky, hluboce nás to s manželem zasáhlo,“ vysvětila Majdyšová své pohnutky.</p>
      <p>Sbírka běžela od května letošního roku. Přispěly desítky dárců, většina stokorunami, někteří dali tisíce. Celkem se vybralo 67 tisíc korun, z čehož 52 tisíc korun stálo vybudování pomníčku a 14,7 tisíce pronájem hrobového místa na dvacet let. Ostatky Marečka u pomníčku uloženy nejsou, rozptýlené jsou jinde.</p>
      <h3>Únorová tragédie</h3>
      <p>Mareček zemřel v Lounech letos 12. února. Jeho otčíma Josefa K. za zločin těžkého ublížení na zdraví s následkem smrti poslal v říjnu Krajský soud v Ústí nad Labem do vězení na 16 let. Rozsudek není pravomocný. Státní zástupce se proti němu na místě odvolal, požaduje přísnější potrestání. Původně byl 21letý muž obžalován z vraždy. „Chci zdůraznit trýznivost, surovost a dobu, po kterou trýznění probíhalo včetně smrti nezletilého,“ vyjmenoval státní zástupce Vladimír Jan důvody, proč s rozsudkem nesouhlasí.</p>
      <p>Trest hrozí také matce utýraného Marečka. Čelí obžalobě za neposkytnutí pomoci a ohrožování výchovy dítěte. Je možné, že také u ní se právní kvalifikace ještě změní.</p>
      <figure>
        <img src="https://g.denik.cz/12/da/louny-pietni-pochod-tyrani-marecek-25_denik-150-3x2.jpg"/>
      </figure>
      <aside>
        <a href="https://zatecky.denik.cz/zpravy_region/odkaz-marecka-poslanci-chteji-vice-prevence-tresty-zustanou-20190614.html">Odkaz utýraného Marečka: Poslanci chtějí více prevence, tresty zůstanou Přečíst článek ›</a>
      </aside>
    </article>
  </body>
</html>