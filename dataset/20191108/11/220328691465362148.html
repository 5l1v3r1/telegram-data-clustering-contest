<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/v-irlandiya-podgonikha-kamionite-s-blgarska-registratsiya-406175.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-08T11:41:00+00:00"/>
    <meta property="og:title" content="В Ирландия подгониха камионите с БГ регистрация"/>
    <meta property="og:description" content="Властите поддържат връзка с българските органите на реда"/>
  </head>
  <body>
    <article>
      <h1>В Ирландия подгониха камионите с БГ регистрация</h1>
      <address><time datetime="2019-11-08T11:41:00+00:00">08 Nov 2019, 11:41</time> by <a rel="author">Редактори</a></address>
      <p>Полицията в Ирландия стартира акция срещу превозвачески компании, които оперират в граничния район, като вниманието е съсредоточени върху „български маршрути за контрабанда“, за които се смята, че се използват от престъпници за нелегален внос в страната, съобщи днес ирландското издание „Джърнъл“.</p>
      <p>Вчера органите на реда потвърдиха за значителен брой обиски в района на Монахан (северната част на Ирландия), извършени от Бюрото за незаконно придобито имущество. Конфискувани са голям брой превозни средства и документация.</p>
      <p>Акцията не е свързана с разследването на трагедията с камиона-ковчег с българска регистрация в Есекс, подчертава полицията. Но тя е получила значителна информация за предполагаеми незаконни контрабандни операции, извършвани преди около две седмици по границата със Северна Ирландия.</p>
      <p>Източници, запознати с разследването, заявяват, че „значителна информация“ е предадена на полицията в Ирландия и Северна Ирландия за незаконна търговия от регистрирани в България превозни средства и ирландския пазар.</p>
      <p>В рамките на разследването е конфискуван регистриран в България ТИР.</p>
      <p>Около 20 банкови сметки с над 200 000 евро са запорирани. Конфискувани са още автомобили, документи, електронни устройства и пари в брой.</p>
      <p>Ирландската полиция заяви, че разследването е от миналата година, но от две седмици е получило нов тласък. Органите на реда отдавна имат подозрения към регистрираните в България, много от тях във Варна, превозни средства, които оперират в Ирландия.</p>
      <p>Вчерашните обиски са свързани с дейността на семейство, което има компании в Ирландия, в Северна Ирландия и в България.</p>
      <p>Властите поддържат връзка с българските органите на реда.</p>
    </article>
  </body>
</html>