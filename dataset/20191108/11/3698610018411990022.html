<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/POLITICS/zastupnik-bogdana-nepublichno-vidviduvav-ofis-horoshkovskogo-shemi-328911_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T11:07:00+00:00"/>
    <meta property="og:title" content="Заступник Богдана непублічно відвідував офіс Хорошковського – &quot;Схеми&quot;"/>
    <meta property="og:description" content="Як заявляли в ОП, Валерій Хорошковський сьогодні виконує роль консультанта влади щодо питань розвитку української митниці."/>
  </head>
  <body>
    <article>
      <h1>Заступник Богдана непублічно відвідував офіс Хорошковського – "Схеми"</h1>
      <h2>Як заявляли в ОП, Валерій Хорошковський сьогодні виконує роль "консультанта" влади щодо питань розвитку української митниці.</h2>
      <address>
        <time datetime="2019-11-08T11:07:00+00:00">08 Nov 2019, 11:07</time>
      </address>
      <p>Заступник керівника Офісу президента (ОП) Андрій Смирнов непублічно приїздив до офісу бізнесмена та політика часів Віктора Януковича <a href="https://dt.ua/POLITICS/horoshkovskiy-z-partiyi-tigipka-ne-vvazhaye-rosiyu-agresorom-154034_.html"><b>Валерія Хорошковського</b></a>, йдеться у новому розслідуванні програми <a href="https://www.radiosvoboda.org/a/news-schemes-smyrnov-khoroshkovskyy/30258751.html">"Схеми: корупція в деталях"</a>.</p>
      <p>Ввечері 30 жовтня з ОП виїхав автомобіль Skoda Superb, зареєстрований на Держуправління справами, і приїхав до будівлі, де розташований офіс Хорошковського. Поруч із будівлею перебувало авто й самого експолітика. Із відомчої автівки вийшов Смирнов, його зустріли охоронці Хорошковського та провели до входу в будівлю через паркінг, зазначають журналісти.</p>
      <p>Далі автомобіль супроводу Хорошковського перекрив дорогу журналістам. Відомча автівка та кортеж Хорошковського залишили офіс за годину. У коментарі журналістам Смирнов повідомив, що помітив автівку "Схем", й підтвердив перебування у будинку, де розташувався офіс Хорошковського. Однак відмовився коментувати, чи приїздив він на зустріч саме з колишнім політиком.</p>
      <p>Своєю чергою Хорошковський уникнув прямої відповіді на запитання, але і не став спростовувати факту зустрічі з представником Офісу Володимира Зеленського. Він сказав, що є приватною особою й не мусить звітувати про свої зустрічі.</p>
      <figure>
        <iframe src="https://www.youtube.com/embed/XfOe1iAU21U" width="640" height="360" data-service="Youtube" scrolling="no"/>
      </figure>
      <p>Відомий своєю адвокатською діяльністю Смирнов став заступником керівника ОП Андрія Богдана у вересні. Його клієнтами були, зокрема, колишній голова фракції Партії регіонів Олександр Єфремов й ексміністерка юстиції Олена Лукаш.</p>
      <p>Хорошковський – політик та бізнесмен, колишній власник телеканалу "Інтер". Обіймав різні посади в уряді Віктора Януковича, за президентства Віктора Ющенка й Віктора Януковича, в уряді Миколи Азарова. Залишив Україну наприкінці 2012 року. Після обрання Володимира Зеленського новим президентом України Хорошковського знову помітили в урядових кварталах.</p>
      <p>10 жовтня журналісти програми "Схеми" повідомили про те, що <a href="https://dt.ua/POLITICS/zelenskiy-ne-nazvav-meta-zustrichey-iz-horoshkovskim-na-bankoviy-shemi-325966_.html"><b>Хорошковський регулярно відвідує ОП</b></a>. Він сам підтвердив, що мав зустрічі із президентом, мету не назвав. Згодом Андрій Богдан підтвердив, що колишній голова Державної митної служби й ексвіцепрем'єр-міністр <a href="https://dt.ua/POLITICS/horoshkovskiy-konsultuye-nas-schodo-pitan-mitnici-bogdan-327975_.html"><b>Хорошковський "консультує" нову владу</b></a> з питань роботи митниці.</p>
      <footer>За матеріалами: <a href="https://dt.ua/go/aHR0cDovL3d3dy5yYWRpb3N2b2JvZGEub3Jn">Радіо Свобода</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>