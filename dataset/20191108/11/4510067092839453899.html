<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-48/se-lucreaza-la-construirea-unei-gradinite-in-parcul-industrial-i-afla-cand-va-fi-gata-foto-152636.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-08T11:22:00+00:00"/>
    <meta property="og:title" content="Se lucrează la construirea unei grădiniţe în Parcul Industrial I. Află când va fi gata (FOTO)"/>
    <meta property="og:description" content="Construcția viitoarei creșe și grădinițe din Parcul Industrial I din Șoseaua Borșului a ajuns în faza turnării plăcii de beton peste parter. Lucrările, în valoare de 5 milioane lei, sunt realizate de o asociere de firme reprezentată de Drum Asfalt. Viitoarea instituție de învățământ preșcolar va găzdui 120 copii."/>
  </head>
  <body>
    <article>
      <h1>Se lucrează la construirea unei grădiniţe în Parcul Industrial I. Află când va fi gata (FOTO)</h1>
      <address><time datetime="2019-11-08T11:22:00+00:00">08 Nov 2019, 11:22</time> by <a rel="author" href="https://www.ebihoreanul.ro/contact/Dan%20Simai#redactia_form" target="_blank">Dan Simai</a></address>
      <slideshow>
        <figure>
          <img src="https://www.ebihoreanul.ro/modules/news/files/lucrari_gradinita.jpg"/>
        </figure>
        <figure>
          <img src="https://www.ebihoreanul.ro/modules/news/files/gradinita_parc_industrial_01.jpg"/>
        </figure>
        <figure>
          <img src="https://www.ebihoreanul.ro/modules/news/files/gradinita_parc_industrial_02.jpeg"/>
        </figure>
        <figure>
          <img src="https://www.ebihoreanul.ro/modules/news/files/gradinita_parc_industrial_03.jpeg"/>
        </figure>
        <figure>
          <img src="https://www.ebihoreanul.ro/modules/news/files/gradinita_parc_industrial_04.jpeg"/>
        </figure>
      </slideshow>
      <p>
        <b>Construcţia viitoarei creşe şi grădiniţe din Parcul Industrial I din Şoseaua Borşului a ajuns în faza turnării plăcii de beton peste parter.</b>
      </p>
      <p>Lucrările, începute pe 3 iulie, au cuprins printre altele realizarea unei săpături adânci de 3,8 metri pentru realizarea fundaţiilor, turnarea fundaţiilor şi a plăcii de beton de la parter precum şi construirea stâlpilor de la parter.</p>
      <p>"În prezent, constructorul execută lucrări de cofrare în vederea turnării plăcii din beton peste parter", se menţionează într-un comunicat al Primăriei.</p>
      <p>Imobilul cu un etaj va găzdui pe jumătate din suprafaţa parterului zona de creşă, iar la primul nivel şi parţial la parter partea de grădiniţă.</p>
      <p>Viitoarea instituţie de învăţământ preşcolar va găzdui 120 de copii, dintre care 40 de micuţi de creşă şi 80 de grădiniţă.</p>
      <p>În cadrul investiţiei vor fi asigurate inclusiv dotările şi echipamentele necesare de la măsuţe, dulăpioare şi pătuţuri la mese de înfăşat, echipamente de joacă şi mobilier pentru personal.</p>
      <p>Lucrările de construire a noii grădiniţe, în valoare de 5 milioane lei, au fost atribuite prin licitaţie unei asocieri de firme formate din companiile de construcţii Drum Asfalt (90%) şi Trameco (8,36%) respectiv proiectantul Novartis (1,64%).</p>
      <p>Termenul de finalizare a investiţiei este de doi ani.</p>
      <p>Grădiniţa din Parcul Industrial este menită să le ofere celor 5.000 de angajaţi de pe platforma industrială posibilitatea să îşi ducă copiii la o instituţie preşcolară cât mai aproape de locul de muncă.</p>
      <figure>
        <img src="https://www.ebihoreanul.ro/user_files/proiect_gradinita.jpeg"/>
      </figure>
    </article>
  </body>
</html>