<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/world/2019/11/08/pechat-turcite-napuskat-turciia-idvat-siriicite.428953"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T11:33:00+00:00"/>
    <meta property="og:title" content="Печат: Турците напускат Турция, идват сирийците"/>
    <meta property="og:description" content="Ердоган: Няма да забравим покровителите на тероризма | Dnes.bg"/>
  </head>
  <body>
    <article>
      <h1>Печат: Турците напускат Турция, идват сирийците</h1>
      <h2>Ердоган: Няма да забравим покровителите на тероризма</h2>
      <address><time datetime="2019-11-08T11:33:00+00:00">08 Nov 2019, 11:33</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>"Сирийците идват, турците си заминават", пише в заглавие турският в. "Сонсьоз", като публикува данни, според които броят на турците, напускащи Турция, се е увеличил с 20 на сто през 2018 г. спрямо предходната година.</p>
      <p>По данни на турското президентство през 2018 г. броят на емигриралите турци е достигнал 137 хиляди души, или с 20 процента повече отколкото през 2017 г., предава БТА.</p>
      <p>Службата за управление на миграцията същевременно отчита, че броят на сирийците, получили право на временна закрила в Турция, се е увеличил с близо 60 хиляди души през 2019 г. - от 3,62 милиона през 2018 г. на 3,68 милиона към 31 октомври т.г.</p>
      <p>"Йени шафак" пише за "Спор заради Турция" в Сената на САЩ. "Потвърждаването на посещението на турския президент Реджеп Тайип Ердоган задейства нов спор за Турция в САЩ. Група сенатори, желаещи да саботират визитата, поискаха да започнат разискване на проектозакона със санкции срещу Турция по време на посещението на Ердоган. Администрацията на Тръмп, която не желае възникването на криза, попречи на инициативата", обобщава изданието, цитирано от БТА.</p>
      <p>"Йени шафак" цитира изказвания на американски сенатори, онагледяващи очерталата се картина. Сенаторът от Мериленд Крис Ван Холен, който заедно със сенатора републиканец Линдзи Греъм беше сред архитектите на проектозакона със санкции срещу Турция, е поискал поканата за посещението на Ердоган на 13 ноември изобщо да бъде анулирана.</p>
      <p>Председателят на сенатската Комисия за външните отношения Джим Риш не смята, че би било добра идея проектът със санкции да бъде разглеждан, докато Ердоган е в САЩ. "Надявахме се да започнем да дискутираме проекта, но имам усещането, че президентът не иска да се прави нищо, докато Ердоган е тук", каза на свой ред Боб Менендес, говорейки от името на демократите.</p>
      <p>Проектозаконът със санкции срещу Турция вече мина през Камарата на представителите, но е нужно и одобрението на Сената. Последната дума обаче е на президента Доналд Тръмп, който има право на вето, отбелязва турският вестник.</p>
      <p>"Няма да забравим приятелите на терористите", пише в заглавие днес в. "Милят", цитирайки думи на президента Ердоган в Будапеща по време на посещение вчера. Изказването е сред акцентите на турския печат тази сутрин.</p>
      <p>"Няма да забравим онези, които с цената на това да се изправят срещу Турция, покровителстват тероризма, онези, които разтварят обятия за наемни убийци", каза Ердоган, засягайки въпроса за критиките към Турция заради военната й операция в Сирия. Същевременно той използва случая да благодари "на всички приятелски държави, които още от първия миг на операцията проявиха силна солидарност с Турция".</p>
    </article>
  </body>
</html>