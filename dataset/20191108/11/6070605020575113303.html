<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/Colau-activara-multiconsulta-sentencia-definitiva_0_2340366063.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T11:35:51+00:00"/>
    <meta property="og:title" content="Colau no activarà la multiconsulta fins a tenir una sentència definitiva"/>
    <meta property="og:description" content="L'Ajuntament veu &quot;motivacions polítiques&quot; en la resolució del TSJC i hi presentarà recurs de cassació"/>
  </head>
  <body>
    <article>
      <h1>Colau no activarà la multiconsulta fins a tenir una sentència definitiva</h1>
      <h2>L'Ajuntament veu "motivacions polítiques" en la resolució del TSJC i hi presentarà recurs de cassació</h2>
      <address>
        <time datetime="2019-11-08T11:35:51+00:00">08 Nov 2019, 11:35</time>
      </address>
      <p>L'Ajuntament de Barcelona no celebrarà consultes ciutadanes fins que hagi esvaït tots els dubtes judicials. <a href="https://www.ara.cat/societat/TSJC-tomba-reglament-multiconsultes-multiconsulta-Colau-permis-govern-espanyol_0_2339766217.html">Una sala contenciosa administrativa del Tribunal Superior de Justícia de Catalunya (TSJC) ha tombat el reglament que feia possible la multiconsulta</a> dissenyada per l'equip d'Ada Colau, i el consistori, que veu "motivacions polítiques" al darrere d'aquesta sentència, ja ha anunciat que presentarà un recurs de cassació contra la resolució. No aprofitarà, però, el període de suspens per accelerar aquesta consulta, que, tal com es va aprovar el mandat passat, <a href="https://www.ara.cat/societat/Polemica-acomiadament-visualitzadors-turistics-Barcelona_0_2112988883.html"> preguntarà als barcelonins sobre la municipalització de l'aigua i sobre el canvi de nom de la plaça Antonio López pel d'Idrissa Diallo</a> –un migrant que va morir al CIE el 2012– i que podria incorporar les preguntes que superessin de nou el tràmit de la recollida de firmes i aval del ple.</p>
      <p>El regidor de Drets de Ciutadania i Participació de Barcelona, Marc Serra, ha assegurat avui que, tot i que tècnicament està tot a punt per fer-la, l'arrencada del mandat se centrarà en el procés participatiu per donar forma al Pla d'Actuació Municipal (PAM), el full de ruta per als pròxims quatre anys. El govern municipal, ha dit, continua convençut de fer la multiconuslta, però la plantejarà quan s'hagi aclarit tota la controvèrsia judicial.</p>
      <p>
        <a href="https://www.ara.cat/societat/Polemica-acomiadament-visualitzadors-turistics-Barcelona_0_2112988883.html">Barcelona salva la multiconsulta per al mandat que ve</a>
      </p>
      <p>El regidor ha defensat que, després d'analitzar el text de la sentència, el que més els ha sorprès no són els arguments que s'utilitzen per tombar el reglament de participació, sinó la conseqüència de declarar-lo nul i no obligar a, per exemple, modificar un article concret. El tribunal, que ha acceptat la demanda que va presentar Abogados Catalanes, considera que la  normativa del consistori no garanteix que es demani permís al govern espanyol abans de tirar endavant les multiconsultes i apunta, també, que el text final aprovat incloïa modificacions "en aspectes substancials" sense que després sortissin de nou a informació pública. Per a Serra, la sentència és "clarament inconsistent" i "incongruent" en les conclusions. </p>
      <p>
        <a href="https://www.ara.cat/societat/TSJC-tomba-reglament-multiconsultes-multiconsulta-Colau-permis-govern-espanyol_0_2339766217.html">El TSJC tomba el reglament de les multiconsultes de Colau</a>
      </p>
      <p>Serra ha defensat que el període d'exposició pública no es va allargar després dels canvis introduïts al reglament fruit de les al·legacions de l'oposició i les entitats perquè no canviaven el sentit general del text. Pel que fa a l'autorització del govern espanyol, el regidor ha defensat que el mateix redactat del reglament diu que s'ha de complir la legislació, tot i no detallar com ha de ser tot el procediment previ a les consultes, i que "no es pot considerar il·legal". Per a Serra, darrere de la sentència hi ha "motivacions polítiques" per evitar que la ciutadania pugui respondre sobre temes sensibles com el de la municipalització de l'aigua. </p>
    </article>
  </body>
</html>