<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620442/%D8%AA%D9%87%D8%B1%D8%A7%D9%86%DB%8C%E2%80%8C%D9%87%D8%A7-%D9%81%D8%B1%D8%AF%D8%A7-%D8%A2%D9%85%D8%A7%D8%AF%D9%87-%D8%AB%D8%A8%D8%AA%E2%80%8C%D9%86%D8%A7%D9%85-%D8%AF%D8%B1-%D8%B3%D8%A7%DB%8C%D8%AA-%D9%85%D8%B3%DA%A9%D9%86-%D9%85%D9%84%DB%8C-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T11:06:00+00:00"/>
    <meta property="og:title" content="تهرانی‌ها فردا آماده ثبت‌نام در سایت مسکن ملی باشند"/>
    <meta property="og:description" content="معاون مسکن وزیر راه و شهرسازی از آغاز ثبت نام طرح اقدام ملی مسکن از روز شنبه در بیش از ١٠ استان کشور خبرداد و گفت: تهرانی ها تا یک ماه آینده می‌توانند در طرح اقدام ملی مسکن ثبت نام کنند."/>
  </head>
  <body>
    <article>
      <h1>تهرانی‌ها فردا آماده ثبت‌نام در سایت مسکن ملی باشند</h1>
      <address>
        <time datetime="2019-11-08T11:06:00+00:00">08 Nov 2019, 11:06</time>
      </address>
      <p>
        <i>معاون مسکن وزیر راه و شهرسازی از آغاز ثبت نام طرح اقدام ملی مسکن از روز شنبه در بیش از ١٠ استان کشور خبرداد و گفت: تهرانی ها تا یک ماه آینده می‌توانند در طرح اقدام ملی مسکن ثبت نام کنند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«محمود محمودزاده» افزود: از روز شنبه ۱۸ آبان ماه ثبت نام از متقاضیان خرید خانه در طرح اقدام ملی آغاز می شود.</p>
      <p>وی اظهارداشت: همچنین هموطنان در استان‌های سیستان و بلوچستان، قم، خراسان شمالی و جنوبی در همین هفته می‌توانند با مراجعه به سامانه ثبت نام اقدام به بارگذاری مدارک خود اقدام کنند.</p>
      <p>به گفته معاون مسکن وزیر راه و شهرسازی، استان‌های گلستان، کهکیلویه و بویر احمد و کردستان نیز در هفته دوم و بدین ترتیب استان‌های همدان، یزد و چهارمحال و بختیاری نیز وارد پروسه ثبت نام خواهند شد.</p>
      <p>وی در خصوص زمان ثبت نام مردم تهران در طرح اقدام ملی مسکن گفت: تهرانی‌ها هم تا یک ماه دیگر می‌توانند در طرح اقدام ملی مسکن ثبت نام کنند.</p>
      <p>محمودزاده تصریح کرد: سه شهر جدید اطراف تهران شامل پردیس، پرند و اندیشه برای ساخت خانه‌های طرح اقدام ملی انتخاب شده است و پایتخت نشینان در این سه شهر صاحب خانه در طرح اقدام ملی می شوند. ضمن اینکه در شهرستان‌های استان تهران نیز خانه برای ساکنان شهرهای مذکور ساخته خواهد شد.</p>
      <p>وی گفت: به دلیل سیاست کنترل جمعیت، خانه‌های طرح اقدام ملی در کلان شهر تهران ساخته نخواهد شد بلکه این خانه‌ها در شهرهای جدید اطراف تهران ساخته می‌شود.</p>
      <p>محمودزاده ادامه داد: اکنون١٨٠ هزار واحد از این طرح در مراحل ساخت قرار دارد و گفت: قرار است ٤٠٠ هزار واحد خانه در طرح اقدام ملی مسکن در مدت دو سال ساخته و به مردم تحویل شود.</p>
      <p>معاون مسکن وزیر راه و شهرسازی در خصوص میزان آورده مردم، قیمت زمین و قیمت نهایی هر واحد آپارتمان در این طرح گفت: جزییات بیشتر روز شنبه و در مراسم رونمایی از این طرح اعلام خواهد شد.</p>
    </article>
  </body>
</html>