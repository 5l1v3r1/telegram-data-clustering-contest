<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980817018.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-08T13:02:00+00:00"/>
    <meta property="og:title" content="۳ بازیکن با نام و نام خانوادگی مشابه در یک تیم ملی"/>
    <meta property="og:description" content="کشور آفریقایی مالی از این پس با دردسری جالب در رقابت‌های ملی شرکت خواهد کرد."/>
  </head>
  <body>
    <article>
      <h1>۳ بازیکن با نام و نام خانوادگی مشابه در یک تیم ملی</h1>
      <address>
        <time datetime="2019-11-08T13:02:00+00:00">08 Nov 2019, 13:02</time>
      </address>
      <p>کشور آفریقایی مالی از این پس با دردسری جالب در رقابت‌های ملی شرکت خواهد کرد.<br/>به گزارش خبرگزاری تسنیم، با تصمیم جدید آداما ترائوره، بازیکن تیم فوتبال ولورهمپتون برای بازی در تیم ملی مالی، تعداد «آداما ترائوره» های مالی به سه نفر افزایش یافت!</p>
      <p>ستاره محصول آکادمی فوتبال بارسلونا در نهایت تصمیم گرفت در رده بزرگسالان برای تیم ملی مالی به میدان برود. ترائوره که متولد هوسپیتالت در ایالت کاتالونیاست، فوتبالش را از آکادمی لاماسیای بارسلونا آغاز کرد و برای تمام رده‌های پایه اسپانیا به میدان رفت.</p>
      <p>او که نتوانست به تیم اول بارسلونا راه یابد، سال 2015 به استون‌ویلا پیوست و سپس راهی میدلزبرو و ولورهمپتون شد. آداما بیش از 60 بازی برای تیم دوم بارسلونا انجام داد و یک بازی رسمی با پیراهن بارسا را نیز در کارنامه دارد.</p>
      <p>در مقطعی گفته می‌شد او یکی از پدیده‌های بارسا خواهد شد، اما در نهایت روند پیشرفت او مورد توجه لوئیس انریکه، سرمربی وقت آبی‌واناری‌ها قرار نگرفت. ترائوره پس از جدایی از بارسا روزهای تقریباً خوبی را در لیگ انگلیس پشت سر گذاشته است و پس از اینکه اطمینان یافت در برنامه سرمربی اسپانیا جایی ندارد در نهایت تصمیم گرفت برای مالی، کشور زادگاه والدینش به میدان برود.  </p>
      <p>او می‌تواند در مرحله مقدماتی جام ملت‌های آفریقا 2021 در ترکیب تیم ملی مالی قرار بگیرد. آداما روزهای بسیار خوبی را در وولوز سپری می‌کند و چندی پیش در برتری خیره‌کننده تیمش برابر سیتی، زننده دو گل بود.  </p>
      <p>بازیکن کناری 23 ساله در سال 2014 این شانس را داشت تا برای تیم ملی مالی به میدان برود، اما ترجیح داد به خاطر اسپانیا صبر کند. نکته بسیار جالب اینکه اگر او برای مالی به میدان برود، سومین آداما ترائوره این تیم خواهد بود! دو آدامای دیگر تیم ملی مالی در عضویت باشگاه متز فرانسه قرار دارند.</p>
    </article>
  </body>
</html>