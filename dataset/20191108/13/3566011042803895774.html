<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545580.html/%D8%A2%DB%8C%D8%A7-%D8%AF%DB%8C%DA%AF%D8%B1-%D8%A7%D8%B2-%D9%85%D8%A7%D8%B2%D9%86%D8%AF%D8%B1%D8%A7%D9%86-%DA%86%DB%8C%D8%B2%DB%8C-%D9%85%DB%8C-%D9%85%D8%A7%D9%86%D8%AF--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:15:00+00:00"/>
    <meta property="og:title" content="آیا دیگر از مازندران چیزی می‌ماند؟!"/>
    <meta property="og:description" content="راستی چه شده که همه طمع ضربه زدن و زخمی تر کردن استان مازندران را در ذهن خود می پرورانند؟ چرا جواب قاطع و دندان شکنی نسبت به دست یازیدن به این استان از سوی مسئولین ارشد استان داده نمی‌شود."/>
  </head>
  <body>
    <article>
      <h1>آیا دیگر از مازندران چیزی می‌ماند؟!</h1>
      <h2>یادداشت؛</h2>
      <address>
        <time datetime="2019-11-08T13:15:00+00:00">08 Nov 2019, 13:15</time>
      </address>
      <p>راستی چه شده که همه طمع ضربه زدن و زخمی تر کردن استان مازندران را در ذهن خود می پرورانند؟ چرا جواب قاطع و دندان شکنی نسبت به دست یازیدن به این استان از سوی مسئولین ارشد استان داده نمی‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://www.bloghnews.com/">بلاغ</a>، هفته مازندران امسال رنگ و بوی متفاوتی از سال‌های قبل برای استان داشته است. هجوم شبانه روزی به ارزش‌ها و فرهنگ این مرز و بوم زخمی کهن بر پیکره استان است که روز به روز در حال بیشتر و عمیق‌تر شدن است.<br/><br/>هنوز استان مازندران از زباله های سرگردان خلاصی پیدا نکرده که داستان انتقال آب دریای خزر به سمنان مطرح شده است. طرحی که با جدیت توسط وزارت نیرو در حال پیگیری است و متاسفانه تا کنون هیچ واکنشی از سوی مسئولین ارشد استان و به خصوص استاندار بومی استان نشان داده نشده است.<br/><br/>خبر ناگوار دیگری که در روزهای گذشته از مجلس شورای اسلامی شنیده شده طرح اعلام وصول تشکیل استان غربی و جدا شدن غرب استان است، طرحی که توسط نمایندگان غرب استان در حال پیگیری است.<br/><br/>هر چند که عده ای معتقدند این طرح یک نمایش تبلیغاتی برای انتخابات پیش روست اما هر چه که باشد زخمی عمیق بر پیکره استان مازندران است.<br/><br/>این در حالی است که چشم طمع سمنانی‌ها و تهرانی‌ها به شهرها و مناطق هم مرز با استان جهت انتقال امامزاده هاشم به تهران و کیاسر به سمنان روز به روز در حال جدی‌تر شدن است.<br/><br/>بلایای طبیعی و سیل گاه و بیگاه این چند سال اخیر، که نتیجه بی تدبیر متولیان امر جهت لایروبی رودخانه ها و حفظ بافت های جنگلی بوده است، خود مزید بر خسارات بیشتر در استان شده است که گویی قرار نیست پایانی داشته باشد و هر بار تکرار می‌شود.<br/><br/>راستی چه شده که همه طمع ضربه زدن و زخمی تر کردن این استان را در ذهن خود می پرورانند؟ چرا جواب قاطع و دندان شکنی نسبت به دست یازیدن به این استان از سوی مسئولین ارشد استان داده نمی‌شود و فقط باید مردم و رسانه‌های استان یک تنه پاسخ این ادعاها را بدهند؟ مگر این آقایان مسئول جهت حفظ انسجام و وحدت در استان سوگند یاد نکرده اند؟ تا کی قرار است استان مازندران چوب این تشتت و چند دستگی را بخورد ؟<br/><br/>امید است در سال آینده مازندرانی باقی بماند تا مسئولین محترم استانی با برگزاری جشن‌های پررنگ و لعاب این روز را گرامی دارند و یاد آن استان قهرمان پرور را زنده نگه دارند.</p>
      <p>رضا سیفایی<br/><br/>انتهای پیام/</p>
    </article>
  </body>
</html>