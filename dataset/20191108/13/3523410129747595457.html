<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638815/%D8%A8%DB%8C%DA%A9%D8%A7%D8%B1%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%AF%D8%B1-%D9%BE%D8%A7%DB%8C%DB%8C%D9%86%E2%80%8C%D8%AA%D8%B1%DB%8C%D9%86-%D8%B3%D8%B7%D8%AD-%D8%AA%D8%A7%D8%B1%DB%8C%D8%AE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:09:00+00:00"/>
    <meta property="og:title" content="بیکاری کشورهای اروپایی در پایین‌ترین سطح تاریخ"/>
    <meta property="og:description" content="متوسط نرخ بیکاری اعضای اتحادیه اروپا به کمترین سطح خود از زمان تاسیس این اتحادیه رسید."/>
  </head>
  <body>
    <article>
      <h1>
        <a href="https://www.bultannews.com/fa/news/638815/%D8%A8%DB%8C%DA%A9%D8%A7%D8%B1%DB%8C-%DA%A9%D8%B4%D9%88%D8%B1%D9%87%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%AF%D8%B1-%D9%BE%D8%A7%DB%8C%DB%8C%D9%86%E2%80%8C%D8%AA%D8%B1%DB%8C%D9%86-%D8%B3%D8%B7%D8%AD-%D8%AA%D8%A7%D8%B1%DB%8C%D8%AE">بیکاری کشورهای اروپایی در پایین‌ترین سطح تاریخ</a>
      </h1>
      <h2>متوسط نرخ بیکاری اعضای اتحادیه اروپا به کمترین سطح خود از زمان تاسیس این اتحادیه رسید.</h2>
      <address><time datetime="2019-11-08T13:09:00+00:00">08 Nov 2019, 13:09</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تا پایان سپتامبر ۲۰۱۹<b> نرخ بیکاری</b> در منطقه یورو با ۰.۵ درصد کاهش نسبت به مدت مشابه ماه قبل به ۷.۵ درصد رسید که کمترین نرخ بیکاری این منطقه از ژوئیه ۲۰۰۸ محسوب می‌شود. متوسط نرخ بیکاری ۲۸ کشور عضو اتحادیه اروپا نیز تا پایان ماه سپتامبر با ۰.۴ درصد کاهش به ۶.۳ درصد رسید که از زمان تاسیس این اتحادیه تاکنون بی سابقه بوده است.</p>
      <p>تخمین زده می‌شود تا پایان ماه سپتامبر ۱۲ میلیون و ۳۳۵ هزار مرد و زن در سطح منطقه یورو بیکار بوده باشند که نشان می دهد شمار افراد بیکار ۴۸ هزار نفر بیشتر شده است. در مقایسه با ماه سپتامبر سال قبل، شمار افراد بیکار در اتحادیه اروپا ۸۸۹ هزار نفر و در سطح منطقه یورو ۷۳۸ هزار نفر کاهش یافته است.</p>
      <p>در بین کشورهای عضو، بالاترین نرخ بیکاری متعلق به یونان با ۱۶.۹ درصد بوده است و پس از این کشور، اسپانیا با ۱۴.۲ درصد، ایتالیا با ۹.۹ درصد و فرانسه با ۸.۴ درصد قرار دارند. از سوی دیگر کمترین نرخ بیکاری در جمهوری چک با ۲.۱ درصد مشاهده شده است و پس از این کشور، آلمان با ۳.۱ درصد، لهستان با ۳.۳ درصد قرار دارند.</p>
      <p>بیش‌ترین کاهش در نرخ بیکاری نسبت به سپتامبر سال قبل مربوط به یونان (از ۱۹.۱ درصد به ۱۶.۹ درصد) بوده است و پس از این کشور، قبرس (از ۸ به ۶.۶ درصد) و استونی (از ۵.۳ درصد به ۳.۹ درصد) قرار دارند.</p>
      <p>نرخ بیکاری طی این مدت در هلند ۳.۵ درصد، انگلیس ۳.۸ درصد، اتریش ۴.۵ درصد و دانمارک ۵.۳ درصد بوده است. در بین کشورهای اروپایی که عضو اتحادیه اروپا نیستند نیز نرخ بیکاری در ایسلند ۳.۴ درصد و در نروژ ۳.۶ درصد اندازه‌گیری شده است.</p>
      <p>جمعیت بیکار جوانان که شمار افراد فاقد شغل زیر ۲۵ سال را میسنجد تا پایان ماه سپتامبر در سطح اتحادیه اروپا به ۳ میلیون و ۲۲۳ هزار نفر رسیده است که از این تعداد، ۲ میلیون و ۲۸۳ هزار نفر ساکن منطقه یورو بوده اند. در مقایسه با سپتامبر سال ۲۰۱۸، شمار جوانان بیکار در اتحادیه اروپا ۱۴۵ هزار نفر و در منطقه یورو ۱۰۹ هزار نفر کاهش داشته است.</p>
      <p>کمترین نرخ بیکاری جوانان مربوط به جمهوری چک با ۴.۴ درصد بوده است و پس از این کشور، آلمان با ۵.۹ درصد و هلند با ۷.۲ درصد قرار دارند. از طرف دیگر بالاترین نرخ بیکاری جوانان در یونان با ۳۳.۲ درصد مشاهده شده است و اسپانیا با ۳۸.۲ درصد و ایتالیا با ۲۸.۷ درصد در رده‌های بعدی قرار دارند.</p>
      <p>لازم به ذکر است منطقه یورو شامل ۱۹ کشور بلژیک، آلمان، استونی، ایرلند، یونان، اسپانیا، فرانسه، ایتالیا، قبرس، لتونی، لیتوانی، لوکزامبورگ، مالت، هلند، اتریش، پرتغال، اسلوونی، اسلواکی و فنلاند است که از یورو به عنوان واحد پولی خود استفاده می‌کنند. اتحادیه اروپا نیز دارای ۲۸ عضو است که شامل ۱۹ کشور عضو منطقه یورو به علاوه انگلیس، بلغارستان، مجارستان، لهستان، دانمارک، سوئد، کرواسی، جمهوری چک و رومانی است.</p>
    </article>
  </body>
</html>