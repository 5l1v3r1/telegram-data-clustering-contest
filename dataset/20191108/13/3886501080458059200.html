<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119051-ministri-razgovarali-o-razvoju-odnosa-srbije-i-indije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T13:45:04+00:00"/>
    <meta property="og:title" content="Ministri razgovarali o razvoju odnosa Srbije i Indije"/>
    <meta property="og:description" content="Ministri spoljnih poslova Srbije i Indije, Ivica Dačić i Subramanjam Džaišankar su danas u Beogradu ocenili da je potrebno još više razviti medjudržavne odnose koji postoje sedam decenija.Džaišankar je rekao da nema komunikacije i bliskosti koliko bi moglo, i da se nada da će njegova poseta to promeniti.Založili su se i za razvijanje ekonomskih odnosa da bi trgovinska razmena, kako je rekao Dačić, sa sadašnjih 180 miliona evra dostigla vrednost od milijardu dolara.Džaišankar je rekao da je najviše indijskih investicija u Srbiji u farmaceutskoj i IT industriji, da turistički promet jača jer Indijci mogu da u Srbiju dodju bez vize, dok Indija državljanima Srbije omogućava &quot;onlajn&quot; dobijanje viza.Dačić je rekao da je Srbiji u medjunarodnim organizacijama važna podrška Indije: &quot;Veoma nam je važno da Indija ima razumevanje za naše probleme i naš principijelni stav kada je reč o očuvanju našeg teritorijalnog integriteta i suvereniteta&quot;.Dodao je da je Srbija bila &quot;svedok dvostrukih standarda medjunarodne zajednice&quot;…"/>
  </head>
  <body>
    <article>
      <h1>Ministri razgovarali o razvoju odnosa Srbije i Indije</h1>
      <address>
        <time datetime="2019-11-08T13:45:04+00:00">08 Nov 2019, 13:45</time>
      </address>
      <slideshow>
        <figure>
          <img src="https://static.beta.rs/thumbs/Beta-yjb0i6qvk9.557x371.jpg"/>
        </figure>
        <figure>
          <img src="https://static.beta.rs/thumbs/Beta-0smd2pzlr2.670x371.jpg"/>
        </figure>
        <figure>
          <img src="https://static.beta.rs/thumbs/Beta-6mmj5dntp8.536x371.jpg"/>
        </figure>
        <figure>
          <img src="https://static.beta.rs/thumbs/Beta-b7psnryydw.616x371.jpg"/>
        </figure>
        <figure>
          <img src="https://static.beta.rs/thumbs/Beta-j8anfw4ov5.520x371.jpg"/>
        </figure>
        <figure>
          <img src="https://static.beta.rs/thumbs/Beta-tycky7hvqr.522x371.jpg"/>
        </figure>
      </slideshow>
      <p>Ministri spoljnih poslova Srbije i Indije, Ivica Dačić i Subramanjam Džaišankar su danas u Beogradu ocenili da je potrebno još više razviti medjudržavne odnose koji postoje sedam decenija.<br/><br/>Džaišankar je rekao da nema komunikacije i bliskosti koliko bi moglo, i da se nada da će njegova poseta to promeniti.<br/><br/>Založili su se i za razvijanje ekonomskih odnosa da bi trgovinska razmena, kako je rekao Dačić, sa sadašnjih 180 miliona evra dostigla vrednost od milijardu dolara.<br/><br/>Džaišankar je rekao da je najviše indijskih investicija u Srbiji u farmaceutskoj i IT industriji, da turistički promet jača jer Indijci mogu da u Srbiju dodju bez vize, dok Indija državljanima Srbije omogućava "onlajn" dobijanje viza.<br/><br/>Dačić je rekao da je Srbiji u medjunarodnim organizacijama važna podrška Indije: "Veoma nam je važno da Indija ima razumevanje za naše probleme i naš principijelni stav kada je reč o očuvanju našeg teritorijalnog integriteta i suvereniteta".<br/><br/>Dodao je da je Srbija bila "svedok dvostrukih standarda medjunarodne zajednice", te da "kada su naši prijatelji u pitanju i principijelno gledano, naši stavovi su uvek na bazi poštovanja teritorijalnog integriteta i suvereniteta i nemešanja u unutrašnje stvari drugih zemalja".<br/><br/>"To uključuje i sva sporna pitanja za koje smatramo da treba da se rešavaju na unutrašnjem planu na miran način, a odnosi se i na pitanje Kašmira", rekao je Dačić.<br/><br/>Džaišankar je rekao da je dugogodišnji stav Indije o Kosovu nepromenjen i zahvalio Dačiću što Srbija smatra da je pitanje Kašmira unutrašnje pitanje Indije.<br/><br/>Obojica su pomenula istorijski značaj Pokreta nesvrstanih koji je i danas faktor u odnosima Indije i Srbije.</p>
    </article>
  </body>
</html>