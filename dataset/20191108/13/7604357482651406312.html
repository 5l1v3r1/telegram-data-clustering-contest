<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/conner-mateke-rousseau-verkozen-tot-sp-a-voorzitter/"/>
    <meta property="og:site_name" content="SCEPTR"/>
    <meta property="article:published_time" content="2019-11-08T13:49:22+00:00"/>
    <meta property="og:title" content="Conner ‘mateke’ Rousseau verkozen tot sp.a-voorzitter"/>
    <meta property="og:description" content="De kogel is door de kerk: huidig Vlaams sp.a-fractieleider Conner Rousseau (26) sleept samen met running mate Funda Oru het sp.a-voorzitterschap binnen. Het jeugdige talent wil eerst de partij intern hervormen. “We gaan in stilte en onder de waterlijn een aantal processen in gang zetten. [...] Ik ga de eerste drie maanden dan ook geen grote verklaringen afleggen”, citeert De Morgen Rousseau. "/>
  </head>
  <body>
    <article>
      <h1>Conner ‘mateke’ Rousseau verkozen tot sp.a-voorzitter</h1>
      <address><time datetime="2019-11-08T13:49:22+00:00">08 Nov 2019, 13:49</time> by <a rel="author" href="https://sceptr.net/author/redacteurpartijpolitiek/" target="_blank">Hugo Decker</a></address>
      <p><b>De kogel is door de kerk: huidig Vlaams sp.a-fractieleider <a href="https://sceptr.net/tag/conner-rousseau/">Conner Rousseau</a> (26) sleept samen met running mate <a href="https://sceptr.net/tag/funda-oru/">Funda Oru</a> het sp.a-voorzitterschap binnen. Het jeugdige talent wil eerst de partij intern hervormen. <i>“We gaan in stilte en onder de waterlijn een aantal processen in gang zetten. […] Ik ga de eerste drie maanden dan ook geen grote verklaringen afleggen”, </i>citeert <a href="https://www.demorgen.be/politiek/conner-rousseau-verkozen-tot-nieuwe-sp-a-voorzitter~b31bcefc/">De Morgen</a> <a href="https://sceptr.net/tag/conner-rousseau/">Rousseau</a>.</b> </p>
      <p><a href="https://sceptr.net/tag/conner-rousseau/">Rousseau</a> werd met 72 procent van de stemmen verkozen. Tegenkandidaten <a href="https://sceptr.net/tag/christl-van-der-paal/">Christ’l Van der Paal</a> en <a href="https://sceptr.net/tag/hannes-de-reu/">Hannes De Reu</a> konden op respectievelijk 16 procent en 11 procent van de stemmen rekenen. Vooral de lage score van Van der Paal kan verwonderen. Eerder kon <a href="https://sceptr.net/tag/erik-de-bruyn/">Erik De Bruyn</a>, die net zoals Van der Paal een uiterst-syndicale signatuur draagt, het toenmalig establishment-kandidaat <a href="https://sceptr.net/tag/caroline-gennez/">Caroline Gennez</a> knap lastig maken.</p>
      <figure>
        <iframe data-src="https://twitter.com/SaidBataray/status/1192773433953832961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>De toekomstige voorzitter is naar eigen zeggen <i>“ontzettend dankbaar dat de sp.a-leden Funda en mij het vertrouwen hebben gegeven om de partij een elektroshock te geven”</i>. <i>“We gaan er vollen bak invliegen om voor een sp.a te zorgen waar onze leden trots op kunnen zijn. Een sp.a die weer staat waar ze moet staan en klaar is om opnieuw verkiezingen te winnen”</i>, stelt hij tegenover <a href="https://www.demorgen.be/politiek/conner-rousseau-verkozen-tot-nieuwe-sp-a-voorzitter~b31bcefc/">BELGA</a>.</p>
      <p>De jeugdige sp.a-topman wil eerst de interne organisatie hervormen. <i>“We gaan in stilte en onder de waterlijn een aantal processen in gang zetten”</i>, stelt hij. <i>“Ik ga de eerste drie maanden dan ook geen grote verklaringen afleggen”</i>, klinkt het bij de toekomstige voorzitter.</p>
      <figure>
        <iframe data-src="https://twitter.com/conner_rousseau/status/1192702121415720961?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>‘Mateke’ Conner</h3>
      <p><a href="https://sceptr.net/tag/conner-rousseau/">Rousseau</a> is in de politiek een vreemde eend in de bijt. Zo valt hij op door zijn – afhankelijk van de bron – jeugdige/nonchalante kledingstijl en informeel taalgebruik. Zijn <a href="https://twitter.com/conner_rousseau/status/1155010694544285696">volgers</a> en <a href="https://twitter.com/conner_rousseau/status/1140883496396869632">partijgenoten</a> spreekt hij bijvoorbeeld aan met ‘matekes’. Toch is <a href="https://sceptr.net/tag/conner-rousseau/">Rousseau</a> allerminst een politieke neofiet. Zijn overgrootmoeder was bijvoorbeeld tijdelijk sp.a-senator. Zijn moeder, <a href="https://sceptr.net/tag/christel-geerts/">Christel Geerts</a>, was sp.a-burgemeester van Sint-Niklaas. Wel is de blitzcarrière van de nieuwe sp.a-voorzitter opmerkelijk. Zo werd hij (pas) in 2017 communicatiedirecteur van de socialisten. Amper twee jaar later is hij voorzitter.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/10/de-lijn-zet-ecologische-mobiliteit-onder-druk-ticketjes-duurder-tijdens-spits/"/>
        <a href="https://sceptr.net/2019/10/voorzittersverkiezingen-sp-a-crombez-wellicht-geen-kandidaat/"/>
        <a href="https://sceptr.net/2019/10/oppositie-wil-over-jambon-i-geen-begrotingscijfers-geen-debat/"/>
      </related>
    </article>
  </body>
</html>