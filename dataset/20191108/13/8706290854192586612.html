<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683055/digalakis-ston-realfm-978-gia-tin-anastoli-tis-enarxis-leitourgia"/>
    <meta property="og:site_name" content="enikos.gr"/>
    <meta property="article:published_time" content="2019-11-08T13:17:00+00:00"/>
    <meta property="og:title" content="Διγαλάκης στον Realfm 97,8 για την αναστολή της έναρξης λειτουργίας 37 νέων τμημάτων ΑΕΙ - Τι είπε για την ΑΣΟΕΕ"/>
    <meta property="og:description" content="Στην αναστολή της έναρξης λειτουργίας 37 νέων τμημάτων Ανώτατης Εκπαίδευσης, που επρόκειτο να λειτουργήσουν για πρώτη φορά το ακαδημαϊκό έτος 2020-2021 αναφέρθηκε ο υφυπουργός Παιδείας Βασίλης Διγαλάκης, μιλώντας στον Realfm 97,8..."/>
  </head>
  <body>
    <article>
      <h1>Διγαλάκης στον Realfm 97,8 για την αναστολή της έναρξης λειτουργίας 37 νέων τμημάτων ΑΕΙ - Τι είπε για την ΑΣΟΕΕ</h1>
      <address>
        <time datetime="2019-11-08T13:17:00+00:00">08 Nov 2019, 13:17</time>
      </address>
      <p>Στην <a href="http://www.enikos.gr/society/682876/ypourgeio-paideias-anastelletai-i-enarxi-leitourgias-ton-37-neon-">αναστολή</a> της έναρξης λειτουργίας 37 νέων τμημάτων Ανώτατης Εκπαίδευσης, που επρόκειτο να λειτουργήσουν για πρώτη φορά το ακαδημαϊκό έτος 2020-2021 αναφέρθηκε ο υφυπουργός Παιδείας, αρμόδιος για θέματα Ανώτατης Εκπαίδευσης, <a href="http://www.enikos.gr/society/666776/digalakis-vathia-taxiki-i-katastasi-sta-panepistimia-thymata-tis-">Βασίλης Διγαλάκης</a>, μιλώντας στον Realfm 97,8, μιλώντας στον Realfm 97,8 και τους Γιώργο Χουδαλάκη και Νίκο Ρογκάκο.</p>
      <p>“Είναι τμήματα τα οποία είχαν δημιουργηθεί το τελευταίο διάστημα, πρόχειρα, χωρίς να έχουν υπάρξει οι απαιτούμενες μελέτες σκοπιμότητας, βιωσιμότητας, χωρίς να έχει προβλεφθεί το πώς θα καλυφθούν, σε ποιες υποδομές, με τι προσωπικό. Πρέπει να τηρούμε μία υπεύθυνη στάση απέναντι στους φοιτητές και όταν ιδρύονται νέα τμήματα, αυτά θα πρέπει και να έχει διασφαλιστεί ότι θα μπορούν να προσφέρουν μία απαιτούμενη ποιότητα σπουδών αλλά και ότι οι απόφοιτοι των τμημάτων αυτών θα μπορούν να βρουν μία θέση στην αγορά εργασίας”, δήλωσε ο κ. Διγαλάκης.</p>
      <p>Στο ερώτημα εάν υπήρχε πολιτική σκοπιμότητα στα τμήματα αυτά ο υφυπουργός Παιδείας απάντησε: “Πολλά τμήματα πέρασαν ακόμα και με βουλευτικές τροπολογίες της τελευταίας στιγμής. Δεν είναι αυτός ο τρόπος με τον οποίο πρέπει να διαμορφώνεται ο χάρτης της τριτοβάθμιας εκπαίδευσης” και πρόσθεσε:</p>
      <p>“Η Παιδεία χρειάζεται μία μακροχρόνια πολιτική και αυτή μπορεί να γίνει μόνο αν σεβόμαστε τους θεσμούς όπως η ΑΔΙΠ και τηρούμε διαδικασίες. Και όχι οι αποφάσεις για ιδρύσεις τμημάτων να είναι αποφάσεις ενός υπουργού. Δεν γνωμοδότησε η ΑΔΙΠ για κανένα από τα νέα τμήματα”.</p>
      <p>“Αυτό που λέμε είναι ότι αναστέλλουμε την έναρξη λειτουργίας και θα σταλούν οι προτάσεις των πανεπιστημίων για αξιολόγηση από την ΑΔΙΠ. Εάν κάποια από αυτά πληρούν προϋποθέσεις μπορεί να λειτουργήσουν και του χρόνου”, δήλωσε.</p>
      <p>Αναφερόμενος στην κατάσταση στην ΑΣΟΕΕ ο κ. Διγαλάκης σημείωσε μεταξύ άλλων:</p>
      <p>“ Συμμερίζομαι απολύτως την απόφαση της <a href="http://www.enikos.gr/society/682899/kampanaki-apo-ti-sygklito-tou-oikonomikou-panepistimiou-epeisodia">Συγκλήτου</a>, η οποία λέει το προφανές ότι το πανεπιστήμιο πρέπει να λειτουργεί, το προσωπικό και η ακαδημαϊκή κοινότητα πρέπει να είναι ασφαλείς και επίσης το πανεπιστήμιο πρέπει να μπορεί να αξιοποιεί και να χρησιμοποιεί την περιουσία του. Με τη διάταξη του ασύλου η οποία ουσιαστικά αποκατέστησε την ακαδημαϊκή ελευθερία και την ελεύθερη διακίνηση ιδεών, ουσιαστικά το πανεπιστήμιο είναι ένας δημόσιος χώρος και η Αστυνομία λειτουργεί όπως και σε όλους τους δημόσιους χώρους. Από εκεί και πέρα, η Αστυνομία είναι αυτή που κρίνει, αξιολογεί σταθμίζει τις καταστάσεις και το τι πρέπει να κάνει σε κάθε περίπτωση”.</p>
      <p>Ακούστε το ηχητικό:</p>
      <figure>
        <audio src="http://media.enikos.gr/data/podcasts/683055_f714bf1376-87911ef42571da6f.mp3"/>
      </figure>
      <related>
        <h4>σχετικά άρθρα</h4>
        <a href="http://www.enikos.gr/politics/683011/tsovolas-ston-realfm-978-ypaitioi-i-nd-kai-to-kinal-gia-tin-anavo%0A%20%20%20%20%0A"/>
        <a href="http://www.enikos.gr/politics/682949/tin-voulisi-tou-gia-tin-tonosi-tis-amyntikis-viomichanias-tis-cho%0A%20%20%20%20%0A"/>
        <a href="http://www.enikos.gr/politics/682901/psifistike-epi-tis-archis-to-nomoschedio-pou-kyronei-praxeis-nomo%0A%20%20%20%20%0A"/>
        <a href="http://www.enikos.gr/politics/682926/liakouli-o-syriza-pyrpolise-ti-diadikasia-tis-epitropis-paranoma-%0A%20%20%20%20%0A"/>
        <a href="http://www.enikos.gr/politics/682907/avgenakis-eimaste-etoimoi-na-analavoume-to-politiko-kostos-prokei%0A%20%20%20%20%0A"/>
        <a href="http://www.enikos.gr/politics/682911/charitsis-kata-tou-prothypourgou-gia-to-metanasteftiko-o-mitotaki%0A%20%20%20%20%0A"/>
        <a href="http://www.enikos.gr/politics/682931/kinal-kata-syriza-gia-tin-anavoli-tis-proanakritikis-kanei-ta-pan%0A%20%20%20%20%0A"/>
        <a href="http://www.enikos.gr/politics/682947/i-anapantechi-synantisi-tou-tsipra-me-ton-dexiotechni-tou-klarino%0A%20%20%20%20%0A"/>
        <a href="http://www.enikos.gr/politics/682963/panagiotopoulos-i-ellada-stathike-fylakas-tis-eleftherias-tou-dyt%0A%20%20%20%20%0A"/>
      </related>
    </article>
  </body>
</html>