<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740681"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T13:40:00+00:00"/>
    <meta property="og:title" content="แก้บน'ไอ้ไข่'ชุดไทย-ทหารเด็กล้น เจ้าอาวาสใจดีแจกฟรี"/>
    <meta property="og:description" content="เจ้าอาวาสวัดโปรยฝน คลอง 11 ปทุมธานี เมตตาแจกชุดไทย ชุดทหารเด็ก หน่วยงานใดสนใจขอรับไปใช้งานได้ เพราะมีคนนำมาแก้บน 'ไอ้ไข่' ทุกวันจนตอนนี้เยอะมาก"/>
  </head>
  <body>
    <article>
      <h1>แก้บน'ไอ้ไข่'ชุดไทย-ทหารเด็กล้น เจ้าอาวาสใจดีแจกฟรี</h1>
      <address>
        <time datetime="2019-11-08T13:40:00+00:00">08 Nov 2019, 13:40</time>
      </address>
      <p>
        <b>เจ้าอาวาสวัดโปรยฝน คลอง 11 ปทุมธานี เมตตาแจกชุดไทย ชุดทหารเด็ก หน่วยงานใดสนใจขอรับไปใช้งานได้ เพราะมีคนนำมาแก้บน "ไอ้ไข่" ทุกวันจนตอนนี้เยอะมาก</b>
      </p>
      <p>เมื่อวันที่ 8 พ.ย. ที่วัดโปรยฝน คลอง 11 ต.หนองสามวัง อ.หนองเสือ จ.ปทุมธานี ประชาชนต่างพากันมากราบไหว้ พระครูสมุห์อำนวย โชติปัญโญ เจ้าอาวาส และไอ้ไข่วัดโปรยฝน เพื่อความเป็นสิริมงคล หลังบนบานศาลกล่าวและได้ในสิ่งที่หวังตั้งใจสำเร็จ บางคนนำชุดไทย ชุดทหารเด็ก ของเล่นเด็ก น้ำแดง ขนมหวาน และประทัดมากราบไหว้ไอ้ไข่และศาลตะเคียน<br/><br/>นางเพชรรัตน์ ฮอด์จสัน อายุ 47 ปี เปิดเผยว่า ตนเองเดินทางมาจากย่านสายไหมเพื่อมากราบไหว้แก้บนไอ้ไข่ โดยนำของเล่น ชุดทหารเด็ก ขนม และประทัดมากราบไหว้ หลังจากเมื่อต้นเดือนที่ผ่านมาโทรศัพท์มือถือตนเองที่แฟนหนุ่มซื้อให้ราคาประมาณ 40,000 บาท ได้หายไปอย่างไร้ร่องรอย โดยตนเองให้แม่บ้านค้นหาเท่าไหร่ก็ไม่พบ จึงมาบนบานกับไอ้ไข่ขอให้ภายใน 5-7 วัน ได้พบโทรศัพท์หรือให้คนที่นำไปนำกลับมาคืน กระทั่งเวลาผ่านไป 6 วัน ขณะที่แม่บ้านกำลังทำความสะอาดบ้านก็พบโทรศัพท์มือถือของตนเองวางอยู่ใต้โซฟา ซึ่งคาดว่าคนที่ขโมยไปนำมาวางไว้เพราะที่บ้านมีคนเข้าออกตลอด ซึ่งตนเองเชื่อว่าเกิดจากการดลใจของไอ้ไข่จึงมาแก้บน ซึ่งตนเองดีใจมากที่เจอเพราะเป็นของขวัญวันเกิดที่แฟนหนุ่มซื้อให้จากต่างประเทศ</p>
      <figure>
        <img src="https://www.dailynews.co.th/admin/upload/20191108/news_TCmnvYwgIH181335_533.jpg?v=20191109071?v=4675"/>
      </figure>
      <p>ด้านพระครูสมุห์อำนวย โชติปัญโญ เจ้าอาวาสวัดโปรยฝน เปิดเผยว่า ตอนนี้ที่วัดโปรยฝนมีชุดไทย และชุดทหารเด็กเยอะมาก เพราะมีประชาชนเดินทางมาแก้บนหลังประสบความสำเร็จทุกวัน ตนจึงอยากมอบชุดที่ได้จากการแก้บนให้กับหน่วยงานต่างๆ โรงเรียน หรือสถานสงเคราะห์เด็กที่ต้องการ รวมทั้งน้ำแดงที่ตอนนี้มีจำนวนมาก จึงอยากให้ผู้ที่สนใจทำหนังสือมาพร้อมระบุจำนวนขอรับไปใช้งาน โดยเฉพาะสถานสงเคราะห์ สถานรับเลี้ยงเด็ก เพื่อนำไปใช้ให้เกิดประโยชน์ดีกว่าทิ้งไว้อาจจะเกิดชำรุดเสียหายได้ ที่ผ่านมา บิณฑ์ บรรลือฤทธิ์ ก็มานำชุดทหารเด็กไปแจกให้กับเด็กๆ ที่ถูกน้ำท่วมบ้านทางภาคอีสานจำนวนหนึ่ง ซึ่งตอนนี้มาเพิ่มอีกแล้ว</p>
      <figure>
        <img src="https://www.dailynews.co.th/admin/upload/20191108/news_bcRNrkKbIo181333_533.jpg?v=20191109071?v=5420"/>
      </figure>
    </article>
  </body>
</html>