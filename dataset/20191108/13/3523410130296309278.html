<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638828/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%B4%DB%8C%D9%86%D8%B2%D9%88-%D8%A2%D8%A8%D9%87-%D8%B1%D8%A7-%D8%A7%D8%AD%D9%85%D9%82-%D8%AE%D9%88%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:46:00+00:00"/>
    <meta property="og:title" content="کره شمالی شینزو آبه را «احمق» خواند"/>
    <meta property="og:description" content="کره شمالی نخست‌وزیر ژاپن را به دلیل انتقاداتش علیه آزمایشات موشکی پیونگ‌یانگ «احمق» خواند."/>
  </head>
  <body>
    <article>
      <h1>
        <a href="https://www.bultannews.com/fa/news/638828/%DA%A9%D8%B1%D9%87-%D8%B4%D9%85%D8%A7%D9%84%DB%8C-%D8%B4%DB%8C%D9%86%D8%B2%D9%88-%D8%A2%D8%A8%D9%87-%D8%B1%D8%A7-%D8%A7%D8%AD%D9%85%D9%82-%D8%AE%D9%88%D8%A7%D9%86%D8%AF">کره شمالی شینزو آبه را «احمق» خواند</a>
      </h1>
      <h2>کره شمالی نخست‌وزیر ژاپن را به دلیل انتقاداتش علیه آزمایشات موشکی پیونگ‌یانگ «احمق» خواند.</h2>
      <address><time datetime="2019-11-08T13:46:00+00:00">08 Nov 2019, 13:46</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از یورو نیوز، کره شمالی روز پنجشنبه ۱۶ آبان شینزو آبه، نخست وزیر ژاپن را به دلیل انتقاداتش علیه آزمایشات تسلیحاتی پیونگ یانگ «احمق» خواند.</p>
      <p>ژاپن پیشتر در واکنش به اقدام کره شمالی در شلیک دو پرتابه به سمت دریایی بین شبه جزیره کره و ژاپن در روز ۹ آبان گفته بود این موشک‌ها احتمالا موشک‌های بالستیک بوده‌اند و ناقض تحریم‌های سازمان ملل به حساب می‌آیند.</p>
      <p>شینزو آبه ضمن محکومیت این حرکت کره شمالی گفته بود مشتاق است «بدون پیش‌شرط» با کیم جونگ اون، رهبر کره شمالی دیدار کند تا موضوع شهروندان ژاپنی «ربوده شده» در سال ۲۰۰۲ را حل و فصل کند.</p>
      <p>خبرگزاری رسمی کره شمالی به نقل از سونگ ایل هو، نماینده این کشور در امور ژاپن گفت شینزو آبه «طوری سروصدا به راه انداخته است که گویی یک بمب هسته‌ای وسط خاک ژاپن خورده است».</p>
      <p>این مقام کره شمالی اضافه کرد: «آبه که اقدامات مشروع کره‌ شمالی در جهت دفاع از خودش را آماج حملات قرار داده بهتر است رویای این را که بتواند به پیونگ یانگ وارد شود از سر بیرون کند.»</p>
      <p>جونیچیرو کویزومی، نخست‌وزیر اسبق ژاپن، در سال ۲۰۰۲ به پیونگ یانگ رفت و با پدر رهبر فعلی کره شمالی دیدار کرد. با این حال شینزو آبه هرگز با کیم جونگ اون ملاقاتی نداشته است.</p>
    </article>
  </body>
</html>