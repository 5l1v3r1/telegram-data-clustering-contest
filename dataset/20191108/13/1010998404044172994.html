<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/hristijan-stojanov-gordostta-na-djado-video.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T13:43:00+00:00"/>
    <meta property="og:title" content="Християн Стоянов - гордостта на дядо (ВИДЕО)"/>
    <meta property="og:description" content="В Габрово не могат да скрият радостта си от световната титла на параатлета"/>
  </head>
  <body>
    <article>
      <h1>Християн Стоянов - гордостта на дядо (ВИДЕО)</h1>
      <h2>В Габрово не могат да скрият радостта си от световната титла на параатлета</h2>
      <address>
        <time datetime="2019-11-08T13:43:00+00:00">08 Nov 2019, 13:43</time>
      </address>
      <figure>
        <video src="https://vid.btv.bg/btvnews/2019/11/08/dqdo_new_1573216409-1.mp4"/>
      </figure>
      <p>3 минути и 50 секунди! Това е времето, което накара габровци да се гордеят. С такъв резултат младият Християн Стоянов спечели световната титла на 1500 м на световното първенство по лека атлетика за хора с увреждания.</p>
      <p>Най-щастлив от победата на българина е дядо му Христо. Атлетът носи неговото име и той не може да скрие вълнението си от спечеленото злато - първо за неговия внук от шампионат на планетата и постигнато с много усилия и упоритост.</p>
      <p>"Той тръгна с тази мечта. От кога го мечтае момчето?! То не му е първи път все пак", споделя той.</p>
      <p>Не само името на дядо и внук ги свързва.</p>
      <p>"Малко по приказките си приличаме. Много е упорит. Сам го постигна. Може да се каже сам. Той и треньорите, дето са около него от време на време. Къде сме ние, къде е той - по София някъде, из градините тича, бяга. Как да не се радваш?! Прославя България", казва той.</p>
      <figure>
        <img src="https://img.bg.sof.cmestatic.com/media/images/640x/Nov2019/2112017880.jpg"/>
        <figcaption>Снимка: bTV</figcaption>
      </figure>
      <p>Дядо Христо си спомня и времето, когато внукът му се е родил. </p>
      <p>"Що плачене тук, из къщи, беше. А сега?! От вратата тича, пак ще има: "Дядо!" и медалът".</p>
      <p>Стоянов се прибира в България в събота (9 ноември) след 13:00 ч.</p>
    </article>
  </body>
</html>