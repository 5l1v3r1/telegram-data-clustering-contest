<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/politics/sirojid-nazvala-ahmetova-prorosiyskim-oligarhom-novini-ukrajini-50052425.html"/>
    <meta property="og:site_name" content="НВ"/>
    <meta property="article:published_time" content="2019-11-08T13:41:00+00:00"/>
    <meta property="og:title" content="Сироїд назвала Ахметова проросійським олігархом і заявила про необхідність «знищувати» його монополії"/>
    <meta property="og:description" content="Лідер партії Самопоміч і екс-заступник голови Верховної Ради Оксана Сироїд назвала олігарха, найбагатшу людину України Ріната Ахметова «проросійським» і звинуватила в монополізації ринку критичної інфраструктури."/>
  </head>
  <body>
    <article>
      <h1>Сироїд назвала Ахметова проросійським олігархом і заявила про необхідність «знищувати» його монополії</h1>
      <h2>Лідер партії Самопоміч і екс-заступник голови Верховної Ради Оксана Сироїд назвала олігарха, найбагатшу людину України Ріната Ахметова «проросійським» і звинуватила в монополізації ринку критичної інфраструктури.</h2>
      <address>
        <time datetime="2019-11-08T13:41:00+00:00">08 Nov 2019, 13:41</time>
      </address>
      <p>"Росія, на жаль, є не тільки на Донбасі - вона сьогодні контролює в Україні величезну частину критичної інфраструктури. Наприклад: телеком - 90% належить Росії; газорозподільчі системи - проросійський олігарх; виробництво 90% теплової енергетики - проросійський олігарх. Тобто, якщо ви подивитеся, наша критична інфраструктура відсотків на 70-80 або залежна, або напряму належить Росії", - заявила вона в ефірі <a href="https://radio.nv.ua/">Радіо НВ</a>.</p>
      <p>За словами Сироїд, 50% електроенергії в Україні виробляють державні електростанції, а решту - структури Ахметова. Вона наголосила на необхідності демонополізації енергетичного ринку.</p>
      <p>"Про таку монополію, як побудував собі Ахметов, я думаю, ніхто ніколи не мріяв: він має монополію вертикально інтегровану, горизонтально інтегровану, він має шахти, збагачувальні фабрики, теплові електростанції і ще обленерго у своїй власності. Це катастрофа для країни. Треба просто нищити ці монополії", - сказала екс-віце-спікер.</p>
      <p>Сироїд запропонувала встановити в Україні ліміт за кількістю акцій і часткою власності, яку може мати кінцевий бенефіціар на ринку критичної інфраструктури.</p>
      <p>Сьогодні стало відомо, що Медіа Група Україна бізнесмена <a href="https://nv.ua/ukr/biz/top-100-bogatyh/rinat-ahmetov-dosye-biografiya-statki-2019-skilki-groshey-u-ahmetova-50051726.html">Ріната Ахметова</a> запускає інформаційний канал Україна 24.</p>
      <p>У <a href="https://nv.ua/tags/media-hruppa-ukraina.html">Медіа Групу Україна</a> входять ефірні телеканали України, Індиго TV, НЛО TV, Футбол 1 / Футбол 2, супутниковий Xtra TV, видання Сегодня і Vogue UA, сейлз-хаус Медіа Партнерство Баїнг. Вона була створена в 2010 році і є частиною холдингу Ахметова <a href="https://nv.ua/ukr/tags/skm.html">SCM</a>.</p>
    </article>
  </body>
</html>