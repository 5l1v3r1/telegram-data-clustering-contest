<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/bulgaria/angelkova-izplateni-sa-vsichki-pretencii-kam-hotelieri-i-turoperatori.html"/>
    <meta property="og:site_name" content="bTV Новините"/>
    <meta property="article:published_time" content="2019-11-08T13:51:00+00:00"/>
    <meta property="og:title" content="Ангелкова: Фалитът на &quot;Томас Кук&quot; не е под контрола на Министерството на туризма"/>
    <meta property="og:description" content="Министърът увери, че са минимализирани последиците за имиджа на България като дестинация"/>
  </head>
  <body>
    <article>
      <h1>Ангелкова: Фалитът на "Томас Кук" не е под контрола на Министерството на туризма</h1>
      <h2>Министърът увери, че са минимализирани последиците за имиджа на България като дестинация</h2>
      <address><time datetime="2019-11-08T13:51:00+00:00">08 Nov 2019, 13:51</time> by <a rel="author" href="https://btvnovinite.bg/author/?author=2001685" target="_blank">btvnovinite.bg</a></address>
      <p>Фалитът на туроператора "Томас Кук" не попада под контрола на Министерството на туризма, каза министърът на туризма Николина Ангелкова по време на парламентарния контрол.</p>
      <p>Към днешна дата от обявяването на фалита на "Томас Кук" - 23 септември, всички претенции към хотелиери и туроператори по отношение на престоя на туристите са покрити от съответните застрахователи във Великобритания, Германия и Полша, съобщи министърът.</p>
      <p>Тя заяви, че усилията на ведомството са минимализирали възможностите за негативни последици за имиджа на България като туристическа дестинация.</p>
      <p>Министърът напомни, че според ресорния закон туроператорът, установен на територията на България, ежегодно сключва договор за задължителна застраховка "отговорност на туроператор", която е в полза единствено на пътуващите, като покрива щетите само на крайния потребител.</p>
      <p>Няма изисквания по българското и европейското законодателство за покриване на щети по отношение на доставчиците, които са изцяло частно-правни междуфирмени отношения, каза министър Ангелкова, цитирана от БТА.</p>
      <p>По думите й, за да е конкурентна България спрямо агресивната маркетингова политика на конкурентите ни, страната се нуждае от стратегически партньорства с водещи туроператори на пазара.</p>
      <p>Ангелкова съобщи, че са започнали редица срещи в международен план, а министерството е инициирало мерки за преодоляване на предизвикателствата и последствията от обявения фалит "Томас Кук" като търси възможности за увеличаване на туристите до България и сътрудничество за подготовката на следващия летен сезон.</p>
      <p>За първите девет месеца на тази година над 7,8 млн. са посещенията на чуждестранни туристи в България, което е минимален спад от 0,8 на сто спрямо рекордната 2018 г., допълни Ангелкова.</p>
    </article>
  </body>
</html>