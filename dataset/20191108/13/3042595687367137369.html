<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/valgte-ordene-pa-moras-grav/71796589"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:28:20+00:00"/>
    <meta property="og:title" content="Valgte ordene på moras grav"/>
    <meta property="og:description" content="Aksel Lund Svindal forteller om rørende øyeblikk etter moras død."/>
  </head>
  <body>
    <article>
      <h1>Valgte ordene på moras grav</h1>
      <h2>Aksel Lund Svindal forteller om rørende øyeblikk etter moras død.</h2>
      <address><time datetime="2019-11-08T13:28:20+00:00">08 Nov 2019, 13:28</time> by <a rel="author">Magnus Gamlem</a></address>
      <p>Aksel Lund Svindal har lagt konkurranseskiene på hylla, men er tilbake i rampelyset i forbindelse med utgivelsen av sin biografi - «Større enn meg».</p>
      <p>36-åringen er blant tidenes mest suksessfulle norske alpinister, og det norske folk har delt mange jubelstunder med Lund Svindal. Etter en lang rekke skader valgte han til slutt å gi seg, og i sin nye bok reflekterer han over livet så langt.</p>
      <p>Der får leserne også innblikk i livet hans før han ble hele Norges favorittalpinist, og i kveldens «Lindmo» forteller han om en helt spesiell hendelse etter at moren, Ina, gikk bort 35 år gammel.</p>
      <h3>- Kan ikke overse det</h3>
      <p>Lund Svindal har tidligere fortalt om moras død. Hun døde i barsel, og ikke lenge etter forsvant også det som skulle bli Lund Svindals nye bror fra jorda.</p>
      <p>Det var naturligvis en tøff periode for hele familien. Den tidligere alpinisten var bare åtte år da det skjedde, men husker likevel en del av hendelsene før og etter moras bortgang.</p>
      <p>Hos Lindmo mimrer han tilbake til da han og broren indirekte fikk velge hva som skulle stå på moras gravstein.</p>
      <p>
        <b>- Jeg husker ikke akkurat hvordan det der skjedde, men jeg tror vi snakket med farmor og farfar. De stilte sikkert litt spørsmål - du kan ikke overse det heller, ikke sant, du må kunne snakke litt om det selv om det er små barn, sier han og fortsetter:</b>
      </p>
      <p>- Jeg tror det var en sånn setting, der vi satt og spiste. Vi skulle jo få en bror, men så gikk det helt annerledes, vår konklusjon var at det gode ble til det onde. Enkelt og greit. For barn er det enkelt og greit, men det er brutalt også, og det er sant. Og det ble også det som står på gravstøtta, forteller han om inskripsjonen på moras grav.</p>
      <p>
        <i>Lindmo sendes kl. 21.25 på NRK1 i kveld.</i>
      </p>
      <h3>- Selvfølgelig dramatisk</h3>
      <p>Å miste sin egen mor er livsomveltende for et lite barn. Når man er liten, er mor og far de tkjæreste og viktigste man har. Likevel klarte Lund Svindal å komme seg velberget gjennom tapet av mora - takket være alle de andre viktige personene i hans liv.</p>
      <p>- Du kommer fort tilbake til hverdagen. En åtteåring er jo helt avhengig av de menneskene som er rundt seg. Far, bror, besteforeldre, naboer, skole, kompiser - får i gang hverdagen ganske kjapt. Jeg husker det selvfølgelig godt, men jeg husker bare bruddstykker av det. Også husker jeg bare en ny hverdag, uten mor, sier han og fortsetter:</p>
      <p>- Fordi vi hadde så mange bra mennesker rundt oss, så gikk det så bra som det kunne gå for en på åtte og en på seks. For det var en periode som selvfølgelig var dramatisk, men ikke mer dramatisk enn at ting gikk videre på en veldig fin måte.</p>
    </article>
  </body>
</html>