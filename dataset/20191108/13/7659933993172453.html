<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1982436/trump-ikinci-d%C3%B6nem-i%C3%A7in-siyahi-se%C3%A7menlerin-deste%C4%9Fini-almak-istiyor"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-08T13:00:00+00:00"/>
    <meta property="og:title" content="Trump, ikinci dönem için siyahi seçmenlerin desteğini almak istiyor"/>
    <meta property="og:description" content="ABD’de başkanlık seçimleri yaklaşırken, açıklamaları birçok kesimi kızdıran ABD Başkanı Donald Trump, ikinci dönem için siyahi seçmenlerin desteğini almak istiyor. Dört yıl daha görevde kalmayı umut eden Trump, bugün Georgia eyaletinde bulunan Atlant"/>
  </head>
  <body>
    <article>
      <h1>Trump, ikinci dönem için siyahi seçmenlerin desteğini almak istiyor</h1>
      <address>
        <time datetime="2019-11-08T13:00:00+00:00">08 Nov 2019, 13:00</time>
      </address>
      <p>ABD’de başkanlık seçimleri yaklaşırken, açıklamaları birçok kesimi kızdıran ABD Başkanı Donald Trump, ikinci dönem için siyahi seçmenlerin desteğini almak istiyor.<br/><br/>Dört yıl daha görevde kalmayı umut eden Trump, bugün Georgia eyaletinde bulunan Atlanta şehrinde “Trump’ın kara sesleri” koalisyonunu başlattı.<br/><br/>Trump'ın kampanya sözcüsü Katrina Pierson, “Siyah Amerikalılar, Trump’tan daha iyi bir savunmacıya sahip olmadı” dedi. Ancak ülkesinde işsizlik oranını en düşük seviyelere indiren Trump’ın bu formülünün siyahiler tarafından pek fazla destek görmeyeceği ifade etti.<br/><br/>Geçtiğimiz Temmuz ayında sonuçları Quinnipiac Üniversitesi tarafından yayınlanan bir ankette, siyahi seçmelerin yüzde 80’i Trump’ın ırkçı olduğunu düşünüyor.<br/><br/>ABD Başkanı Trump, 2016 yılında gerçekleştirilen başkanlık seçimleri kampanyası sırasında siyahilere “Kaybedecek neyiniz var” sorusunu sormuştu. Siyahi seçmenlerin yalnızca yüzde 8’i Trump’a oy verirken, yüzde 88’i ise Demokrat aday Hillary Clinton’a oy verdi.<br/><br/>Trump, başkanlık koltuğuna oturduğu andan itibaren Afro-Amerikalı liderlere yönelik eleştirileri ile gerilimi giderek yükseltti.<br/><br/>ABD Başkanı, tüm bir yaz boyunca attığı tweetlerde, Maryland Temsilcisi Demokrat Elijah Eugene Cummings’e yönelik sert eleştirilerde bulundu. Cummings ise geçtiğimiz Ekim ayında hayatını kaybetti.<br/><br/>Trump, Twitter hesabından, Baltimore kentini hedef alarak bölgenin “sıçan ve farelerle dolu tehlikeli bir yer” olduğunu söylemişti.<br/><br/>Black Voters Matte kurucusu Cliff Albright, ABD Başkanı’nın açıklamaları karşısında hayrete düştüklerini, durumu, “ikiyüzlülük ve küçük düşürme” olarak gördüklerini ifade etti.<br/><br/>AFP muhabirinin, “Trump’ın stratejisi nedir? ABD nüfusunun yüzde 13’ünü temsil eden Afrikalı ABD’lilerin oylarından bir yüzde almayı mı umuyor?” sorularına cevap veren Cliff, Trump’ın gerçekten Afrikalı Amerikalıların oylarını almaya çalışmadığını belirterek, her şeyden önce katılımlarını azaltmak istediğini belirtti.<br/><br/>Albright açıklamasında, “Kaybedecek hiçbir şeyin yok” söyleminin, siyahi seçmenlerin yüzde birlik, ikilik veya beşlik bir kesimini seçim zamanı evde bıraktığını ifade etti.<br/><br/>Demokratlar, 2020 yılı başkanlık seçimlerinde, 2008 ve 2012 yıllarında başkanlığa seçilmiş Barack Obama’nın kazandığı seçimlere yakın bir puan alabilmek için her kesimden oy almayı umut ediyor.<br/><br/>Eski ABD Başkan Yardımcısı Joe Biden, özellikle ABD’nin ilk siyahi başkanı olan Obama ile yakın ilişkiler sebebiyle, Afrikalı ABD’li seçmenler arasında popüler bir isim.</p>
    </article>
  </body>
</html>