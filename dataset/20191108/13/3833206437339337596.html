<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Ani-Salich-s-diploma-po-protivodeistvie-na-radikalizaciyata-i-terorizma-912251"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T13:32:00+00:00"/>
    <meta property="og:title" content="Ани Салич с диплома по противодействие на радикализацията и тероризма"/>
    <meta property="og:description" content="50-годишната новинарка Ани Салич най-после е магистър. Преди броени дни тв звездата взе дипломата си..."/>
  </head>
  <body>
    <article>
      <h1>Ани Салич с диплома по противодействие на радикализацията и тероризма</h1>
      <address>
        <time datetime="2019-11-08T13:32:00+00:00">08 Nov 2019, 13:32</time>
      </address>
      <p>50-годишната новинарка Ани Салич най-после е магистър. Преди броени дни тв звездата взе дипломата си по сигурност и противодействие на радикализацията и тероризма във Военната академия "Г. С. Раковски“. Любопитна подробност е, че официалната церемония по връчването на дипломите на новия випуск абсолвенти беше открита лично от президента <a href="https://www.plovdiv24.bg/novini/persons/5168.html">Румен Радев</a>, който държа реч пред препълнената зала.</p>
      <p>От сцената той заяви, че "националната сигурност е в основата на всяка просперираща държава и тя не е отговорност само на хората с пагони, а на цялото общество“. "Убеден съм, че напълно осъзнавате огромните предизвикателства по пътя пред вас, и то в динамиката на геополитическите процеси и комплексните заплахи и рискове пред сигурността. В тази обстановка отстояването на националните и съюзните интереси е все по-трудна и отговорна задача“, завърши речта си държавният глава.</p>
      <p>Все пак той не успя да връчи кетапа на Ани лично, но изгледа церемонията до самия ѝ край. Новинарката бе спазила изцяло протокола и се бе облякла в черна тога със златисти мотиви – характерна за вуза. Запознати разкриват, че Салич е сред отличниците на випуска, а дипломната си работа защитила още в разгара на лятото. Тогава самата тя се похвали, че е изключително интересно да учиш на тази възраст и е едно от предизвикателствата в живота ѝ, което ѝ е донесло голямо удовлетворение. Веднага след церемонията тя почерпила за новата диплома както близките си, така и колегите си в Нова телевизия. Още когато научили, че журналистката учи за антитерорист, те заподозрели, че вероятно е решила да смени драстично професионалната си посока и може би ще се оглежда за нова работа. За момента обаче Салич нямала подобни намерения. </p>
      <p>Припомняме, че водещата на новините е завършила английска езикова гимназия в родния си Благоевград, а след това специалност "Научна информация“ в Колежа по библиотечно дело в София, пише "Ретро". Преди да стане едно от най-разпознаваемите тв лица, е работила като преводачка, библиотекарка, секретарка и дори е продавала лекарства.</p>
    </article>
  </body>
</html>