<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740694"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T13:05:00+00:00"/>
    <meta property="og:title" content="เจอพิษศก.ฟุบไปต่อไม่ไหว ปิดตำนาน50ปี'ต้อยบาร์เบอร์'"/>
    <meta property="og:description" content="ปิดตำนาน”ร้านต้อยบาร์เบอร์”ร้านตัดผมดังเมืองน้ำดำ หลังเปิดให้บริการมายาวนานกว่า 50 ปี สุดยื้อเหตุเศรษฐกิจแย่"/>
  </head>
  <body>
    <article>
      <h1>เจอพิษศก.ฟุบไปต่อไม่ไหว ปิดตำนาน50ปี'ต้อยบาร์เบอร์'</h1>
      <address>
        <time datetime="2019-11-08T13:05:00+00:00">08 Nov 2019, 13:05</time>
      </address>
      <p>
        <b>ปิดตำนาน”ร้านต้อยบาร์เบอร์”ร้านตัดผมดังเมืองน้ำดำ หลังเปิดให้บริการมายาวนานกว่า 50 ปี สุดยื้อเหตุเศรษฐกิจแย่</b>
      </p>
      <p>เมื่อวันที่ 8 พ.ย. ผู้สื่อข่าวรายงานว่า ที่ร้านต้อยบาร์เบอร์  ถนนชัยสุนทร  เขตเทศบาลเมืองกาฬสินธุ์ จ.กาฬสินธ์   ซึ่งเป็นร้านตัดผมชายเก่าแก่ของเมืองกาฬสินธุ์  ได้ปิดตัวลงเป็นการถาวรแล้วตั้งแต่วันที่ 8 พ.ย.เป็นต้นไป  จากการสอบถามลูกค้าร้านบาร์เบอร์แห่งนี้ ทุกคนต่างพากันเศร้าและเสียดาย ที่ไม่มีโอกาสได้ใช้บริการ กับช่างตัดผมชายมือหนึ่งของ จ.กาฬสินธุ์อีกต่อไป  เพราะวันนี้นายสมชาย  เกตุศิริ  อายุ  58 ปี  หรือเสี่ยต้อย  เจ้าของร้านต้อยบาร์เบอร์กำลังเก็บของ  เครื่องมือตัดผมออกจากร้าน ถือเป็นสัญญาณของการปิดร้านอย่างถาวร</p>
      <figure>
        <img src="https://www.dailynews.co.th/admin/upload/20191108/news_mCICbuIRfo202145_533.jpg?v=20191109032?v=4792"/>
      </figure>
      <p>นายสมชาย เปิดเผยว่า  ร้านต้อยบาร์เบอร์  ได้เปิดให้บริการตัดผมชายมาตั้งแต่สมัยปู่  สืบทอดต่อมาจนถึงรุ่นของตนเองซึ่งเป็นรุ่นที่ 3  รวมระยะเวลากว่า 50 ปี  มีลูกค้าทุกช่วงวัยเดินทางมาใช้บริการ ซึ่งเปิดให้บริการแบบไม่มีวันหยุดตั้งแต่ 07.00 น. – 20.00 น.   จนกระทั่ง 3 ปี มานี้ภาวะเศรษฐกิจที่ซบเซา ลูกค้าบางตา  โดยเฉพาะกลุ่มวัยรุ่นที่เป็นลูกค้าใหม่กลับไม่มาใช้บริการ หันไปที่นิยมใช้บริการร้านหรูติดแอร์ แม้ว่าจะมีราคาสูงก็ตาม  ขณะที่ลูกค้าประจำต่างก็มีอายุสูงขึ้นบางรายก็เสียชีวิตไปแล้ว  ตลอด 3 ปีที่ผ่านมาต้องแบกรับค่าเช่าร้าน  ค่าไฟ ค่าน้ำมาโดยตลอด  กระทั่งสัญญาเช่าตึกจะสิ้นสุดลงในปลายเดือน พ.ย. นี้  จึงตัดสินใจปิดร้านเป็นการถาวร ซึ่งยอมรับว่า จากภาวะเศรษฐกิจตกต่ำ เป็นสาเหตุหนึ่งที่ทำให้ตัดสินใจปิดร้าน  ประกอบกับอายุที่มากขึ้น รวมถึงไม่มีผู้สืบทอดอาชีพ  เพราะลูกชายก็มีงานทำแล้ว หากจะดันทุรังเปิดร้านต่อไปก็จะเป็นการเพิ่มภาระรายจ่าย  ให้กับครอบครัว หลังจากปิดร้านก็คงไปช่วยลูกชายทำธุรกิจและเลี้ยงหลาน ใช้เวลาอยู่กับครอบครัวให้มากขึ้น<br/><br/>ด้านนายมงคล  ภูแล่นคู่   ลูกค้าประจำร้านต้อยบาร์เบอร์  กล่าวว่า  วันนี้ตั้งใจจะมาตัดผมที่ร้าน แต่เมื่อก้าวเดินเข้าไปในร้านต้องตกใจ เพราะสภาพร้านที่ว่างเปล่า เมื่อสอบถามจึงทราบว่าปิดให้บริการอย่างถาวร  รู้สึกเสียดายมากเพราะใช้บริการร้านนี้มาโดยตลอดนานกว่า 10 ปีแล้ว  เหมือนเสียช่างตัดผมมือหนึ่งไปเลย</p>
      <figure>
        <img src="https://www.dailynews.co.th/admin/upload/20191108/news_aWvanEjTTW202147_533.jpg?v=20191109032?v=9562"/>
      </figure>
      <p> <br/> </p>
    </article>
  </body>
</html>