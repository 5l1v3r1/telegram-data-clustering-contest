<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://style.nv.ua/ukr/kultura/chorniy-voron-pismennik-vasil-shklyar-ozvuchiv-film-divitis-treyler-50052424.html"/>
    <meta property="og:site_name" content="НВ"/>
    <meta property="article:published_time" content="2019-11-08T13:28:00+00:00"/>
    <meta property="og:title" content="Чорний ворон. Письменник Василь Шкляр озвучив фільм, знятий за його романом"/>
    <meta property="og:description" content="Прем'єра історичної драми Чорний ворон за мотивами роману Василя Шкляра відбудеться 5 грудня. Сам письменник не обмежився роботою над сценарієм фільму."/>
  </head>
  <body>
    <article>
      <h1>Чорний ворон. Письменник Василь Шкляр озвучив фільм, знятий за його романом</h1>
      <h2>Прем'єра історичної драми Чорний ворон за мотивами роману Василя Шкляра відбудеться 5 грудня. Сам письменник не обмежився роботою над сценарієм фільму.</h2>
      <address>
        <time datetime="2019-11-08T13:28:00+00:00">08 Nov 2019, 13:28</time>
      </address>
      <p>Шкляр регулярно приїздив на майданчик, переглядав щойно відзнятий матеріал разом з режисером Тарасом Ткаченком. Більш того, стало відомо, що голос автора можна буде почути у стрічці - Василь Шкляр озвучить історичні коментарі у фільмі та стане для них закадровим поводирем в минуле української історії.</p>
      <figure>
        <img src="https://images.weserv.nl/?url=https://style.nv.ua/system/MediaPhoto/images/000/026/448/big/051ddb28f28a10a222e8bb35ad8b1d72.png?stamp=20191108152607&amp;q=85&amp;output=jpg&amp;bg=white"/>
        <figcaption>Фото: Кадр з фільму</figcaption>
      </figure>
      <p>Письменник вже переглянув фільм на великому екрані. «Автор ніколи не може бути сповна задоволений екранізацією, бо екранне втілення не варто ототожнювати з літературним твором. Та я від самого початку знав цю істину, тому не дивився упереджено. Але я задоволений: сподобались вдало підібрані актори та їх гра. І я впевнений, що картина не залишить байдужим жодного глядача», — розповів він.</p>
      <p><i>Чорний ворон</i> відтворює одну зі сторінок української історії — боротьбу українських повстанців проти радянської влади у 1920-х роках. Події у стрічці розкажуть про історію життя та кохання Івана на прізвисько Ворон, якому випала доля стати учасником повстанського руху часів Холодноярської республіки.</p>
      <p>Головну роль у картині виконає молодий український актор Тарас Цимбалюк, відомий за роботою у серіалах <i>Центральна лікарня </i>та <i>Село на мільйон</i>. Окрім нього, ролі у стрічці виконають популярні українські актори Павло Москаль, Андрій Мостренко, Ксенія Данилова, Даніїл Мірешкін, Зоряна Марченко, Наталя Сумська та інші.</p>
      <h3>Чорний ворон — трейлер фільму:</h3>
      <p>Читайте також:<br/><a href="https://style.nv.ua/ukr/kultura/chorniy-voron-film-prem-yera-treyler-video-50038735.html">&amp;nbspЗа бестселером Василя Шкляра. Стала відома дата прем'єри історичного екшну Чорний ворон</a></p>
    </article>
  </body>
</html>