<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620460/%D8%AE%D9%88%D8%A7%D8%A8-%D8%B9%D9%85%DB%8C%D9%82-%D8%A8%D9%87-%DA%A9%D8%A7%D9%87%D8%B4-%D8%A7%D8%B6%D8%B7%D8%B1%D8%A7%D8%A8-%DA%A9%D9%85%DA%A9-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T13:03:00+00:00"/>
    <meta property="og:title" content="خواب عمیق به کاهش اضطراب کمک می‌کند"/>
    <meta property="og:description" content="محققان در بررسی‌های جدید خود به ارتباط هر چه بیشتر خواب ناکافی و اضطراب تاکید و اظهار کردند: بی‌خوابی شبانه می‌تواند احتمال اضطراب را حدود ۳۰ درصد افزایش دهد."/>
  </head>
  <body>
    <article>
      <h1>خواب عمیق به کاهش اضطراب کمک می‌کند</h1>
      <address>
        <time datetime="2019-11-08T13:03:00+00:00">08 Nov 2019, 13:03</time>
      </address>
      <p>
        <i>محققان در بررسی‌های جدید خود به ارتباط هر چه بیشتر خواب ناکافی و اضطراب تاکید و اظهار کردند: بی‌خوابی شبانه می‌تواند احتمال اضطراب را حدود ۳۰ درصد افزایش دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محققان از سال‌ها قبل بر ارتباط بین کمبود خواب و اضطراب تاکید داشته‌اند. در این بررسی جدید شواهد بیشتری از این ارتباط به دست آمده است که نشان می‌دهد این تاثیر به اندازه‌ای حائز اهمیت است که نمی توان آن را نادیده گرفت. علاوه بر این مطالعه جدید نشان می‌دهد مرحله عمیق خواب همچون یک تسکین دهنده طبیعی اضطراب عمل می‌کند.</p>
      <p>«متیو واکر» محقق ارشد این مطالعه از دانشگاه کالیفرنیا گفت: در این مطالعه تأثیر مراحل مختلف خواب بر سطح اضطراب ۱۸ نفر مورد بررسی قرار گرفت.</p>
      <p>محققان معمولا خواب را به دو گروه جامع تقسیم می‌کنند: خواب همراه با حرکات سریع چشم (REM) و خواب همراه با حرکت غیرسریع چشم (NREM) همچنین دو مرحله نخست خواب NREM دوره‌هایی از خواب سبک هستند که در آن بدن بین حالت بیداری تا استراحت قرار دارد.</p>
      <p>مراحل مختلف خواب تاثیرات متفاوتی بر فعالیت مغز دارند. محققان با ارزیابی فعالیت مغز، تأثیر مراحل مختلف خواب بر اضطراب را مشخص کردند.</p>
      <p>محققان به منظور سنجش سطح اضطراب، یک گروه ۱۸ نفره را مورد بررسی قرار دادند و از آنان درخواست کردند تا فیلم‌های هیجانی و احساسی را بعد از یک خواب شبانه کافی و یک شب بی‌خوابی تماشا کنند همچنین این افراد پس از گذراندن هر یک از این دو مرحله به پرسشنامه استاندارد تعیین میزان اضطراب پاسخ دادند.</p>
      <p>اسکن‌های مغزی شرکت کنندگان نشان داد که ناحیه‌ای از مغز موسوم به قشر پیش‌پیشانی پس از یک بی‌خوابی شبانه غیرفعال می‌شود. نتایج مطالعات قبلی حاکی از آن است این ناحیه از مغز باعث کاهش اضطراب و استرس می‌شود.</p>
      <p>به گزارش مدیکال نیوز تودی، نتایج اسکن‌ها نشان ‌داد فعالیت بیش از حد مغز در دیگر بخش‌ها با پردازش احساسات مرتبط است. به گفته محققان بی‌خوابی شبانه میزان اضطراب را تا حدود ۳۰ درصد افزایش می‌دهد.</p>
    </article>
  </body>
</html>