<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p"/>
    <meta property="og:site_name" content="enikos.gr"/>
    <meta property="article:published_time" content="2019-11-08T13:59:00+00:00"/>
    <meta property="og:title" content="Χαμός στη Βουλή για την επιστολή Τσίπρα - Λοβέρδος: Μπαχαλάκιας ο Πρόεδρος του ΣΥΡΙΖΑ"/>
    <meta property="og:description" content="Πολιτική σύγκρουση μεταξύ Νέας Δημοκρατίας, ΣΥΡΙΖΑ και Κινήματος Αλλαγής προκάλεσε η επιστολή του Αλέξη Τσίπρα με την οποία ζητούσε να..."/>
  </head>
  <body>
    <article>
      <h1>Χαμός στη Βουλή για την επιστολή Τσίπρα - Λοβέρδος: Μπαχαλάκιας ο Πρόεδρος του ΣΥΡΙΖΑ</h1>
      <address>
        <time datetime="2019-11-08T13:59:00+00:00">08 Nov 2019, 13:59</time>
      </address>
      <p>Του Γιώργου Λυκουρέντζου</p>
      <p>Πολιτική σύγκρουση μεταξύ Νέας Δημοκρατίας, ΣΥΡΙΖΑ και Κινήματος Αλλαγής προκάλεσε η επιστολή του <a href="http://www.enikos.gr/politics/683051/epistoli-tou-alexi-tsipra-ston-evripidi-stylianidi-gia-ton-nomo-p">Αλέξη Τσίπρα</a> με την οποία ζητούσε να συνταγματικοποιηθεί και μάλιστα με αναδρομικό τρόπο η διευκρίνιση ότι τα επ' ευκαιρία των υπουργικών καθηκόντων αδικήματα δεν υπάγονται σε σύντομη αποσβεστική προθεσμία.</p>
      <p>Ο εισηγητής του Κινήματος Αλλαγής Ανδρέας Λοβέρδος επιτέθηκε με σφοδρότητα στον κ. Τσίπρα υποστηρίζοντας ότι η σημερινή επιστολή Τσίπρα ισοδυναμεί με ομολογία ότι η παραπομπή των δέκα στη Δικαιοσύνη για την υπόθεση της Novartis στην προηγούμενη Βουλή έγινε με αντισυνταγματικό τρόπο.</p>
      <p>Ο κ. Λοβέρδος χαρακτήρισε "μπαχαλάκια" τον πρόεδρο του ΣΥΡΙΖΑ υποστηρίζοντας ότι το αίτημα για εκ των υστέρων συνταγματοποίηση των όσων έπραξε στην προηγούμενη Βουλή αποτελεί βαρύτατο παράπτωμα.</p>
      <p>Σχολιάζοντας την ουσία της ερμηνευτικής δήλωσης που ζητεί ο κ. Τσίπρας να ψηφιστεί ο κ. Λοβέρδος υποστήριξε ότι έρχεται σε σύγκρουση με το άρθρο 7 του Συντάγματος σύμφωνα με το οποίο "Έγκλημα δεν υπάρχει ούτε ποινή επιβάλλεται χωρίς νόμο που να ισχύει πριν από την τέλεση της πράξης και να ορίζει τα στοιχεία της. Ποτέ δεν επιβάλλεται ποινή βαρύτερη από εκείνη που προβλεπόταν κατά την τέλεση της πράξης".</p>
      <p>Επίθεση κατά του κ. Τσίπρα εξαπέλυσε και ο εισηγητής της Νέας Δημοκρατίας Κώστας Τζαβάρας λέγοντας ότι δεν επιτρέπεται σε πρόεδρο δημοκρατικού κόμματος να φτάνει στο σημείο και να μας λέει κύριοι δεν είστε στο ύψος των περιστάσεων. "Αν κάποιος διεξέλθει την επιστολή αντιλαμβάνεται ότι ο Πρόεδρος του ΣΥΡΙΖΑ δεν έχει καμία σοβαρή πρόταση να συνεισφέρει. Θέλει να δημιουργήσει ένα συμβάν για τα κανάλια για να λένε ότι κάποιοι θέλουν να κουκουλώσουν το σκάνδαλο. Αυτά δεν είναι σοβαρά και μας προσβάλουν" είπε.</p>
      <p>Απαντώντας ο εισηγητής του ΣΥΡΙΖΑ Γιώργος Κατρούγκαλος είπε ότι ο Πρόεδρος του ΣΥΡΙΖΑ επισημαίνει τη συνταγματική πολιτική και ηθική ευθύνη που έχουμε απέναντι στην ανάγκη να εισάγουμε αυτή διατύπωση – συνδέοντάς το και με το σκάνδαλο Novartis που έχει ευθύνη η Βουλή να φτάσει μέχρι τέλους. "Πρέπει να ανταποκριθούμε στην απαίτηση των πολιτών να μην μείνει καμία σκιά και να μην φανεί ότι το πολιτικό σύστημα προετοιμάζει το έδαφος για να καλύψει τα νώτα του και να παραγραφεί αυτό το σκάνδαλο" είπε.</p>
      <p>Πηγή: Real.gr</p>
      <related>
        <h4>σχετικά άρθρα</h4>
        <a href="http://www.enikos.gr/politics/683051/epistoli-tou-alexi-tsipra-ston-evripidi-stylianidi-gia-ton-nomo-p%0A%20%20%20%20%0A"/>
        <a href="http://www.enikos.gr/politics/682926/liakouli-o-syriza-pyrpolise-ti-diadikasia-tis-epitropis-paranoma-%0A%20%20%20%20%0A"/>
        <a href="http://www.enikos.gr/politics/682931/kinal-kata-syriza-gia-tin-anavoli-tis-proanakritikis-kanei-ta-pan%0A%20%20%20%20%0A"/>
        <a href="http://www.enikos.gr/politics/682947/i-anapantechi-synantisi-tou-tsipra-me-ton-dexiotechni-tou-klarino%0A%20%20%20%20%0A"/>
        <a href="http://www.enikos.gr/politics/682927/epithesi-tsipra-ston-proedro-tis-voulis-ton-katigorei-gia-aftarch%0A%20%20%20%20%0A"/>
        <a href="http://www.enikos.gr/politics/682928/plevris-kata-syriza-fainetai-pleon-xekathara-poioi-den-theloun-na%0A%20%20%20%20%0A"/>
        <a href="http://www.enikos.gr/politics/682913/proanakritiki-gia-papangelopoulo-anavlithike-i-synedriasi-meta-ti%0A%20%20%20%20%0A"/>
        <a href="http://www.enikos.gr/politics/682921/tzanakopoulos-gia-tin-anavoli-tis-synedriasis-tis-proanakritikis-%0A%20%20%20%20%0A"/>
        <a href="http://www.enikos.gr/politics/682903/syriza-aftarchiki-i-apagorefsi-diloseon-tou-dimitri-tsovola-sta-t%0A%20%20%20%20%0A"/>
      </related>
    </article>
  </body>
</html>