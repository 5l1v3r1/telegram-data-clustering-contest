<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/svet/na-hrvaskem-prvic-z-vec-kot-20-milijoni-turistov-v"/>
    <meta property="og:site_name" content="Primorske novice"/>
    <meta property="article:published_time" content="2019-11-08T13:34:24+00:00"/>
    <meta property="og:title" content="Na Hrvaškem prvič z več kot 20 milijoni turistov v letu dni"/>
    <meta property="og:description" content="Hrvaški turistični delavci so glede na najnovejše podatke prvič v zgodovini v letu dni gostili več kot 20 milijonov turistov, so danes sporočili s hrvaškega ministrstva za turizem. Kot so dodali, so hkrati prvič v letu dni presegli tudi 107 milijonov nočitev. Med najštevilnejšimi gosti so tudi Slovenci, ki sledijo Nemcem in domačinom."/>
  </head>
  <body>
    <article>
      <h1>Na Hrvaškem prvič z več kot 20 milijoni turistov v letu dni</h1>
      <address><time datetime="2019-11-08T13:34:24+00:00">08 Nov 2019, 13:34</time> by <a rel="author">STA</a></address>
      <p>
        <b>Hrvaški turistični delavci so glede na najnovejše podatke prvič v zgodovini v letu dni gostili več kot 20 milijonov turistov, so danes sporočili s hrvaškega ministrstva za turizem. Kot so dodali, so hkrati prvič v letu dni presegli tudi 107 milijonov nočitev. Med najštevilnejšimi gosti so tudi Slovenci, ki sledijo Nemcem in domačinom.</b>
      </p>
      <figure>
        <img src="https://static.primorske.si/foto/highres/gnweb/718912_257-rov.jpg"/>
        <figcaption>Rovinj Foto: Leo Caharija</figcaption>
      </figure>
      <p><b>ZAGREB</b> &gt; Na Hrvaškem so 25. oktobra presegli obseg celotnega turističnega prometa v letu 2018. Število turističnih obiskov pri južnih sosedih se je do takrat okrepilo za pet odstotkov, turističnih nočitev pa je bilo za dva odstotka več kot v enakem obdobju leta 2018.</p>
      <p>Potem ko je bil oktobra presežen celoletni lanski dosežek, je zgodovinskih 20 milijonov obiskov dodatno potrdilo moč in stabilnost hrvaškega turizma, tako da je sektor tudi v zelo zahtevnem letu 2019 zabeležil odlične rezultate, je ocenil predsednik hrvaške turistične skupnosti (HZT) <b>Kristjan Staničić</b>.</p>
      <p>Staničić pričakuje, da bodo tudi v naslednjem letu obdržali pozitivne trende. Optimizem je podkrepil z napovedmi številnih turističnih agencij in prevoznikov, ki načrtujejo dodatne programe za obiske na Hrvaškem v letu 2020, so zapisali na spletni strani hrvaškega ministrstva za turizem.</p>
      <p>Hrvaški minister za turizem <b>Gari Cappeli</b> je ocenil, da je turizem "pravo gonilo" gospodarskega razvoja Hrvaške, potem ko so v preteklih letih odprli številne visokokakovostne namestitve in nove turistične ponudbe.</p>
      <p>Na Hrvaškem je bilo letos največ tujih turistov iz Nemčije, Slovenije, Avstrije, Poljske, Italije, Češke in Velike Britanije, so dodali. Na drugo mesto za Nemci so se medtem zvrstili domači gostje. Največ nočitev so imeli v občinah Dubrovnik, Rovinj, Poreč, Split in Medulin.</p>
    </article>
  </body>
</html>