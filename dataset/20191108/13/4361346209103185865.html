<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/felavattak-kertesz-imre-siremleket-budapesten/186186"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-08T13:22:00+00:00"/>
    <meta property="og:title" content="Felavatták Kertész Imre síremlékét Budapesten"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Felavatták Kertész Imre síremlékét Budapesten</mark>
      </h1>
      <address><time datetime="2019-11-08T13:22:00+00:00">08 Nov 2019, 13:22</time> by <a rel="author">MTI</a></address>
      <p>
        <b>Felavatták Kertész Imre (1929-2016) irodalmi Nobel-díjas magyar író és felesége, Kertész Magda közös síremlékét a Fiumei úti sírkertben, pénteken Budapesten. </b>
        <b>Felavatták Kertész Imre (1929-2016) irodalmi Nobel-díjas magyar író és felesége, Kertész Magda közös síremlékét a Fiumei úti sírkertben, pénteken Budapesten.</b>
      </p>
      <p>"Kertész Imre számára az autentikus létezés egyetlen lehetséges formája az írás lett. Történetek elmondása, miközben tudta, történetei elmondhatatlanok, és maga az írás is képtelen vállalkozás. Ez a paradoxon szinte mindegyik művének kiindulási pontja, ám a kész mű ennek az önellentmondásnak a cáfolata is egyben.</p>
      <figure>
        <img src="http://media.borsonline.hu/cikk/20/191752/gallery-picture/645w/2017723_download.jpg"/>
        <figcaption>© MTI/Szigetváry Zsolt</figcaption>
      </figure>
      <p>Az írás lett számára az identitás meg- és visszaszerzésének küzdőterepe" - fogalmazott a síremlék felavatásán Hafner Zoltán irodalomtörténész, a Kertész Imre Intézet igazgatója. "Kertész Imre kívülállásával nem kis árat fizetett, de a legsúlyosabb történelmi időkben is szabad maradt, s könyvei ebben a szabadságban fogantak. Emiatt lehetnek érvényesek ma is" - tette hozzá.</p>
      <figure>
        <img src="http://media.borsonline.hu/cikk/20/191752/gallery-picture/645w/2017729_download.jpg"/>
        <figcaption>© MTI/Szigetváry Zsolt</figcaption>
      </figure>
      <p>Hafner Zoltán kiemelte: Kertész Imre formát adott életének, mintát és példát hagyva, hogy mindenkinek saját magának kell megalkotnia a saját történetét és életét. "Tisztázni, hogy mennyire végzetszerű, illetve történelmileg mennyire determinált az egyén, mennyiben felelős a saját életéért. Kiszabadulhat-e a tömeglét, a nekünk szánt sorstalanság állapotából" - fogalmazott.</p>
      <figure>
        <img src="http://media.borsonline.hu/cikk/20/191752/gallery-picture/645w/2017725_download.jpg"/>
        <figcaption>© MTI/Szigetváry Zsolt</figcaption>
      </figure>
      <figure>
        <img src="http://media.borsonline.hu/cikk/20/191752/gallery-picture/645w/2017727_download.jpg"/>
        <figcaption>© MTI/Szigetváry Zsolt</figcaption>
      </figure>
      <p>A síremléket a 2016-ban elhunyt Kertész Magda elképzelései alapján Czakó Rita és Takács Máté szobrászművészek készítették. A síremlék hátoldalán a "Szeretet megvált" idézet olvasható Kertész Imre egy feljegyzéséből. Az író születésének 90. évfordulója alkalmából is rendezett megemlékezésen Kelemen Barnabás hegedűművész és Hegedűs D. Géza színművész működött közre.</p>
    </article>
  </body>
</html>