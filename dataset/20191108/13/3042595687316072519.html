<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kan-vrake-storklubbene/71797259"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:52:53+00:00"/>
    <meta property="og:title" content="Kan vrake storklubbene"/>
    <meta property="og:description" content="Erling Braut Haaland kobles til stort og smått av toppklubber, men kan ende opp med å gå videre til en annen Red Bull-eid klubb."/>
  </head>
  <body>
    <article>
      <h1>Kan vrake storklubbene</h1>
      <h2>Erling Braut Haaland kobles til stort og smått av toppklubber, men kan ende opp med å gå videre til en annen Red Bull-eid klubb.</h2>
      <address><time datetime="2019-11-08T13:52:53+00:00">08 Nov 2019, 13:52</time> by <a rel="author">Fredrik Stuve</a></address>
      <p>Etter sju mål på sine fire første kamper i Champions League og bøttevis med rekorder så langt denne sesongen, er det ikke overraskende at storklubber ligger langflate etter den høyreiste 19-åringen.</p>
      <p>I England skal byrivalene Manchester United og Manchester City være blant de mest interesserte, mens også storklubber som Juventus, Real Madrid og Barcelona skal ha følere ute for Haaland.</p>
      <p>Likevel melder engelske <a href="https://www.skysports.com/football/news/11095/11856248/erling-haaland-man-utd-liverpool-arsenal-may-be-frustrated-as-striker-considers-rb-leipzig">Sky Sports</a> fredag at alle klubbene kan bli snytt for nordmannens underskrift i første omgang.</p>
      <p>De melder nemlig at nordmannen også skal ha tilbudet om å fortsette innenfor Red Bull-systemet og gå til RB Leipzig som det neste steget i karrieren.</p>
      <p>
        <b>Leipzig-trener Julian Nagelsmann, en av de mest spennende trenerne i Europa, skal være en stor fan av nordmannen og mene at han vil passe perfekt inn i spillergruppa i Øst-Tyskland.</b>
      </p>
      <p>Tidligere denne uka ble Alfie Haaland intervjuet av den engelske radiokanalen Talksport. Da bekreftet han at sønnens drøm er å spille i Premier League i løpet av karrieren.</p>
      <p>- Fram til nå er han lenger framme i utviklingen sin enn vi hadde trodd han skulle være på dette stadiet. Han er bygd for Premier League, men om en overgang dit skjer nå eller på et seinere tidspunkt, vet vi ikke, sa Alfie til <a href="https://talksport.com/football/625914/erling-haaland-premier-league-leeds-man-city-nottingham-forest-alf-inge/">Talksport</a> tidligere denne uka.</p>
      <h3>Valgte utvikling</h3>
      <p>Selv om det virker noe rart at Haaland skulle velge bort noen av verdens største klubber, har familien vist at de tenker utvikling først så langt i karrieren.</p>
      <p>
        <b>Haaland valgte først Molde, hvor han fikk sin første voldsomme utvikling og mer og mer spilletid, før valget falt på Salzburg som neste steg etter en flott 2018-sesong i Eliteserien. Det gjorde Haaland til tross for interesse fra langt større klubber, deriblant Juventus som hadde lagt inn et bud til Molde.</b>
      </p>
      <p>Også i Østerrike brukte Haaland et halvt år på å akklimatisere seg, før han denne sesongen har eksplodert med 23 mål på 17 kamper så langt denne høsten.</p>
      <p>Et videre steg til nok en Red Bull-klubb hadde sørget for at nordmannen fortsatt ville få mye garantert spilletid. Leipzig ligger foreløpig denne sesongen på en tredjeplass i en svært jevn Bundesliga og leder gruppa si i Champions League.</p>
      <p>Laget føres an av den tyske landslagsspissen Timo Werner, som stadig også linkes til større klubber enn RB Leipzig, som kun ble stiftet for ti år siden etter at Red Bull kjøpte opp den tyske femtedivisjonsklubben SSV Markränstadt.</p>
      <h3>- God tid</h3>
      <p>Salzburg vet de sitter med gode kort på hånda når det kommer til et salg av nordmannen. Spørsmålet blir nå om de får overtalt Haaland til å fortsette innenfor Red Bulls eierskap eller om Salzburg skal få den massive gevinsten en overgang for nordmannen vil bli økonomisk.</p>
      <p>- Vi har god tid. Laget passer ham og han passer laget. Han er en kul fyr og han er avslappet. Ryktene veier ikke på ham, jeg synes det er mer en påskjønnelse, det er fint for spilleren og klubben, sier Red Bull Salzburgs sportsdirektor Christoph Freund.</p>
      <p>
        <b>Salzburgs største stjerner forsvinner med jevne mellomrom til større ligaer, og til tross for at spillere som Sadio Mané og Valon Berisha er eksempler på spillere som har gått rett fra Salzburg til større klubber i England og Italia har majoriteten forsvunnet videre til Leipzig.</b>
      </p>
      <p>Naby Keïta, Dayot Upamecano, Konrad Laimer, Stefan Ilsanker og Amadou Haidara er alle spillere som har tatt steget fra Salzburg til Leipzig.</p>
      <p>Salzburg er uansett meget fornøyde med nordmannen, som de har under kontrakt til 2023.</p>
      <p>- Vi er allerede klar over at vi har en spesiell spiller med oss. Det er kanskje den mest spektakulære spilleren vi noen gang har hatt med tanke på utvikling, sier Salzburgs sportsdirektør til APA.</p>
    </article>
  </body>
</html>