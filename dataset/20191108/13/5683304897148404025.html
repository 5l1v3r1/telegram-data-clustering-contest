<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/latest-news/2019/11/08/didnt-slay-evils-was-a-disaster-priyanka-gandhi-on-demonetisation-anniversary.html?utm_source=dlvr.it&amp;utm_medium=twitter"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T13:32:00+00:00"/>
    <meta property="og:title" content="നോട്ടുനിരോധനം ദുരന്തം: സർക്കാരിനെതിരെ രൂക്ഷ വിമർശനവുമായി പ്രിയങ്ക"/>
    <meta property="og:description" content="ന്യൂഡൽഹി ∙ നോട്ട് നിരോധനം ഒരു ദുരന്തമായിരുന്നെന്ന രൂക്ഷ വിമർശനവുമായി കോൺഗ്രസ് നേതാവ് പ്രിയങ്ക ഗാന്ധി. പ്രധാനമന്ത്രി നരേന്ദ്ര മോദിയും ബിജെപിയും |.Priyanka Gandhi. Demonetisation.Latest News. Malayalam News. Malayala Manorama. Manorama Online"/>
  </head>
  <body>
    <article>
      <h1>നോട്ടുനിരോധനം ദുരന്തം: സർക്കാരിനെതിരെ രൂക്ഷ വിമർശനവുമായി പ്രിയങ്ക</h1>
      <address><time datetime="2019-11-08T13:32:00+00:00">08 Nov 2019, 13:32</time> by <a rel="author">മനോരമ ലേഖകൻ</a></address>
      <p>ന്യൂഡൽഹി ∙ നോട്ട് നിരോധനം ഒരു ദുരന്തമായിരുന്നെന്ന രൂക്ഷ വിമർശനവുമായി കോൺഗ്രസ് നേതാവ് പ്രിയങ്ക ഗാന്ധി. പ്രധാനമന്ത്രി നരേന്ദ്ര മോദിയും ബിജെപിയും അവകാശപ്പെട്ടതുപോലെ നോട്ട് നിരോധനം ‘തിന്മകളുടെ അന്തക’നല്ലായിരുന്നെന്നും അത് ഇന്ത്യൻ സമ്പദ് വ്യവസ്ഥയെ ഏറെക്കുറെ മുഴുവനായും തകർത്തുകളഞ്ഞ ദുരന്തമായിരുന്നെന്നും പ്രിയങ്ക പറഞ്ഞു. നോട്ട് നിരോധനത്തിന്റെ മൂന്നാം വാർഷികത്തിലാണ് പ്രിയങ്കയുടെ വിമർശനം.</p>
      <p>‘നോട്ടു നിരോധിച്ചു മൂന്നു വർഷം കഴിഞ്ഞു. സർക്കാരിന്റെ എല്ലാ അവകാശവാദങ്ങളും അവർക്കു നേരേതന്നെ തിരിയുന്നു. അത് സമ്പദ് വ്യവസ്ഥയെ തകർത്ത ഒരു ദുരന്തമാണെന്നും തെളിഞ്ഞു’, പ്രിയങ്ക ട്വീറ്റ് ചെയ്തു. അതിന്റെ ഉത്തരവാദിത്തം ഏറ്റെടുക്കാൻ ആരെങ്കിലും ആഗ്രഹിക്കുന്നുണ്ടോയെന്നും അവർ ചോദിച്ചു. ആഗോള ക്രെഡിറ്റ് ഏജൻസിയായ മൂഡീസ് അനലിറ്റിക്സ് ഇന്ത്യയുടെ റേറ്റിങ് ദുർബലമെന്ന് രേഖപ്പെടുത്തിയതിനു പിന്നാലെയാണ് പ്രിയങ്കയുടെ വിമർശനം. </p>
      <p>നോട്ടുനിരോധനം സമ്പദ്‌വ്യവസ്ഥയെയും ദശലക്ഷക്കണക്കിന് ആളുകളുടെ ജീവിതത്തെയും നശിപ്പിച്ചെന്ന് ബംഗാൾ മുഖ്യമന്ത്രി മമത ബാനർജിയും ട്വീറ്റ് ചെയ്തു. ‘ഇന്ന് നോട്ടുനിരോധനത്തിന്റെ മൂന്നാം വാർഷികമാണ്. ഇത് സമ്പദ്‌വ്യവസ്ഥയെയും ദശലക്ഷക്കണക്കിന് ആളുകളുടെ ജീവിതത്തെയും നശിപ്പിക്കുമെന്ന് ഞാൻ പറഞ്ഞിരുന്നു. സാമ്പത്തിക വിദഗ്ധരും സാധാരണക്കാരും എല്ലാവരും ഇപ്പോൾ അത് സമ്മതിക്കുന്നു. റിസർവ് ബാങ്കിൽ നിന്നുള്ള കണക്കുകളും ഇത് തെളിയിക്കുന്നു’. മമത ട്വീറ്റ് ചെയ്തു.</p>
      <p>ഇന്ത്യൻ സമ്പദ്‌വ്യവസ്ഥയുടെ ചരിത്രത്തിലെ ഏറ്റവും വിനാശകരമായ തീരുമാനം എന്നാണ് കോൺഗ്രസ് നേതാവ് അഹമ്മദ് പട്ടേൽ ട്വീറ്റിൽ ഇതിനെ വിശേഷിപ്പിച്ചത്. ‘ഇന്ത്യൻ സമ്പദ് വ്യവസ്ഥയുടെ ചരിത്രത്തിലെ ഏറ്റവും വിനാശകാരിയായ തീരുമാനം. നോട്ടുനിരോധനം പ്രഖ്യാപിച്ച രാത്രി കഴിഞ്ഞ‍് മൂന്ന് വർഷം പിന്നിടുമ്പോഴും വിനാശകരമായ നയത്തിന്റെ ഫലങ്ങൾ ഇപ്പോഴും വിവിധ മേഖലകളിൽ അനുഭവപ്പെടുന്നു’– പാർട്ടി ട്വിറ്റ് ചെയ്തു.</p>
      <p>നോട്ടുനിരോധനത്തിനു ശേഷം എല്ലാ വർഷവും അതിന്റെ ദുരന്തങ്ങൾ ചൂണ്ടിക്കാട്ടി കോൺഗ്രസ് രംഗത്തെത്തിയിരുന്നു. സ്വതന്ത്ര ഇന്ത്യയിലെ ഏറ്റവും വലിയ അഴിമതിയാണ് നോട്ടു നിരോധനമെന്ന് കഴിഞ്ഞ വർഷം കോൺഗ്രസ് നേതാവ് രൺദീപ് സിങ് സുർജേവാല ആരോപിച്ചിരുന്നു.</p>
      <p>2016 നവംബർ എട്ടിനാണ് പ്രധാനമന്ത്രി 500, 1000 രൂപ നോട്ടുകൾ അസാധുവാക്കുന്നതായി പ്രഖ്യാപിച്ചത്. സമൂഹത്തിലെ വലിയൊരു വിഭാഗത്തിന്, പ്രത്യേകിച്ച് അസംഘടിത മേഖലയിൽ ജോലി ചെയ്യുന്നവർക്ക് പണത്തിന്റെ ലഭ്യതക്കുറവുണ്ടായതിനെത്തുടർന്ന് നോട്ടുനിരോധനം വ്യാപകമായ പ്രതിഷേധത്തിന് ഇടയാക്കിയിരുന്നു.</p>
      <p><b>English Summary:</b> Didn't Slay Evils, Was A Disaster: Priyanka Gandhi On Demonetisation Anniversary</p>
    </article>
  </body>
</html>