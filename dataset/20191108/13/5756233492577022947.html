<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620468/%DA%A9%D8%AF%D8%A7%D9%85-%D9%85%D8%B3%DB%8C%D8%B1%D9%87%D8%A7-%D8%AA%D8%B1%D8%A7%D9%81%DB%8C%DA%A9-%D8%B3%D9%86%DA%AF%DB%8C%D9%86-%D8%AF%D8%A7%D8%B1%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T13:53:00+00:00"/>
    <meta property="og:title" content="کدام مسیرها ترافیک سنگین دارند؟"/>
    <meta property="og:description" content="رئیس مرکز اطلاعات و کنترل ترافیک راهور ناجا از ترافیک سنگین در بار بازگشت مسافران از استان‌های شمالی کشور خبر داد و گفت:‌به منظور تسهیل در تردد هموطنان جاده چالوس و هراز از ساعت ۱۶ امروز به سمت تهران یکطرفه خواهد شد."/>
  </head>
  <body>
    <article>
      <h1>کدام مسیرها ترافیک سنگین دارند؟</h1>
      <address>
        <time datetime="2019-11-08T13:53:00+00:00">08 Nov 2019, 13:53</time>
      </address>
      <p>
        <i>رئیس مرکز اطلاعات و کنترل ترافیک راهور ناجا از ترافیک سنگین در بار بازگشت مسافران از استان‌های شمالی کشور خبر داد و گفت:‌به منظور تسهیل در تردد هموطنان جاده چالوس و هراز از ساعت ۱۶ امروز به سمت تهران یکطرفه خواهد شد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سرهنگ نادر رحمانی رئیس مرکز اطلاعات و کنترل ترافیک راهور ناجا در خصوص آخرین وضعیت جوی و ترافیکی محورهای مواصلاتی کشور، اظهار داشت: در حال حاضر ترافیک از شمال به جنوب محور کرج ـ چالوس در محدوده مرزن‌آباد و دزدبن سنگین است.</p>
      <p>رئیس مرکز اطلاعات و کنترل ترافیک راهور ناجا ترافیک در طول محور کرج ـ چالوس را پرحجم ارزیابی و تصریح کرد: شمال به جنوب محور هراز در ابتدای محور، پارک جنگلی و همچنین تونل شماره یک نیز دارای ترافیکی سنگین است؛ ترافیک در محدوده‌های گزنک و کلاو نیمه‌سنگین گزارش شده است.</p>
      <p>سرهنگ رحمانی ترافیک در آزادراه رشت ـ قزوین محدوده منجیل و رودبار را نیمه‌سنگین دانست و گفت: در آزادراه قزوین ـ کرج پایانه پل شهید کلانتری و پل فردیس ترافیک سنگین است.</p>
      <p>وی افزود: در برخی محورهای استان فارس بارش باران گزارش شده است؛ با توجه به لغزندگی معابر از رانندگان درخواست می‌کنیم که با سرعت مطمئنه و رعایت فاصله طولی مجاز به رانندگی بپردازند.</p>
      <p>رئیس مرکز اطلاعات و کنترل ترافیک راهور ناجا در پاسخ به دیگر پرسش فارس در خصوص یک طرفه شدن برخی محورها طبق روال جمعه‌ها اعلام کرد: محورهای چالوس و هراز از ساعت ۱۶ به سمت تهران یک طرفه خواهند شد.</p>
      <p>وی خاطرنشان کرد: مأموران پلیس راه و راهور ناجا به منظور مدیریت ترافیک و تسهیل در تردد شهروندان در جاده‌ها حضور فعال دارند.</p>
    </article>
  </body>
</html>