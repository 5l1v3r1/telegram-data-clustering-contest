<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545615.html/%DA%86%D9%87-%D8%B9%D9%88%D8%A7%D9%85%D9%84%DB%8C-%D8%A8%D8%A7%D8%B9%D8%AB-%D8%A7%DB%8C%D8%AC%D8%A7%D8%AF-%D8%B3%D8%B1%D8%B7%D8%A7%D9%86--%D9%85%D8%B9%D8%AF%D9%87--%D9%85%DB%8C-%D8%B4%D9%88%D8%AF-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:38:00+00:00"/>
    <meta property="og:title" content="چه عواملی باعث ایجاد سرطان «معده» می شود؟"/>
    <meta property="og:description" content="رئیس انجمن گوارش و کبد ایران گفت: استعمال سیگار و قلیان، مصرف بی‌رویه نمک و مصرف نکردن میوه و سبزیجات از علل ابتلا به سرطان معده هستند."/>
  </head>
  <body>
    <article>
      <h1>چه عواملی باعث ایجاد سرطان «معده» می شود؟</h1>
      <address>
        <time datetime="2019-11-08T13:38:00+00:00">08 Nov 2019, 13:38</time>
      </address>
      <p>رئیس انجمن گوارش و کبد ایران گفت: استعمال سیگار و قلیان، مصرف بی‌رویه نمک و مصرف نکردن میوه و سبزیجات از علل ابتلا به سرطان معده هستند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ رضا ملک زاده رئیس انجمن گوارش و کبد ایران و معاون تحقیقات وزارت بهداشت، اظهار داشت: 27 درصد سرطان‌های ایران، سرطان‌های گوارش است. سرطان‌ها در ایران در سال‌های اخیر افزایش داشته اما هنوز شیوع سرطان ایران از متوسط جهانی کمتر است؛ به صورتی که سالانه 10 هزار مورد سرطان معده در کشور داریم.</p>
      <p>وی با اشاره به اینکه شایع‌ترین سرطان در مردان سرطان معده است، گفت: مهم‌ترین علل سرطان معده در ایران نوعی میکروب به نام هلیکوباکتر پیلوری است که زمانی ۹۰ درصد ایرانی‌ها به آن مبتلا بودند؛ هم اکنون این عدد حدود ۵۰ درصد است و پیش بینی می‌شود در آینده نیز کمتر شود.   رئیس انجمن گوارش و کبد ایران افزود: سیگار، قلیان، تریاک، نمک و مصرف نکردن میوه و سبزیجات از علل ابتلا به سرطان معده هستند.   ملک زاده درباره شایعترین بیماری گوارشی در کشور، گفت: ۲۰ تا ۲۵ درصد ایرانی‌ها از ریفلاکس یعنی درد بالای معده و ناف، همراه ترش کردن و سنگینی شکم گله می‌کنند که بیشتر منشا این درد، التهاب در انتهای مری است. چاقی و پرخوری نیز از علل ابتلا به این بیماری است.   وی متذکر شد: مصرف زیاد چای از دیگر علل بروز ریفلاکس است؛ به صورتی که در گذشته چای در استکان و هم اکنون در لیوان‌های بزرگ و روزی چند بار مصرف می‌شود، فست فود، چیبس، پفک، میوه‌های ترش، غذاهای تند نیز می‌توانند سبب ریفلاکس شوند.   رئیس انجمن گوارش و کبد ایران با بیان اینکه توصیه دینی ماست که قبل از سیرشدن کامل، دست از غذا خوردن بکشید، افزود: نزدیک ۷۰ درصد ایرانی‌ها یا اضافه وزن دارند، یا چاق هستند و حدود ۳۰ درصد غذایی که مصرف می‌کنند، اضافی است؛ لذا می‌توان با حفظ تعادل در غذا خوردن از بروز بیماری‌های گوارش پیشگیری کرد.   معاون تحقیقات وزارت بهداشت، درمان و آموزش پزشکی همچنین با بیان اینکه بیماری شایع دیگر گوارشی کبد چرب است، افزود: ۳۰ درصد ایرانی‌ها کبد چرب دارند، پرخوری و نداشتن تحرک بدنی از علل اصلی ابتلا به این بیماری است، نزدیک ۸۵ درصد ایرانی‌ها هم تحرک بدنی کافی ندارند و سرانه کالری که مصرف می‌کنند بالاست، لذا چربی در رگ‌های قلب و مغز و کبد رسوب می‌کند.   وی افزود: کبد چرب تا سال‌ها حتی ۳۰ سال در افراد ادامه دارد، اما افرادی که کبد چرب دارند در معرض این هستند که در جوانی دچار سکته‌های قلبی و مغزی شوند، علت نیمی از مرگ‌های زودرس و ناتوانی‌ها در کشور نیز سکته‌های مغزی و قلبی است که کبد چرب می‌تواند علت آن باشد.   ملک زاده تاکید کرد: اعتدال در غذا خوردن و هفته‌ای ۵ روز و روزی سی دقیقه ورزش کردن به صورتی که نفس نفس بزنید، در حفظ سلامتی و پیشگیری از بیماری‌ها موثر است.   نوزدهمین کنگره گوارش و کبد تا ۱۷ آبان در مرکز همایش‌های رازی برپاست، این کنگره با همکاری انجمن گوارش که با ۱۲۵۰ عضو، از انجمن‌های بزرگ علمی ایران است در طول ۴ روز پیشرفت‌های علمی این رشته و جدیدترین روش‌های تشخیص و درمان بیماری‌های گوارشی را ارائه می‌دهند.   به گفته ملک زاده، رئیس انجمن گوارش ایران ۷۵ درصد متخصصان گوارش در شهرستان‌ها هستند و در تمام مراکز استان‌ها مراکز مجهز گوارش و کبد داریم که خدمات پیشرفته گوارش و کبد را به مردم ایران ارائه می‌دهند.   منبع: فارس</p>
    </article>
  </body>
</html>