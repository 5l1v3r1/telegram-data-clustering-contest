<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620465/%D8%B9%D9%84%D9%85%E2%80%8C%D8%A7%D9%84%D9%87%D8%AF%DB%8C-%D8%B3%D8%B1%D9%85%D8%A7%DB%8C%D9%87%E2%80%8C%D8%AF%D8%A7%D8%B1%DB%8C-%DA%A9%D9%87-%D9%85%DB%8C%E2%80%8C%D8%AE%D9%88%D8%A7%D9%87%D8%AF-%D8%A8%D9%87-%D8%AF%D8%B2%D8%AF%D9%87%D8%A7-%D8%A7%D8%B6%D8%A7%D9%81%D9%87-%D8%B4%D9%88%D8%AF-%D9%87%D9%85%D8%A7%D9%86-%D8%A8%D9%87%D8%AA%D8%B1-%DA%A9%D9%87-%D9%81%D8%B1%D8%A7%D8%B1-%DA%A9%D9%86%D8%AF%D9%85%D8%B1%D8%AF%D9%85-%D9%86%D8%A8%D8%A7%DB%8C%D8%AF-%D8%AF%D8%B1-%D8%AC%D8%B1%DB%8C%D8%A7%D9%86-%D8%A7%D9%81%D8%B4%D8%A7%DA%AF%D8%B1%DB%8C-%D8%AE%D8%A7%D8%A6%D9%86%DB%8C-%DA%A9%D9%87-%D8%AA%D9%88%D8%B3%D8%B7-%D8%B3%D9%BE%D8%A7%D9%87-%D8%A8%D8%A7%D8%B2%D8%AF%D8%A7%D8%B4%D8%AA-%D8%B4%D8%AF%D9%87-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T13:49:00+00:00"/>
    <meta property="og:title" content="علم‌الهدی: سرمایه‌داری که می‌خواهد به دزدها اضافه شود همان بهتر که فرار کند/مردم نباید در جریان افشاگری خائنی که توسط سپاه بازداشت شده، باشند؟"/>
    <meta property="og:description" content="خطیب نماز جمعه مشهد مقدس گفت: می‌گویند مبارزه باعث می‌شود سرمایه‌دار فرار کند؛ آن سرمایه‌داری که می‌خواهد بر دزدها اضافه شود همان بهتر که فرار کند اما سرمایه‌دار با تقوا و حلال خور که می‌خواهد سرمایه را به کار بزند و رزق حلال به دست بیاورد الان که می فهمد مملکت جای دزدی نیست بیشتر تشویق می‌شود."/>
  </head>
  <body>
    <article>
      <h1>علم‌الهدی: سرمایه‌داری که می‌خواهد به دزدها اضافه شود همان بهتر که فرار کند/مردم نباید در جریان افشاگری خائنی که توسط سپاه بازداشت شده، باشند؟</h1>
      <address>
        <time datetime="2019-11-08T13:49:00+00:00">08 Nov 2019, 13:49</time>
      </address>
      <p>
        <i>خطیب نماز جمعه مشهد مقدس گفت: می‌گویند مبارزه باعث می‌شود سرمایه‌دار فرار کند؛ آن سرمایه‌داری که می‌خواهد بر دزدها اضافه شود همان بهتر که فرار کند اما سرمایه‌دار با تقوا و حلال خور که می‌خواهد سرمایه را به کار بزند و رزق حلال به دست بیاورد الان که می فهمد مملکت جای دزدی نیست بیشتر تشویق می‌شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام والمسلمین، سیداحمد علم‌الهدی در خطبه دوم نماز جمعه این هفته مشهد مقدس گفت: ایام سرور و شادی اهل بیت است، اما یک نکته‌ای ولو اینکه با این ایام سازگار نیست باید عرض کنم ملاک سرور و شادی ما آغاز امامت وجود مقدس امام زمان (ع) است؛ اما این روزها که که بر امام زمان می‌گذرد در سیره و زندگانی هیچ امامی پیش نیامد چرا که هیچ امامی در آغاز امامتش در ظاهر یک پسر پنج ساله آواره بیایان نشد و این نکته دردناکی است.</p>
      <p>وی ادامه داد: ۱۱۷۸ سال این آوارگی طول کشیده است؛ خدایا چه زمانی این آوارگی تمام می‌شود و چشم ما به جمال امام زمان(ع) روشن می شود؟ لذا شما در عین شادی باید به این نکته هم توجه کنید.</p>
      <p>نماینده ولی فقیه در استان خراسان رضوی گفت: هفته وحدت فرا می‌رسد و وحدت تابع یک محور است. تا محور نباشد، وحدت معنا ندارد. آن محوری که امروز باعث می‌شود همه فرق اسلامی که رو به کعبه می‌ایستند با هم وحدت داشته باشند ضرورت زندگی مسلمانی امروز است. ما در شرایطی قرار گرفتیم که کفر جهانی دست به دست هم داده تا اسلام و پیامبر را براندازی کند و این محور اقتضا می کند مسلمانان جهان در هر بینش و مذهبی و آنهایی که در رسالت پیامبر هماهنگ هستند دست در دست هم دهند و از حریم اسلام در مقابل دشمن حمایت کرده و دشمن را نابود کنند.</p>
      <p>علم‌الهدی گفت: در این هفته به برکت امام هشتم در این شهر برکانی داشتیم که باید به این برکات دقیقا توجه داشته باشیم. تشکر می کنیم از ریاست سازمان صدا وسیما و رسانه ملی که HD را برای شبکه خراسان افتتاح کردند و امیدواریم این افتتاح باعث شود همه کشور و همه کشورهای جهان در زیر پوشش امام هشتم(ع) قرار بگیرند. از محضر ایشان خواهش می‌کنیم با این وجود شبکه خراسان رضوی در کنار شبکه‌های سراسری مورد استفاده همه افراد در این کشور قرار بگیرد.</p>
      <p>وی افزود: برکت دیگر که ادامه دارد حضور پربرکت ریاست محترم قوه قضائیه و متولیان قضایی کشور در این نماز جمعه و در شهر مشهد در سمینارها و همایش‌ها است. با تشکر از زحمات ارزشمند و ابتکارات قابل توجه قوه قضائیه در مبارزه با فساد؛ آنچه برای ما قابل توجه است مساله شفاف سازی در پیگیری‌های مبارزه با فساد است. عزیزان مسئول بدانند همه ما نوکر این مردم هستیم و اصل مردم هستند و نوکر وقتی برای اربابش کار می کند باید شفاف سازی کندو مساله فساد اقتصادی یک ویروس مهلکی است که جان و امنیت مردم را این ویروس هدف قرار داده است.</p>
      <p>این عضو مجلس خبرگان رهبری گفت: یک مفسد اقتصادی که به دنبال چاپیدن است، این نیست که بر پیکر ثروت ضربه زده؛ این مفسد اقتصادی این ثروت را برای چه جمع می‌کند؟ جز این است که عیاشی کند و همه ثروت پاس لذائذ برود؟ مفسد یک عنصر ناپاکی است که باید برای این مردم مشخص شود.</p>
      <p>وی ادامه داد: برخی زمزمه مسموم ساز می‌کنند که جلوی این حرکت مجاهدانه را بگیرند و این برای این است که در مملکتی که دزد گیری شروع شده یک زمانی گریبان خود اینها را نگیرد. مردم خوب می‌فهمند و مردم خوب می‌دانند؛ مردم وقتی می‌بینند اینقدر دزد وجود دارد و می‌بینند مشکل دارند و آقای فلانی هرروز بر ثروتش اضافه می‌شود؛ اگر در مملکت دزد نبود اینطور نبود که کسی به نان شب محتاج باشد و دیگری به علف و علوف برسد.</p>
      <p>وی افزود: می‌گویند این مبارزه باعث می‌شود سرمایه‌دار فرار کند؛ آن سرمایه‌داری که می‌خواهد بر دزدها اضافه شود همان بهتر که فرار کند اما سرمایه‌دار با تقوا و حلال خور که می‌خواهد سرمایه را به کار بزند و رزق حلال به دست بیاورد الان که می فهمد مملکت جای دزدی نیست بیشتر تشویق می‌شود. این شفاف‌سازی لازم است و هرکس شفاف سازی را زیر سوال ببرد تولید سوءظن می‌کند.</p>
      <p>خطیب نماز جمعه مشهد مقدس گفت: این طرحی که در مجلس مطرح شده مبنی بر منع پخش اعترافات،‌ ضد شفافیت است. شخصی که محور رسانه‌های ضد انقلاب بوده و سپاه این را گرفته است. حالا یک عنصر این چنینی اگر آمد افشاگری کرد و عناصر خبررسانش را اعلام کرد،‌ مردم نفهمند؟ حالا اگر این خائن در دستگاه‌های ما نفوذ کند،‌ مردم خائن‌شناس نباشند. پس این عدم شفافت باعث خواهد شد برای مردم ما مسائل روشن نشود.</p>
      <p>وی ادامه داد: امتیاز ما دو چیز است؛ یکی هوشیاری مردم است و امتیاز دوم این است که تنها کشوری که مردم خودشان برای خودشان تصمیم می‌گیرند فقط کشور ما است. حتی در آمریکا لابی صهیونیستی تصمیم می‌گیرد. آن چیزی که باعث می‌شود این دو امتیاز بماند شفاف‌سازی است.</p>
      <p>وی افزود: در قانون اساسی اساس بر علنی بودن دادگاه است مگر به دلیل مسائل امنیتی قاضی تشخیص دهد دادگاه علنی نباشد و براساس حقوق اسلامی داریم که حقوق باید در منظر مردم اجرا شود.</p>
    </article>
  </body>
</html>