<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/stil/zdravje/clanek/pozimi-ga-primanjkuje-140109"/>
    <meta property="og:site_name" content="Slovenske novice"/>
    <meta property="article:published_time" content="2019-11-08T13:30:00+00:00"/>
    <meta property="og:title" content="Pozimi ga primanjkuje"/>
    <meta property="og:description" content="Glavna fiziološka funkcija vitamina D je, da poveča zmožnost tankega črevesa, da absorbira kalcij in fosfor ter s tem pomaga vzdrževati njuno ustrezno koncentracijo v krvi. Kot ugotavljajo endokr..."/>
  </head>
  <body>
    <article>
      <h1>Pozimi ga primanjkuje</h1>
      <h2>Vitamin D se zadnja leta prebija v ospredje najbolj opevanih dobrodejnih snovi: znanost mu pripisuje vse večjo vlogo pri ohranjanju zdravja, mnogi pa opozarjajo na skrb vzbujajoče posledice njegovega pomanjkanja.</h2>
      <address><time datetime="2019-11-08T13:30:00+00:00">08 Nov 2019, 13:30</time> by <a rel="author">E. B.</a></address>
      <slideshow>
        <figure>
          <img src="https://www.slovenskenovice.si/images/slike/2019/01/16/438363.jpg"/>
          <figcaption>Od pomladi do jeseni se ga naužijemo na soncu. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/01/16/438364.jpg"/>
          <figcaption>Pozimi ga moramo obvezno dodajati tudi z ustreznimi živili, saj je sončne svetlobe malo. FOTO: Guliver/Getty Images</figcaption>
        </figure>
        <figure>
          <img src="https://www.slovenskenovice.si/images/slike/2019/01/16/438386.jpg"/>
          <figcaption>Slovenski predšolski otroci v študijah dosegajo 21 odstotkov priporočenega dnevnega vnosa, mladostniki 60. FOTO: Guliver/Getty Images</figcaption>
        </figure>
      </slideshow>
      <p>Glavna fiziološka funkcija vitamina D je, da poveča zmožnost tankega črevesa, da absorbira kalcij in fosfor ter s tem pomaga vzdrževati njuno ustrezno koncentracijo v krvi. Kot ugotavljajo endokrinologi, je D-vitamin ključno povezan tudi s trebušno debelostjo predvsem pri ženskah, jetrno zamaščenostjo pri moških in čezmerno težo na sploh, zato je nujno, da se z njim zadostno preskrbimo s sončnimi žarki in prehrano. Še več, raziskave kažejo še, da je pomemben tudi pri preprečevanju sladkorne bolezni in različnih vnetij.</p>
      <figure>
        <img src="https://www.slovenskenovice.si/images/slike/2019/01/16/438364.jpg"/>
        <figcaption>Pozimi ga moramo obvezno dodajati tudi z ustreznimi živili, saj je sončne svetlobe malo. FOTO: Guliver/Getty Images</figcaption>
      </figure>
      <p>Kot rečeno, je znana predvsem njegova vloga pri ohranjanju zdravih kosti, saj je neprecenljiv pri absorpciji kalcija. Če ima telo na voljo dovolj vitamina D in v prehrani uživamo dovolj kalcija, bomo imeli krepke kosti pa tudi zanesljive mišice in zdravo srce ter ožilje. Če bomo telo prikrajšali za ta dragoceni vitamin, bomo utrpeli zmanjšano kostno gostoto in si pridelali večje tveganje za zlome in nastanek osteoporoze v zrelih letih, pri dojenčkih in majhnih otrocih pa se lahko razvije rahitis. Zadosten reden vnos daje moč zobem, krepi tudi imunski sistem.<br/><br/>Zadostno se sintetizira v človeški koži, če to redno izpostavljamo sončni svetlobi. Od pomladi do jeseni pokrijemo dnevne potrebe že s petnajstminutno zmerno izpostavljenostjo soncu, če žarkom nastavimo roke in obraz, od konca jeseni do pomladi pa si zaloge težje napolnimo, zato je nujno D-vitamin pridobiti prek ustrezne prehrane, najbolje z ribami in ribjim oljem, jajci, mlečnimi izdelki, jetri in živili, obogatenimi z njim.<br/><br/>Kljub številnim opozorilom je njegovo pomanjkanje zdravstvena težava po svetu in tudi v Sloveniji.</p>
      <blockquote>Raziskave kažejo, da je pomemben tudi pri preprečevanju sladkorne bolezni in različnih vnetij.</blockquote>
      <p>Kot pojasnjujejo na Inštitutu za nutricionistiko, so slovenski predšolski otroci v študijah dosegali samo 21 odstotkov priporočenega dnevnega vnosa, mladostniki 60 odstotkov, pomanjkanje pa se kaže predvsem v zimskih mesecih. Zato je prav zdaj, ko je manj sonca in telo težje samo tvori vitamin D, nujno, da uživamo ustrezna živila. </p>
    </article>
  </body>
</html>