<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459496/%E0%A6%9C%E0%A6%BE%E0%A6%95%E0%A6%BF%E0%A6%B0-%E0%A6%A8%E0%A6%BE%E0%A7%9F%E0%A7%87%E0%A6%95%E0%A6%95%E0%A7%87-%E0%A6%AB%E0%A7%87%E0%A6%B0%E0%A6%A4-%E0%A6%A6%E0%A7%87%E0%A6%AC%E0%A7%87-%E0%A6%A8%E0%A6%BE-%E0%A6%AE%E0%A6%BE%E0%A6%B2%E0%A7%9F%E0%A7%87%E0%A6%B6%E0%A6%BF%E0%A7%9F%E0%A6%BE"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T13:45:00+00:00"/>
    <meta property="og:title" content="জাকির নায়েককে ফেরত দেবে না মালয়েশিয়া"/>
    <meta property="og:description" content="অনলাইন ডেস্ক ॥ ভারতের ইসলামি বক্তা ও ধর্ম প্রচারক জাকির নায়েককে দেশে ফেরত পাঠাবে না মালয়েশিয়া। দেশটির পররাষ্ট্র মন্ত্রণালয় আনুষ্ঠানিকভাবে চিঠি পাঠিয়ে এ বিষয়টি ভারতকে জানাবে। মালয়েশিয়ার তরফ থেকে জানানো হয়েছে যে, জাকির নায়েককে তার দেশে ফেরত না পাঠানোর বিষয়ে ভারত সরকারের কাছে মালয়েশিয়া তাদের ..."/>
  </head>
  <body>
    <article>
      <h1>জাকির নায়েককে ফেরত দেবে না মালয়েশিয়া</h1>
      <address>
        <time datetime="2019-11-08T13:45:00+00:00">08 Nov 2019, 13:45</time>
      </address>
      <figure>
        <img src="http://www.dailyjanakantha.com/files/201911/1573224332_11.jpg"/>
      </figure>
      <p>অনলাইন ডেস্ক ॥ ভারতের ইসলামি বক্তা ও ধর্ম প্রচারক জাকির নায়েককে দেশে ফেরত পাঠাবে না মালয়েশিয়া। দেশটির পররাষ্ট্র মন্ত্রণালয় আনুষ্ঠানিকভাবে চিঠি পাঠিয়ে এ বিষয়টি ভারতকে জানাবে। মালয়েশিয়ার তরফ থেকে জানানো হয়েছে যে, জাকির নায়েককে তার দেশে ফেরত না পাঠানোর বিষয়ে ভারত সরকারের কাছে মালয়েশিয়া তাদের অবস্থান ব্যাখ্যা করে আনুষ্ঠানিকভাবে চিঠি পাঠাবে।</p>
      <p>মালয়েশিয়ার পররাষ্ট্রমন্ত্রী দাতুক সাইফুদ্দিন আবদুল্লাহ বলেছেন, ভারতের উদ্দেশে লেখা চিঠির বিষয়বস্তু নিয়ে তিনি অ্যাটর্নি জেনারেল টমি থমাসের সঙ্গে আলোচনা করবেন।</p>
      <p>তিনি আরও বলেন, দীর্ঘদিন ধরেই জাকির নায়েককে দেশে ফেরত পাঠানোর বিষয়ে ভারতের তরফ থেকে অনুরোধ জানানো হচ্ছে। তবে প্রধানমন্ত্রী মাহাথির মোহাম্মদ ইতোমধ্যেই এ বিষয়টি পরিস্কার করেছেন যে, কী কারণে জাকির নায়েককে ফেরত পাঠানো হবে না।</p>
      <p>সাইফুদ্দিন আবদুল্লাহ আরও বলেন, দু'সপ্তাহ আগে ব্যাংককে অনুষ্ঠিত ৩৫ আসিয়ান সম্মেলনে ভারতের পররাষ্ট্রমন্ত্রী এস জয়শঙ্করের সঙ্গে আমার সাক্ষাত হয়েছে। সে সময় তিনি খুবই বিনয়ের সঙ্গে এ বিষয়টি তুলে ধরেন এবং আমাকে বলেন যে, আমরা যেন এ বিষয়ে একটি আনুষ্ঠানিক চিঠি পাঠাই।</p>
      <p>ভারতে এই ইসলামি বক্তার বিরুদ্ধে অর্থপাচার এবং জাতিগত বিদ্বেষ ছড়ানোর অভিযোগ আনা হয়। এরপরই ভারত ছেড়ে মালয়েশিয়ায় পাড়ি জমান তিনি। তিন বছর ধরে সেখানেই বসবাস করছেন তিনি। সম্প্রতি মালয়েশিয়ার হিন্দু সম্প্রদায়কে নিয়ে এক ধর্মীয় বক্তৃতায় মন্তব্য করেও সমালোচনার মুখে পড়েন তিনি। দেশটির বিভিন্ন প্রদেশে তার বক্তব্য রাখার ওপরও নিষেধাজ্ঞা জারি করা হয়েছে।</p>
    </article>
  </body>
</html>