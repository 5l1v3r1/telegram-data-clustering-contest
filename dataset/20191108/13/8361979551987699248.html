<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/countries/nova-kniga-pro-trampa-the-warning-urivki-50052418.html"/>
    <meta property="og:site_name" content="НВ"/>
    <meta property="article:published_time" content="2019-11-08T13:24:00+00:00"/>
    <meta property="og:title" content="«Літній дядько, що бігає без штанів на дворі». Опубліковані уривки книги про Трампа анонімного автора, Білий дім в люті"/>
    <meta property="og:description" content="У США опублікували уривки з нової книги про президента Дональда Трампа The Warning авторства анонімного «учасника опору» в американському уряді."/>
  </head>
  <body>
    <article>
      <h1>«Літній дядько, що бігає без штанів на дворі». Опубліковані уривки книги про Трампа анонімного автора, Білий дім в люті</h1>
      <h2>У США опублікували уривки з нової книги про президента Дональда Трампа The Warning авторства анонімного «учасника опору» в американському уряді.</h2>
      <address>
        <time datetime="2019-11-08T13:24:00+00:00">08 Nov 2019, 13:24</time>
      </address>
      <p>Уривки з книги, яка офіційно надійде на полиці книжкових магазинів 19 листопада, опублікувало видання <a href="https://www.washingtonpost.com/politics/book-by-anonymous-describes-trump-as-cruel-inept-and-a-danger-to-the-nation/2019/11/07/b6b6c6f2-0150-11ea-8bab-0fc209e065a8_story.html">The Washington Post.</a></p>
      <p>Автор книги стверджує, що є частиною «опору» Трампу всередині уряду.</p>
      <p>У книзі він висловив сумнів в розумових здібностях Трампа, описуючи стиль його керівництва як хаотичний, президент керує державою «як 12-річний хлопчик, який в диспетчерській аеропорту тисне на перші-ліпші кнопки державного управління, провокуючи хаос на злітно-посадковій смузі».</p>
      <p>Автор стверджує, що імпульсивні пости Трампа в Тwitter часто приводили до того, що високопоставлені чиновники «прокидаються вранці в повній паніці».</p>
      <p>«Це скидається на те, коли ваш літній дядько бігає без штанів на дворі і голосно лається, а його намагаються вгамувати … Ви приголомшені, здивовані і збентежені одночасно. Тільки особисто ваш дядько, ймовірно, не буде цього робити, в крайньому випадку, його слова не будуть транслюватися на публіку, і йому не потрібно буде керувати урядом США, як тільки він одягне штани», — пише автор.</p>
      <p>Прес-секретар Білого дому Стефані Грехем різко розкритикувала книгу і рішення автора залишитися анонімним.</p>
      <p>«Боягуз, який написав цю книжку, не підписався, тому що це не що інше, як брехня», — сказала вона.</p>
      <p>Раніше CNN писав, що погляди, відображені в книзі, можливо належать численним високопоставленим чиновникам в адміністрації, включно з тими, хто боїться говорити що-небудь публічно.</p>
      <p>У видавництві Twelve відмовилися коментувати, чи є автор чинним членом адміністрації Трампа, пославшись на необхідність гарантувати автору безпеку.</p>
      <p>Видавництво повідомило, що автор відмовився від гонорару і має намір пожертвувати належну йому суму для потреб неурядових організацій, «які борються за права вільної преси».</p>
    </article>
  </body>
</html>