<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/08/jovo-csutortokon-hallgathatjak-meg-varhelyit?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-08T13:08:14+00:00"/>
    <meta property="og:title" content="Jövő csütörtökön hallgathatják meg Várhelyit"/>
    <meta property="og:description" content="Miután a jogi bizottság továbbengedte, jövő csütörtökön a külügyi bizottságnak számolhat be."/>
  </head>
  <body>
    <article>
      <h1>Jövő csütörtökön hallgathatják meg Várhelyit</h1>
      <address><time datetime="2019-11-08T13:08:14+00:00">08 Nov 2019, 13:08</time> by <a rel="author">MTI </a></address>
      <p>Jövő csütörtökön lesz az új francia, magyar és román biztosjelölt meghallgatása az Európai Parlamentben - feltéve, hogy sikerrel veszik az első akadályt, és a jogi szakbizottság két nappal korábban nem állapít meg esetükben összeférhetetlenséget - közölte pénteken a képviselőtestület szóvivője.</p>
      <figure>
        <iframe data-src="https://twitter.com/euronewses/status/1192763992919486467" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Jaume Duch arról számolt be a Twitteren, hogy az EP jogi bizottsága kedden délelőtt ül össze, hogy megvizsgálja a három új megnevezett, a francia Thierry Breton, a magyar Várhelyi Olivér és a román Adina Valean pénzügyi érdekeltségeit, illetve esetleges összeférhetetlenségeit.</p>
      <p>Ha mindhárman szabad utat kapnak, ezután következnek csütörtökön a meghallgatások a nekik szánt portfóliókkal foglalkozó EP-szakbizottságokban. Várhelyi lesz az első, aki reggel 8-tól 11-ig bizonyíthat.</p>
      <p>A jelöltek alkalmasságát háromórás kérdezz-felelek során próbálják felmérni. Az érintettek 15 perces bevezetőit követi 25 kérdés a képviselők részéről.</p>
      <p>Az első meghallgatás után a frakciók koordinátorai legalább kétharmados többséggel akár rögtön is jóváhagyhatják az érintettek kinevezését, akik ennek hiányában további kérdéseket kapnak írásban. Amennyiben a beérkezett válaszok sem meggyőzőek, akkor újra meg kell jelenniük a testület előtt, amely - ha még akkor sincsen meg a szükséges koordinátori többség - végül egyszerű többséggel fogadhatja el őket titkos szavazáson.</p>
      <p>Az EP házbizottságaként működő úgynevezett Elnökök Értekezlete november 19-én áttekinti a bizottsági értékeléseket és ajánlásokat, majd hivatalosan is lezárja a meghallgatásokat.</p>
      <p>Az Ursula von der Leyen vezette új Európai Bizottság november elsején lépett volna hivatalba, azonban ezt el kellett halasztani. A jelenlegi cél december elseje, bár vannak, akik szerint ez sem tartható, különösen az után, hogy a megválasztott elnök felkérte a kiválásra készülő Egyesült Királyság kormányfőjét, hogy nevezze meg ő is a jelöltjét, mondván, ez jogi kötelessége a Brexit halasztása miatt, még ha korábban ez ellen is foglalt is állást.</p>
      <p>Diplomáciai források szerint London hajlandó eleget tenni ezen kérésnek, és jövő hétfőig fel is terjeszti a kiválasztottját.</p>
      <p>A teljes biztosi testületről még az Európai Parlament plenáris ülésének is szavaznia kell. Ha minden a tervek szerint halad, akkor erre november 27-én kerül sor.</p>
      <p>A csúszás miatt Jean-Claude Juncker mostani elnök és a biztosi testület jelenlegi tagjai maradtak a posztjukon ügyvivőként.</p>
    </article>
  </body>
</html>