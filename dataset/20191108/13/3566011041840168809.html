<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545629.html/%D8%AC%D8%B2%D8%A6%DB%8C%D8%A7%D8%AA-%D8%AF%DB%8C%D8%AF%D8%A7%D8%B1-%D8%A7%D9%84%D8%AD%D8%B1%DB%8C%D8%B1%DB%8C-%D9%88-%D9%87%DB%8C%D8%A6%D8%AA-%D8%AD%D8%B2%D8%A8-%D8%A7%D9%84%D9%84%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T13:54:00+00:00"/>
    <meta property="og:title" content="جزئیات دیدار الحریری و هیئت حزب‌الله"/>
    <meta property="og:description" content="هیئت حزب‌الله لبنان در دیدار با الحریری، بر حمایت این جنبش از نخست‌وزیری مجدد وی تأکید کرده و گفته است دولتی با حضور هجده وزیر، که مسلمانان و مسیحیان در آن مشارکت مساوی داشته باشند، تشکیل شود."/>
  </head>
  <body>
    <article>
      <h1>جزئیات دیدار الحریری و هیئت حزب‌الله</h1>
      <address>
        <time datetime="2019-11-08T13:54:00+00:00">08 Nov 2019, 13:54</time>
      </address>
      <p>هیئت حزب‌الله لبنان در دیدار با الحریری، بر حمایت این جنبش از نخست‌وزیری مجدد وی تأکید کرده و گفته است دولتی با حضور هجده وزیر، که مسلمانان و مسیحیان در آن مشارکت مساوی داشته باشند، تشکیل شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ در حالی‌که رایزنی‌های نیروهای سیاسی در لبنان درباره تشکیل دولت ادامه دارد، روزنامه «اللواء» درباره محتوای نشست «سعد الحریری» نخست‌وزیر دولت پیشبرد امور لبنان و هیئت حزب‌الله را گزارش کرده است.</p>
      <p>این روزنامه لبنانی نوشت، «حسن الخلیل» معاون سیاسی حزب‌الله لبنان در دیدار روز گذشته، به الحریری اعلام کرد که این حزب از تشکیل دولتی متشکل از 18 وزیر به ریاست او حمایت می‌کند، و مسلمان و مسیحیان در این دولت به طور مساوی مشارکت می‌کنند که به شرح ذیل است:   -4 وزیر سُنّی، 4 وزیر شیعه، یک دروزی و 9 مسیحی( که شامل 4 مارونی، 2 ارتدوکس، یک کاتولیک، یک نماینده ارمنی‌ها و یک نفر به نمایندگی از جنبش «الحراک الشعبی»).   اللواء خاطرنشان کرد، حزب‌الله با تشکیل دولت جدیدی که متشکل از وزرای تکنوکرات باشد، مخالفت نمی‌کند.   از سوی دیگر، روزنامه «البناء» نوشت که تلاش‌های سیاسی، که از دیدار الحریری و «جبران باسیل» وزیر خارجه آغاز شد و به دیدار الحریری با «میشل عون» رئیس‌جمهوری در روز پنجشنبه منتهی شد، هنوز برقرار است، به نحوی از دولتی سخن گفته می‌شود که ریاست آن را الحریری بر عهده ندارد و جبران باسیل شامل آن نیست، ولی چنین دولتی مورد پذیرش الحریری نیست و از سوی دیگر، تشکیل دولتی به ریاست الحریری ولی بدون حضور جبران باسیل، مقبول میشل عون نیست.   شبکه تلویزیونی «المیادین» نیز با اشاره به اینکه دیدار الریری و عون در روز پنجشنبه 40 دقیقه طول کشید، اعلام کرد، سعد الحریری در خصوص این دیدار گفت: هدف از آن رایزنی با رئیس‌جمهور در خصوص تشکیل دولت به منظور تکمیل رایزنی‌های جاری با سایر گروه‌ها است.   پیشتر «نبیه بری» رئیس پارلمان لبنان بر نخست‌وزیری سعد الحریری تأکید کرده بود و اظهار داشت که ریاست الحریری بر دولت جدید به نفع لبنان است.   قرار است «سید حسن نصرالله» دبیرکل حزب‌الله لبنان، دوشنبه آینده به مناسبت «روز شهید» سخنرانی کند و طی آن، به اوضاع سیاسی لبنان و منطقه بپردازد.   سعد الحریری هفته گذشته از سمت خود استعفا داد با این حال، میشل عون از او خواسته تا زمان تشکیل دولت جدید، ریاست دولت پیشبرد امور را برعهده بگیرد.   سید حسن نصرالله از همان ابتدای اعتراضات ضد دولتی و گمانه‌زنی‌ها مبنی بر تصمیم الحریری به استعفا، این اقدام را بی‌فایده و هزینه‌بر برای لبنان دانست که با بحران سیاسی و معضل آوارگان سوری دست به گریبان است.   منبع: تسنیم</p>
    </article>
  </body>
</html>