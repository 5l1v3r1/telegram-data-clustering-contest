<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638811/%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A2%D9%84%D9%85%D8%A7%D9%86-%D8%AF%D8%B1-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%DB%B3%DB%B9-%D8%B3%D8%A7%D9%84-%D8%A7%D8%AE%DB%8C%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:01:00+00:00"/>
    <meta property="og:title" content="نرخ بیکاری آلمان در کمترین سطح ۳۹ سال اخیر"/>
    <meta property="og:description" content="نرخ بیکاری در بزرگ ترین اقتصاد اروپایی به ۳.۱ درصد رسید."/>
  </head>
  <body>
    <article>
      <h1>
        <a href="https://www.bultannews.com/fa/news/638811/%D9%86%D8%B1%D8%AE-%D8%A8%DB%8C%DA%A9%D8%A7%D8%B1%DB%8C-%D8%A2%D9%84%D9%85%D8%A7%D9%86-%D8%AF%D8%B1-%DA%A9%D9%85%D8%AA%D8%B1%DB%8C%D9%86-%D8%B3%D8%B7%D8%AD-%DB%B3%DB%B9-%D8%B3%D8%A7%D9%84-%D8%A7%D8%AE%DB%8C%D8%B1">نرخ بیکاری آلمان در کمترین سطح ۳۹ سال اخیر</a>
      </h1>
      <h2>نرخ بیکاری در بزرگ ترین اقتصاد اروپایی به ۳.۱ درصد رسید.</h2>
      <address><time datetime="2019-11-08T13:01:00+00:00">08 Nov 2019, 13:01</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، تا پایان ماه اکتبر متوسط<b> نرخ بیکاری</b> در بزرگ‌ترین اقتصاد اروپا به ۳.۱ درصد رسید که اگر چه در مقایسه با ماه قبل تغییری نکرده است اما کماکان پایین‌ترین نرخ ثبت شده در آلمان طی حدود چهار دهه اخیر محسوب می‌شود.</p>
      <p>طی این مدت شمار افراد فاقد شغل آلمانی با ۰.۷ درصد کاهش به یک میلیون و ۳۲۰ هزار نفر رسیده است و جمعیت شاغل در آلمان در ماه اکتبر بدون تغییر نسبت به ماه سپتامبر در سطح ۴۱ میلیون و ۹۸۰ هزار نفر باقی مانده است. در مقایسه با سپتامبر سال ۲۰۱۸، شمار بیکاران آلمانی ۱.۴۵ میلیون نفر کمتر شده است و شمار افراد شاغل نیز ۰.۴ درصد بیشتر شده است.</p>
      <p>نرخ بیکاری جوانان که بیانگر بیکاری جمعیت زیر ۲۵ سال است نیز بدون تغییر نسبت به ماه قبل در سطح ۵.۹ درصد باقی ماند. از زمان اتحاد آلمان شرقی و غربی نرخ بیکاری در این کشور عموماً کاهشی بوده است. نخستین آمار بازار کار پس از اتحاد دو آلمان در سال ۱۹۹۰ منتشر شد و نرخ بیکاری این کشور ۴.۹ درصد عنوان شد.</p>
      <p>لازم به ذکر است که متوسط نرخ بیکاری در آلمان طی بازه زمانی ۱۹۴۹ تا ۲۰۱۹ معادل ۵.۵۵ درصد بوده است که بالاترین رقم ثبت شده مربوط به آوریل ۱۹۵۰ با ۱۱.۵ درصد و کمترین رقم ثبت شده نیز مربوط به مارس ۱۹۹۶ با ۰.۴ درصد بوده است.</p>
      <p>از طرف دیگر نرخ تورم در آلمان در دوزاده ماه منتهی به اکتبر به ۱.۱ درصد رسید که ۰.۱ درصد کمتر از پیش‌بینی های قبلی و تورم ماه قبل این کشور است. این نرخ تورم، کمترین نرخ تورم ثبت شده در آلمان از فوریه ۲۰۱۸ تاکنون محسوب می‌شود.</p>
      <p>بر مبنای ماهانه نرخ تورم آلمان ۰.۱ درصد بوده است که ۰.۱ درصد بیشتر از تورم صفر درصدی ماه سپتامبر است. شاخص تعدیل شده بهای مصرف کننده در دوازده ماه منتیهی به اکتبر ۰.۹ درصد و در ماه اکتبر ۰.۱ درصد اندازه گیری شده است.</p>
      <p>متوسط نرخ تورم آلمان در سال‌های ۱۹۵۰ تا ۲۰۱۸ برابر با ۲.۳۷ درصد بوده است که بالاترین رقم مربوط به اکتبر ۱۹۵۱ با ۱۱.۵۴ درصد و کمترین نرخ تورم نیز تورم منفی ۷.۶۲ درصدی ماه ژوئن سال ۱۹۵۰ بوده است.</p>
    </article>
  </body>
</html>