<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/cronaca/allerta-meteo-campania-maltempo-8-9-10-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-08T13:55:00+00:00"/>
    <meta property="og:title" content="Emergenza maltempo, Allerta Meteo prolungata per tutto il weekend"/>
    <meta property="og:description" content="L'avviso della Protezione Civile"/>
  </head>
  <body>
    <article>
      <h1>Emergenza maltempo, Allerta Meteo prolungata per tutto il weekend</h1>
      <h2>L'avviso della Protezione Civile</h2>
      <address><time datetime="2019-11-08T13:55:00+00:00">08 Nov 2019, 13:55</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/22515828446036/movie_20191108_133822-2.mp4"/>
      </figure>
      <p>La Protezione Civile della Regione Campania ha emanato un nuovo avviso di avverse condizioni meteo: la criticità idrogeologica di colore Giallo prosegue fino alle 9 di domenica mattina. La perturbazione che sta insistendo sulla nostra regione si sta però leggermente spostando, sempre all’interno del territorio campano: per questo motivo dalle 9 di domani mattina l’allerta riguarderà tutte le zone ad eccezione della 2 (Alto Volturno e Matese) e della 4 (Alta Irpinia e Sannio) a differenza di quella in atto fino alle 9 di domani che escludeva la zona 4 (Alta Irpinia e Sannio) e la 7 (Tanagro).<br/>Si prevedono, nelle zone in cui vige o entra in vigore l’allerta Gialla “Precipitazioni sparse, anche a carattere di rovescio o temporale, puntualmente anche di moderata intensità. Possibili raffiche di vento nei temporali”.</p>
      <p>I possibili rischi riguardano “Ruscellamenti superficiali con possibili fenomeni di trasporto di materiale; allagamenti di locali interrati e di quelli a pian terreno; Scorrimento superficiale delle acque nelle sedi stradali e fenomeni di rigurgito dei sistemi di smaltimento delle acque meteoriche con tracimazione e coinvolgimento delle aree urbane depresse; Innalzamento dei livelli idrometrici dei corsi d’acqua minori con inondazioni delle aree limitrofe, anche per effetto di criticità locali (tombature, restringimenti, ecc); caduta massi in più punti del territorio; Fenomeni franosi superficiali legati a condizioni idrogeologiche particolarmente fragili, in bacini di dimensioni limitate per effetto della saturazione dei suoli”.</p>
      <p>Proprio a quest’ultimo aspetto, quello dell’accumulo di acqua nei terreni dovuto alle scorse precipitazioni, i tecnici invitano a prestare attenzione anche in assenza di piogge. La Protezione civile raccomanda alle Autorità competenti di porre in essere tutte le misure atte a prevenire e contrastare i fenomeni attesi sia in ordine al dissesto idrogeologico che alle sollecitazioni dei venti e del mare. Si raccomanda altresì di prestare attenzione alle comunicazioni ufficiali diramate dalla Sala Operativa e dal centro Funzionale.</p>
      <p>Sintesi delle zone interessate da allerta Gialla:<br/>– attualmente in essere e fino alle 9 di domani: 1 (Piana Campana, Napoli, isole Area Vesuviana), 2 (Matese e Alto Volturno), 3 (Penisola Sorrentino-Amalfitana, Monti di Sarno, Monti Picentini), 5 (Tusciano e Alto Sele), 6 (Piana del Sele e Alto Cilento), 8 (Basso Cilento)<br/>– dalle 9 di domani fino alle 9 di domenica: 1 (Piana Campana, Napoli, isole Area Vesuviana), 3 (Penisola Sorrentino-Amalfitana, Monti di Sarno, Monti Picentini), 5 (Tusciano e Alto Sele), 6 (Piana del Sele e Alto Cilento), 7 (tanagro) 8 (Basso Cilento)</p>
    </article>
  </body>
</html>