<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638820/%D8%A7%D8%A8%D9%87%D8%A7%D9%85%D8%A7%D8%AA-%D8%AA%D8%AC%D8%A7%D8%B1%DB%8C-%D8%A8%D9%84%D8%A7%DB%8C-%D8%AC%D8%A7%D9%86-%D9%86%D9%81%D8%AA-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:16:00+00:00"/>
    <meta property="og:title" content="ابهامات تجاری بلای جان نفت شد"/>
    <meta property="og:description" content="نفت در معاملات روز جمعه به دلیل ابهامات موجود نسبت به توافق تجاری واشنگتن و پکن و رشد ذخایر آمریکا کاهش قیمت پیدا کرد."/>
  </head>
  <body>
    <article>
      <h1>
        <a href="https://www.bultannews.com/fa/news/638820/%D8%A7%D8%A8%D9%87%D8%A7%D9%85%D8%A7%D8%AA-%D8%AA%D8%AC%D8%A7%D8%B1%DB%8C-%D8%A8%D9%84%D8%A7%DB%8C-%D8%AC%D8%A7%D9%86-%D9%86%D9%81%D8%AA-%D8%B4%D8%AF">ابهامات تجاری بلای جان نفت شد</a>
      </h1>
      <h2>نفت در معاملات روز جمعه به دلیل ابهامات موجود نسبت به توافق تجاری واشنگتن و پکن و رشد ذخایر آمریکا کاهش قیمت پیدا کرد.</h2>
      <address><time datetime="2019-11-08T13:16:00+00:00">08 Nov 2019, 13:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، بهای <b>معاملات آتی نفت</b> برنت ۱۶ سنت یا ۰.۳ کاهش یافت و به ۶۲ دلار و ۱۳ سنت در هر بشکه رسید. نفت برنت روز پنج شنبه با ۰.۹ درصد افزایش قیمت بسته شده بود.</p>
      <p>بهای معاملات آتی نفت وست تگزاس اینترمدیت آمریکا ۲۳ سنت یا ۰.۴ درصد کاهش پیدا کرد و به ۵۶ دلار و ۹۲ سنت در هر بشکه رسید. نفت آمریکا روز پنج شنبه ۱.۴ درصد افزایش قیمت داشت.</p>
      <p>مناقشه تجاری میان آمریکا و چین که دو اقتصاد بزرگ جهان هستند، رشد اقتصاد جهانی را آهسته کرده و باعث شده است تحلیلگران نرخ مورد پیش بینی از تقاضا برای نفت را پایین ببرند و نگرانی‌ها نسبت به اشباع عرضه در سال ۲۰۲۰ تشدید شود.</p>
      <p>وزیر بازرگانی چین روز پنج شنبه اعلام کرد که دو کشور در دو هفته گذشته برای لغو تعرفه‌های تجاری علیه صادرات یکدیگر در فازهای مختلف توافق تجاری موافقت کرده‌اند اما به زمان مشخصی اشاره نکرد.</p>
      <p>اما پس از این که رویترز گزارش کرد این برنامه با مخالفت شدید در درون دولت آمریکا روبرو شده است، اظهارات وی مورد تردید قرار گرفت.</p>
      <p>به گفته استفن اینس، استراتژیست ارشد بازار در شرکت "اکسی تریدر"، نفت در وضعیت سکون قرار گرفته زیرا معامله‌گران منتظر روشن شدن جزئیات بیشتری درباره توافق تجاری آمریکا و چین هستند.</p>
      <p>موضوع دیگری که ذهن ناظران بازار نفت را به خود مشغول کرد، اظهارات محمد بارکیندو، دبیرکل اوپک بود که هفته جاری گفت: به دلیل تحولات احتمالی مثبت در زمینه مناقشات تجاری، وی نسبت به دورنمای سال ۲۰۲۰ خوش بینی بیشتری دارد و به نظر رسید نیاز به کاهش بیشتر تولید نفت را کم اهمیت قلمداد کرد.</p>
      <p>تحت توافق اوپک پلاس، شماری از کشورهای اوپک و غیراوپک شامل روسیه با هدف تقویت قیمت نفت، تولیدشان را به میزان ۱.۲ میلیون بشکه در روز تا مارس سال میلادی آینده محدود کرده‌اند. این تولیدکنندگان در روزهای پنجم و ششم دسامبر برای بازبینی سیاست تولید خود در وین دیدار خواهند کرد.</p>
      <p>بر اساس گزارش رویترز، عامل دیگری که قیمت‌های نفت را تحت فشار کاهشی قرار داد رشد ذخایر نفت آمریکا در هفته گذشته به دلیل کاهش تولید پالایشگاه‌ها و صادرات کمتر بود. طبق اعلام اداره اطلاعات انرژی آمریکا، سطح ذخایر نفت در هفته منتهی به اول نوامبر به میزان ۷.۹ میلیون بشکه رشد کرد. همچنین ذخایر نفت در کاشینگ اوکلاهاما که هاب تحویل معاملات نفت است، ۱.۷ میلیون بشکه افزایش پیدا کرد.</p>
      <p>در این بین، وزارت انرژی آمریکا اعلام کرد که دونالد ترامپ، رئیس جمهور آمریکا رسما دن برویت ۵۷ ساله را به سمت وزیر انرژی منصوب کرده است. وی که سابق بر این رئیس شرکت خودروسازی فورد موتور و رگولاتور انرژی ایالت لوییزیانا بود، جانشین ریک پری می‌شود.</p>
    </article>
  </body>
</html>