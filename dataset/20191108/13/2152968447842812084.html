<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/balkani/2019/11/08/borisov-za-stabilnost-na-balkanite-da-zabravim-driazgite.428982"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T13:00:00+00:00"/>
    <meta property="og:title" content="Борисов: За стабилност на Балканите - да забравим дрязгите"/>
    <meta property="og:description" content="Северна Македония и Албания да не се отказват от пътя към ЕС | Dnes.bg"/>
  </head>
  <body>
    <article>
      <h1>Борисов: За стабилност на Балканите - да забравим дрязгите</h1>
      <h2>Северна Македония и Албания да не се отказват от пътя към ЕС</h2>
      <address><time datetime="2019-11-08T13:00:00+00:00">08 Nov 2019, 13:00</time> by <a rel="author" href="https://www.dnes.bg/author/118" target="_blank">Елка Василева</a></address>
      <p>Помирението, регионалното сътрудничество и поддържането на добросъседски отношения са ключови фактори за европейската интеграция на Западните Балкани, заяви министър-председателят Бойко Борисов в речта си пред участниците в лидерската среща "Стратегически диалог за Западните Балкани" в Женева, цитиран от правителствената пресслужба.</p>
      <p>Според премиера Борисов, за да има стабилност и икономически прогрес и за да се промени имиджът на региона в положителна посока, старите дрязги и напрежения, както и езикът на омразата и ксенофобията трябва да останат в миналото.</p>
      <p>По думите на българския министър-председател превъзмогването на наследството от миналото може да се случи на основата на споделените ценности като толерантност, приобщаващите действия и взаимното доверие.</p>
      <p>Премиерът акцентира върху значението на регионалното сътрудничество и посочи Берлинския процес като един от многото успешни примери в тази посока. "България доказа, че е държава членка, която може успешно да поеме отговорност за развитието на европейския проект. Това ни дава и увереност, че със съвместни усилия ще се справим успешно и с председателството на Берлинския процес, което за нас е следващо предизвикателство", отбеляза министър-председателят.</p>
      <p>Премиерът Борисов напомни, че догодина на страната ни предстои да поеме тази високо отговорна задача, съвместно с Република Северна Македония. Борисов беше категоричен, че като председател на Берлинския процес България ще продължава да насърчава интеграционния процес на страните от Западните Балкани, защото той е инструмент за постигане на устойчива стабилност, сигурност, мир и просперитет в региона.</p>
      <p>Министър-председателят Бойко Борисов специално се обърна към Република Северна Македония и към Албания с призив да не се отказват от усилията си по пътя към членството в ЕС. Според премиера, без да се обезкуражават, те следва да продължат да работят с неотслабващ темп в посоката, която гарантира най-голям шанс за успешно развитие на целия регион на Западните Балкани, а именно - европейската интеграция.</p>
      <p>Премиерът Борисов фокусира вниманието на участниците в срещата и върху темата за бъдещето на младите хора в Западните Балкани. "Те желаят да живеят в условията на чиста околна среда, добро образование, стабилни и отворени общества и достойни работни места. Ако тези основни елементи са осигурени, младежите могат да бъдат фактор за просперитет и надежда за региона", заяви Борисов.</p>
      <p>Според него в противен случай разочарованието на младото поколение може да доведе не само до увеличаване на "изтичането на мозъци" и на емиграцията, но - много по-тревожно и дори опасно - до поддаване на екстремистки и радикални влияния и настроения.<br/> </p>
    </article>
  </body>
</html>