<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1982426/ba%C4%9Fdadi%E2%80%99nin-e%C5%9Fi-ve-k%C4%B1z%C4%B1-t%C3%BCrkiye%E2%80%99nin-elinde-dna-%C3%B6rneklerini-irak-istihbarat%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-08T13:45:00+00:00"/>
    <meta property="og:title" content="Bağdadi’nin eşi ve kızı Türkiye’nin elinde, DNA örneklerini Irak istihbaratı paylaştı"/>
    <meta property="og:description" content="Cumhurbaşkanı Recep Tayyip Erdoğan’ın, “Bağdadi’nin hanımını yakaladık, yaygara yapmıyoruz” açıklamasının ayrıntıları netleşti.  ABD Özel Kuvvetleri operasyonuyla öldürülen DEAŞ lideri Ebubekir el-Bağdadi’nin “yakın çevresinden” 13 kişinin Türkiye ta"/>
  </head>
  <body>
    <article>
      <h1>Bağdadi’nin eşi ve kızı Türkiye’nin elinde, DNA örneklerini Irak istihbaratı paylaştı</h1>
      <address>
        <time datetime="2019-11-08T13:45:00+00:00">08 Nov 2019, 13:45</time>
      </address>
      <p>Cumhurbaşkanı Recep Tayyip Erdoğan’ın, “Bağdadi’nin hanımını yakaladık, yaygara yapmıyoruz” açıklamasının ayrıntıları netleşti. <br/><br/>ABD Özel Kuvvetleri operasyonuyla öldürülen DEAŞ lideri Ebubekir el-Bağdadi’nin “yakın çevresinden” 13 kişinin Türkiye tarafından yakalandığı da belirtilmişti.<br/><br/>Türkiye’nin Bağdadi’nin eşi Esma Feysi el Kubeysi ve kızı Leyla’yı da yakaladığı öğrenildi.<br/><br/><b>Bağdadi'nin kızının DNA kayıtlarını Irak paylaştı</b><br/><br/>Independent Türkçe'de yer alan habere göre, 2 Haziran 2018’de, Hatay’da düzenlenen operasyonda yakalananlar arasında Bağdadi’nin eşi ve kızıyla birlikte 1 erkek, 4 kadın ve 6 da çocuk vardı.<br/><br/>Kubeysi’nin Bağdadi’nin eşi olduğu Türk istihbaratı tarafından tespit edildi. Bağdadi’nin ilk eşi olan Kubeysi aynı zamanda DEAŞ liderinin dayısının kızı. Leyla’nın kimliği ise Irak istihbaratı tarafından Türkiye ile paylaşıldı. Yapılan gen testiyle Leyla’nın DEAŞ liderinin kızı olduğu teyit edildi.<br/><br/>Türkiye, Bağdadi’nin kız kardeşi ve eniştesini de Azez’de yaptığı operasyonla yakalayarak Türkiye’ye getirdi.<br/><br/><b>Ne olmuştu? </b><br/><br/>DEAŞ'ın, Uluslararası Askeri Koalisyon'un operasyonlarıyla Irak ve Suriye'deki pozisyonlarını kaybetmesinin ardından Suriye'nin kuzeyine kaçan DEAŞ lideri Ebubekir el Bağdadi İdlib kırsalında bir evde saklanmaya başladı.<br/><br/>ABD'nin yerini tespit ettiği Bağdadi, 28 Ekim'de ABD özel kuvvetlerinin yaptığı operasyon sırasında yakalanmamak için üzerindeki patlayıcı yeleği kullanarak kendisini havaya uçurdu.<br/><br/>Bağdadi'nin ardından DEAŞ sözcüsü Ebu Hasan el Muhacir de ABD tarafından öldürüldü. <br/><br/>Türkiye, geçtiğimiz hafta DEAŞ lideri Bağdadi'nin kız kardeşi ve eniştesini Azez'de saklandıkları evde yakalayarak Türkiye'ye getirdi.<br/><br/>Cumhurbaşkanı Recep Tayyip Erdoğan, Bağdadi'nin eşinin de Türkiye tarafından yakalandığını duyurarak, "Bağdadi kendini tünelde imha etti. ABD yaygara yapıyor. Biz hanımını yakaladık yaygara yapmıyoruz" dedi. <br/><br/> </p>
    </article>
  </body>
</html>