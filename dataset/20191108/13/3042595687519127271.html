<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/advarer-mot-glatte-veier/71797917"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:00:11+00:00"/>
    <meta property="og:title" content="Advarer mot glatte veier"/>
    <meta property="og:description" content="Vegtrafikksentralen og politiet ber bilister på Østlandet og Sørlandet om å utvise ekstra aktsomhet etter dagens snøfall."/>
  </head>
  <body>
    <article>
      <h1>Advarer mot glatte veier</h1>
      <h2>Vegtrafikksentralen og politiet ber bilister på Østlandet og Sørlandet om å utvise ekstra aktsomhet etter dagens snøfall.</h2>
      <address><time datetime="2019-11-08T13:00:11+00:00">08 Nov 2019, 13:00</time> by <a rel="author">Jesper Nordahl Finsveen</a></address>
      <p>Det har vært en rekke mindre trafikkuhell på Østlandet og Sørlandet i dag.</p>
      <p>
        <b>Nå ber Vegtrafikksentralen og politiet bilister om å utvise ekstra aktsomhet som følge av dagens snøfall - det første i mange kystnære strøk på Østlandet.</b>
      </p>
      <figure>
        <iframe data-src="https://twitter.com/VTSost/status/1192763351698411521?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Samtidig advarer de mot glatte veier.</p>
      <p>- Det er foreløpig ikke snakk om store mengder, men det kan være lokale variasjoner. Det er også fare for at veiene blir glatte på grunn av frosten i bakken og snøen i lufta, sier Jeanette Andersen, trafikkoperatør i Statens vegvesen, til Dagbladet.</p>
      <h3>- Beregn god tid</h3>
      <p>Derfor ber Vegtrafikksentralen bilistene som skal ut og kjøre i ettermiddag eller i kveld om å beregne god tid, og kommer også med en rekke andre oppfordringer og råd.</p>
      <p>- For det første må du være skodd for forholdene. Du skal ha vinterdekk nå, sier trafikkoperatør Andersen.</p>
      <p>Hun legger til:</p>
      <p>
        <b>- Og som alltid: Kjør etter forholdene.</b>
      </p>
      <p>Det samme er budskapet fra Agder politidistrikt.</p>
      <p>- Det er snø i lufta, og politiet oppfordrer alle til å avpasse farten etter forholdene og ha gode dekk på bilen, heter det i en <a href="https://twitter.com/politiagder/status/1192772846721912832">melding fra politiet på Twitter</a>.</p>
      <h3>Flere ulykker</h3>
      <p>Dette er bare noen av ulykkene som skjedde i formiddag og ettermiddag på Østlandet:</p>
      <figure>
        <img src="https://www.dagbladet.no/images/71798506.jpg?imageId=71798506&amp;width=1024&amp;height=615"/>
        <figcaption><b>STENGT:</b> Veien var i en periode stengt etter ulykken. Foto: Nyhetstips.no Vis mer</figcaption>
      </figure>
      <p>På E18 ved Kråkstad i Ski i Akershus ble tre bilister involvert i en trafikkulykke fredag ettermiddag, ifølge <a href="https://twitter.com/VTSost/status/1192776636040695808">Vegtrafikksentralen, som skriver</a> at bilister må belage seg på forsinkelser. Veien var helt stengt inntil 13.45-tida, men det skal ikke være snakk om personskade i forbindelse med ulykka, ifølge politiet.</p>
      <p>På E18 i Holmestrand i Vestfold fikk nødetatene klokka 13.50 melding om en kjedekollisjon i Bringåkertunnelen i nordgående retning. Tunnelen var i 14.00-tida stengt, <a href="https://twitter.com/politietsorost/status/1192787946941952000">melder politiet</a>.</p>
      <figure>
        <img src="https://www.dagbladet.no/images/71798228.jpg?imageId=71798228&amp;width=1024&amp;height=615"/>
        <figcaption><b>SOLLIHØGDA:</b> Dette bildet er fra Statens vegvesens webkamera på E16 ved Sollihøgda og ble tatt like før klokka 12.00. Foto: Statens vegvesen Vis mer</figcaption>
      </figure>
      <p>På Vollsveien, fv. 1632 fra Jar til Stabekk i Bærum, veltet et vogntog i ettermiddag, og veien ble stengt, <a href="https://twitter.com/VTSost/status/1192771859126923264">ifølge Vegtrafikksentralen</a>.</p>
      <p>På E18 rett før avkjøringa til Asker havnet en bilist i en singelulykke og ble tatt med av ambulansen for ytterligere sjekk etter å ha klaget over ryggsmerter, <a href="https://twitter.com/oslopolitiops/status/1192769129767460869">ifølge Oslo politidistrikt</a>.</p>
      <p>Oslofjordtunnelen var i en periode stengt etter et trafikkuhell på Follo-siden, <a href="https://twitter.com/politietost/status/1192766549259640832">ifølge Øst politidistrikt</a>.</p>
      <p>På E16 i Bærum ble en trailer til hinder på grunn av det glatte føret ved Bjerkestua, og veien måtte saltes, <a href="https://twitter.com/oslopolitiops/status/1192763267388719104">skriver Oslo politidistrikt</a>.</p>
      <figure>
        <iframe data-src="https://twitter.com/Meteorologene/status/1192735511489720320?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
    </article>
  </body>
</html>