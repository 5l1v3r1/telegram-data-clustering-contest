<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://fakty.com.ua/ua/proisshestvija/20191108-reanimuvaly-40-hvylyn-na-hmelnychchyni-pislya-ukolu-pomer-chotyryrichnyj-hlopchyk/"/>
    <meta property="og:site_name" content="ФАКТИ"/>
    <meta property="article:published_time" content="2019-11-08T13:09:34+00:00"/>
    <meta property="og:title" content="Реанімували 40 хвилин: на Хмельниччині після уколу помер чотирирічний хлопчик"/>
    <meta property="og:description" content="У Віньковецькій районній лікарні Хмельницької області раптово помер чотирирічний хлопчик, якому, за словами медиків, зробили ін’єкцію вітамінів."/>
  </head>
  <body>
    <article>
      <h1>Реанімували 40 хвилин: на Хмельниччині після уколу помер чотирирічний хлопчик</h1>
      <address>
        <time datetime="2019-11-08T13:09:34+00:00">08 Nov 2019, 13:09</time>
      </address>
      <p>У Віньковецькій районній лікарні Хмельницької області раптово помер чотирирічний хлопчик, якому, за словами медиків, зробили ін’єкцію вітамінів.</p>
      <p>Мама привела сина до лікарні, бо скаржився на незначний біль у животі.</p>
      <p>Дитині зробили низку аналізів, нічого критичного не виявили, тому вирішили вколоти препарат для покращення захисних сил організму.</p>
      <p>За словами матері, він помер за кілька секунд після уколу – медсестра не встигла шприц витягнути.</p>
      <p>Хлопчика реанімували майже 40 хвилин, але безрезультатно.</p>
      <p><b>Читайте</b>: <a href="https://fakty.com.ua/ua/proisshestvija/20191028-shvydku-vyklykaly-cherez-dobu-na-zhytomyrshhyni-4-richna-dytyna-vylyla-na-sebe-okrip/">Швидку викликали через добу: на Житомирщині 4-річна дитина вилила на себе окріп</a></p>
      <p>Лікар-неонатолог Володимир Галанзовський, який призначив смертоносний укол, шокований не менше:</p>
      <blockquote>– Цей коензім композітум – це препарат такий, набір вітамінів і мінералів. Він іде при ацетономічному синдромі.</blockquote>
      <p>Судмедексперти назвали попередню причину смерті – гостре запалення бронхів. А медики припустили, що це може бути вірус, бо тиждень тому щось подібне вбило й 22-річну сусідку родини хлопчика. Дівчина раптово померла від запалення легенів.</p>
      <p>Родичі обурені тим, що лікарі намагаються зв’язати ці дві жахливі смерті, і вважають, що так намагаються виправдати свою некомпетентність.</p>
      <p>Є ще одна версія – обоє отруїлися хімікатами, якими аграрії кроплять свої угіддя.</p>
      <p>За фактом смерті чотирирічного хлопчика відкрили кримінальне провадження. Поки нікого підозрюють – чекають на результати експертиз.</p>
      <figure>
        <iframe src="https://www.youtube.com/embed/TosY5CkMxSk" width="600" height="400" data-service="Youtube" scrolling="no"/>
      </figure>
      <p>Влітку в Рівненській області хірурги <a href="https://fakty.com.ua/ua/proisshestvija/20190623-na-rivnenshhyni-11-richnyj-hlopchyk-prostrelyv-sobi-stopu-hirurg-kulyu-ne-pobachyv/">не знайшли кулю в простреленій стопі 11-річного хлопчика</a> та відпустили дитину додому.</p>
    </article>
  </body>
</html>