<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/tysk-motstand-for-hegerberg-i-mesterligaen/71798583"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:02:05+00:00"/>
    <meta property="og:title" content="Tysk motstand for Hegerberg i mesterligaen"/>
    <meta property="og:description" content="Ada Hegerberg og hennes Lyon møter tyske Bayern München i mesterligaens kvartfinale, mens Caroline Graham Hansen og Barcelona møter Atlético Madrid."/>
  </head>
  <body>
    <article>
      <h1>Tysk motstand for Hegerberg i mesterligaen</h1>
      <h2>Ada Hegerberg og hennes Lyon møter tyske Bayern München i mesterligaens kvartfinale, mens Caroline Graham Hansen og Barcelona møter Atlético Madrid.</h2>
      <address><time datetime="2019-11-08T13:02:05+00:00">08 Nov 2019, 13:02</time> by <a rel="author">NTB I</a></address>
      <p>Det ble utfallet av trekningen fredag. Ingrid Syrstad Engen og Kristine Minde i Wolfsburg har nok størst grunn til å juble over trekningen av de fem norske spillerne i kvartfinaleklare klubber. Det tyske mesterlaget møter Glasgow City, som trolig er den svakeste av de åtte kvartfinalistene.</p>
      <p>Karina Sævik i Paris Saint-Germain kan se fram til kamper mot Arsenal i mars og april.</p>
      <p>Hegerberg og Lyon har vunnet turneringen de fire siste årene. Den norske 24-åringen har scoret ni mål på de fire første mesterligakampene denne sesongen og er oppe i 53 totalt. Dermed har hun slettet rekorden til tyske Anja Mittag.</p>
      <p>Lyon må være forberedt på tøffere motstand fra Bayern München, men blir klar favoritt.</p>
      <p>Barcelona, som ble slått i finalen forrige sesong, forsterket laget blant andre med Caroline Graham Hansen i håp om å skyve Lyon ned fra tronen. I Atlético Madrid møter laget sin skarpeste spanske rival, som også stakk av med seriemesterskapet forrige sesong.</p>
      <p>Semifinalene ble også trukket torsdag. Går Barcelona videre, kan Graham Hansen spille semifinale mot gamleklubben Wolfsburg som hun har spilt mesterligafinale med. For Hegerberg kan det bli fransk rivaloppgjør mot Sæviks PSG i semifinalen.</p>
      <h3>Kvartfinaler:</h3>
      <p>Arsenal (England) – Paris Saint-Germain (Frankrike), Atlético Madrid (Spania) – Barcelona (Spania), Glasgow City (Skottland) – Wolfsburg (Tyskland), Lyon (Frankrike) – Bayern München (Tyskland).</p>
      <p>Kampene spilles 24./25. mars og 1./2. april.</p>
      <h3>Semifinaler:</h3>
      <p>Arsenal/Paris Saint-Germain – Lyon/Bayern München, Glasgow City/Wolfsburg – Atlético Madrid/Barcelona.</p>
      <p>Kampene spilles 25./26. april og 2./3. mai.</p>
      <p>Finalen spilles i Wien, Østerrike 24. mai.</p>
    </article>
  </body>
</html>