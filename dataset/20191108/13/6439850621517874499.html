<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459500/%E0%A6%A8%E0%A6%93%E0%A7%9F%E0%A6%BE%E0%A6%9C%E0%A6%95%E0%A7%87-%E0%A6%9A%E0%A6%BF%E0%A6%95%E0%A6%BF%E0%A7%8E%E0%A6%B8%E0%A6%BE%E0%A6%B0-%E0%A6%9C%E0%A6%A8%E0%A7%8D%E0%A6%AF-%E0%A6%B2%E0%A6%A8%E0%A7%8D%E0%A6%A1%E0%A6%A8%E0%A7%87-%E0%A6%A8%E0%A7%87%E0%A7%9F%E0%A6%BE-%E0%A6%B9%E0%A6%A4%E0%A7%87-%E0%A6%AA%E0%A6%BE%E0%A6%B0%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-08T13:49:00+00:00"/>
    <meta property="og:title" content="নওয়াজকে চিকিৎসার জন্য লন্ডনে নেয়া হতে পারে"/>
    <meta property="og:description" content="অনলাইন ডেস্ক ॥ সাবেক পাক প্রধানমন্ত্রী নওয়াজ শরিফকে চিকিৎসার জন্য লন্ডনে নেয়া হতে পারে। তার ছোট ভাই শেহবাজ শরিফ সাংবাদিকদের সঙ্গে আলাপকালে এ কথা জানিয়েছেন। দু'সপ্তাহ ধরে হাসপাতালে চিকিৎসাধীন থাকার পর গত বুধবার তাকে লাহোরে তার বাসভবনে স্থানান্তর করা হয়। বেশ কিছু জটিল রোগে ভুগছেন ..."/>
  </head>
  <body>
    <article>
      <h1>নওয়াজকে চিকিৎসার জন্য লন্ডনে নেয়া হতে পারে</h1>
      <address>
        <time datetime="2019-11-08T13:49:00+00:00">08 Nov 2019, 13:49</time>
      </address>
      <figure>
        <img src="http://www.dailyjanakantha.com/files/201911/1573224590_15.jpg"/>
      </figure>
      <p>অনলাইন ডেস্ক ॥ সাবেক পাক প্রধানমন্ত্রী নওয়াজ শরিফকে চিকিৎসার জন্য লন্ডনে নেয়া হতে পারে। তার ছোট ভাই শেহবাজ শরিফ সাংবাদিকদের সঙ্গে আলাপকালে এ কথা জানিয়েছেন। দু'সপ্তাহ ধরে হাসপাতালে চিকিৎসাধীন থাকার পর গত বুধবার তাকে লাহোরে তার বাসভবনে স্থানান্তর করা হয়। বেশ কিছু জটিল রোগে ভুগছেন তিনি।</p>
      <p>গত ২২ অক্টোবর লাহোরের সার্ভিসেস হসপিটালে ভর্তি করা হয় নওয়াজ শরিফকে (৬৯)। তারপর থেকে তার রক্তে প্লাটিলেটের মাত্রা কমতে থাকে এবং অবস্থা আশঙ্কাজনক হতে থাকে।</p>
      <p>হাসপাতালে চিকিৎসা নিতে অস্বীকৃতি জানানোয় বুধবার তার বাসভবনে বিশেষ মেডিক্যাল ব্যবস্থা তৈরি করা হয় এবং তাকে হাসপাতাল থেকে ছেড়ে দেয়া হয়। নওয়াজ শরীফের রাজনৈতিক দল পাকিস্তান মুসলিম লীগ-নওয়াজের (পিএমএল-এন) মুখপাত্র মরিয়ম আওরঙ্গজেব এক বিবৃতিতে জানান, সাবেক এই প্রধানমন্ত্রীর চিকিৎসার জন্য তার বাসভবনেই আইসিইউ স্থাপন করা হয়েছে।</p>
      <p>পাকিস্তান মুসলিম লীগ নওয়াজের প্রেসিডেন্ট শেহবাজ শরিফ বলেন, নওয়াজ শরিফ বিদেশে চিকিৎসা নিতে রাজি হয়েছেন। যুক্তরাজ্যের হারলি স্ট্রিট ক্লিনিকের একজন চিকিৎসকের সঙ্গে ইতোমধ্যেই কথা বলা হয়েছে। যেসব রোগীদের রক্তের প্লাটিলেট কমে যাওয়ার সমস্যা থাকে তাদের ওই ক্লিনিকে আলাদাভাবে চিকিৎসা সেবা দেয়া হয়।</p>
      <p>যদিও আগে থেকেই লাহোরেই চিকিৎসা নেয়ার জন্য জেদ দেখিয়ে আসছিলেন নওয়াজ শরিফ। শেহবাজ শরিফ জানিয়েছেন, তিনি নওয়াজ শরিফকে কমপক্ষে পাঁচ মাস লন্ডনে চিকিৎসা নেয়ার জন্য পরামর্শ দিয়েছেন।</p>
      <p>এর আগে সার্ভিসেস হসপিটালের চিকিৎসক মেহমুদ আয়াজও নওয়াজকে বিদেশে নিয়ে চিকিৎসার কথা বলেছেন। ওই হাসপাতালে নওয়াজের জন্য গঠিত মেডিকেল বোর্ডের প্রধান ছিলেন তিনি।</p>
    </article>
  </body>
</html>