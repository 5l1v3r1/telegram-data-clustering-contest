<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/usr-cere-primariei-capitalei-sa-suspende-licitatie-de-1-2-milioane-lei-prin-care-urmeaza-sa-cumpere-opt-motociclete-pentru-politia-locala-18556630"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T13:47:51+00:00"/>
    <meta property="og:title" content="USR cere Primăriei Capitalei să suspende licitaţie de 1,2 milioane lei prin care urmează să cumpere opt motociclete pentru Poliţia Locală"/>
    <meta property="og:description" content="USR suspectează că licitaţia Poliţiei Locale din Bucureşti pentru a cumpăra opt motociclete în valoare de 1,2 milioane de lei este &quot;cu dedicaţie&quot;. Partidul cere primarului Gabriela Firea să suspende imediat procedura deoarece Poliţia Locală nu are nevoie de motociclete de 31.000 de euro."/>
  </head>
  <body>
    <article>
      <h1>USR cere Primăriei Capitalei să suspende licitaţie de 1,2 milioane lei prin care urmează să cumpere opt motociclete pentru Poliţia Locală</h1>
      <address><time datetime="2019-11-08T13:47:51+00:00">08 Nov 2019, 13:47</time> by <a rel="author" href="https://www.zf.ro/autor/alexandru-costea" target="_blank">Alexandru Costea</a></address>
      <p>USR suspectează că licitaţia Poliţiei Locale din Bucureşti pentru a cumpăra opt motociclete în valoare de 1,2 milioane de lei este "cu dedicaţie". Partidul cere primarului Gabriela Firea să suspende imediat procedura deoarece Poliţia Locală nu are nevoie de motociclete de 31.000 de euro.</p>
      <p>"Încă o licitaţie cu dedicaţie la Primăria Capitalei? N-ar fi exclus, mai ales dacă ne uităm pe anunţul de participare publicat de Poliţia Locală Bucureşti. Direcţia subordonată Gabrielei Firea vrea să cumpere 8 motociclete, cu o valoare totală estimată la 1,2 milioane lei. Adică 150.000 de lei sau 31.000 de euro fiecare. Ce face Poliţia Locală cu astfel de motociclete? Greu de zis, de vreme ce poliţiştii locali nu au atribuţii legate nici de circulaţia rutieră, nici de intervenţia în situaţii de urgenţă semnalate prin 112", arată un mesaj al USR publicat vineri pe Facebook.</p>
      <p>Formaţiunea politică reclamă că numărul motocicletelor care pot respecta specificaţiile cerute în caietul de sarcini al licitaţiei este foarte restrâns.</p>
      <p>"Însă problema nu este legată doar de utilitatea motocicletelor şi de preţul lor, ci mai ales de detaliile trecute în caietul de sarcini. Sunt extrem de puţine motociclete care pot respecta exigenţele impuse în documentaţia procedurii de achiziţie. De exemplu: se cere ca motorul să fie de 129 cai putere iar transmisia să fie tip arbore cardanic. De ce ar avea nevoie poliţiştii locali de motoare atât de puternice sau cu ce i-ar încurca transmisia pe lanţ, nimeni nu ştie. Poate dar cei care au întocmit caietul de sarcini cu gândul la un anumit furnizor şi la un anumit model de motocicletă. Cerem Gabrielei Firea să suspende imediat această procedură prin care se risipesc inutil banii bucureştenilor. Poliţia locală nu are nevoie de motociclete de câte 31.000 de euro. Are nevoie, ca de altfel toată municipalitatea, de o conducere care să se gândească mai mult la bucureşteni şi mai puţin la interesele personale", conform mesajului USR.</p>
      <p>MEDIAFAX a relatat, miercuri, că Direcţia Generală de Poliţie Locală a Municipiului Bucureşti a lansat o licitaţie online pentru achiziţionarea a opt motociclete, în valoare totală de până la 1.200.000 lei, fără TVA. Potrivit anunţului publicat de instituţie pe platforma SICAP, ofertele pot fi depuse până pe 5 decembrie, ora 15:00.</p>
      <p>Motorul motocicletelor trebuie să dezvolte o putere de minimum 95 kw, iar viteza maxină trebuie se fie de cel puţin 200 de km/oră. Potrivit anunţului publicat pe SICAP de instituţie, finanţarea se va face din fonduri bugetare.</p>
    </article>
  </body>
</html>