<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilcorrieredellacitta.com/news-anzio/anzio-regina-dellinverno-tra-storia-cultura-enogastronomia-ed-antiche-tradizioni-marinare-ecco-la-nuova-campagna-di-promozione-del-territorio.html"/>
    <meta property="og:site_name" content="Il Corriere della Città"/>
    <meta property="article:published_time" content="2019-11-08T13:07:06+00:00"/>
    <meta property="og:title" content="Anzio ‘Regina dell’Inverno’, tra storia, cultura, enogastronomia ed antiche tradizioni marinare: ecco la nuova campagna di promozione del territorio"/>
    <meta property="og:description" content="E’ stato pubblicato questa mattina sui social, nell’ambito della campagna marketing invernale,  il primo video spot per promuovere i Parchi, i Musei, l’Ufficio del Turista, il pescato km zero e la migliore cucina marinara al mondo. “Anzio Regina dell’Inverno, tra storia, cultura, enogastronomia ed antiche tradizioni marinare”, è il messaggio scelto per lanciare le promozioni […]"/>
  </head>
  <body>
    <article>
      <h1>Anzio ‘Regina dell’Inverno’, tra storia, cultura, enogastronomia ed antiche tradizioni marinare: ecco la nuova campagna di promozione del territorio</h1>
      <address><time datetime="2019-11-08T13:07:06+00:00">08 Nov 2019, 13:07</time> by <a rel="author" href="https://www.ilcorrieredellacitta.com/author/redazione" target="_blank">Redazione</a></address>
      <figure>
        <img src="https://www.ilcorrieredellacitta.com/wp-content/uploads/2019/03/anzio-dallalto-1.jpg"/>
      </figure>
      <figure>
        <img src="https://track.adform.net/adfserve/?bn=32853436;srctype=4;ord=[timestamp]"/>
      </figure>
      <p>E’ stato pubblicato questa mattina sui social, nell’ambito della campagna marketing invernale,  il primo video spot per promuovere i Parchi, i Musei, l’Ufficio del Turista, il pescato km zero e la migliore cucina marinara al mondo. <i>“Anzio Regina dell’Inverno, tra storia, cultura, enogastronomia ed antiche tradizioni marinare”, </i>è il messaggio scelto per lanciare le promozioni e le degustazioni, dall’11 al 18 novembre, nei ventiquattro ristoranti che hanno aderito al progetto, sulla rinomata “Triglia di Anzio” protagonista con magnifiche ricette e promozioni.   </p>
      <p> </p>
      <p>Nel materiale pubblicitario di novembre, insieme alla triglia, sono stati promossi il Parco Archeologico della Villa di Nerone (da novembre a febbraio aperto venerdì, sabato e domenica dalle 10.00 alle 13.00 e dalle 15.00 alle 17.00), il Parco del Vallo Latino Volsco (in inverno aperto dal giovedì alla domenica mattina, dalle 10.00 alle 12.30 e dalle 14.30 alle 17.00), la Riserva Naturale di Tor Caldara (aperta giovedì, sabato e domenica dalle 9.00 alle 14.00), il Parco di Villa Adele (aperto tutti i giorni dalle 7.00 alle 18.00), il Museo Civico Archeologico (aperto tutti i giorni dalle 10.30 alle 13.00 e dalle 16.00 alle 18.00), il Museo dello Sbarco di Anzio (aperto martedì, giovedì, sabato e domenica dalle 10.00 alle 13.00 e dalle 16.00 alle 18.00) ed il nuovo Ufficio del Turista e del Cittadino, in Piazza Pia 19 (aperto dal lunedì al venerdì dalle 10.00 alle 12.00 ed il sabato e la domenica dalle 10.00 alle 12.00 e dalle 15.30 alle 18.30).   </p>
      <p>
        <i> </i>
      </p>
      <p><i>“Ho dato disposizione </i>– afferma il Sindaco di Anzio, Candido De Angelis – <i>di attivare le procedure per il prolungamento degli orari d’apertura, con l’attivazione dell’orario continuato, alla Riserva Naturale di Tor Caldara ed al Parco Archeologico della Villa di Nerone. Insieme alla promozione del pescato locale e della cucina marinara, stiamo implementando i servizi e gli orari d’apertura dei parchi e dei siti storici del territorio”.</i></p>
      <p> </p>
      <p>L’iniziativa di marketing territoriale, coordinata dall’Ufficio Promozione Turistica in collaborazione con l’Associazione dei commercianti, artigiani e ristoratori, si pone anche l’obiettivo di sensibilizzare le persone rispetto al consumo consapevole e conveniente del pescato a km 0 e della tellina del litorale, presidio slow-food, che sarà al centro della campagna prevista ad agosto 2020.</p>
      <p> </p>
      <p>Il progetto “Anzio, la migliore cucina marinara al mondo”, che ha visto nella minestra dei pescatori la definizione di un vero e proprio brand enogastronomico cittadino, proseguirà, dall’11 al 18 dicembre, con la campagna di marketing sulla seppia, dall’8 al 15 gennaio 2020 con il polpo, dal 19 al 26 febbraio con il merluzzo, dall’11 al 18 marzo con la pannocchia, dal 15 al 22 aprile con le alici, dal 13 al 20 maggio con i fragolini, dal 10 al 17 giugno con i gamberi, dal 13 al 17 luglio con il pesce spada, dal 17 al 21 agosto con le telline, dal 10 al 17 settembre con il cefalo e la lampuga, dal 16 al 23 ottobre 2020 con l’arzilla.</p>
      <p> </p>
      <p>Al progetto hanno collaborato l’Assessore alle attività produttive e turismo, Valentina Salsedo, l’Assessore alla cultura, Laura Nolfi, l’Associazione Commercianti ed Artigiani guidata da Barbara Chiarello, i ristoratori anziati ed il Consigliere Comunale, Flavio Vasoli, che aveva già lavorato al riconoscimento del marchio De.C.O. per la minestra dei pescatori pordodanzesi.</p>
      <p> </p>
      <p>Per le informazioni sui servizi del Comune di Anzio, sulle iniziative turistiche e per le segnalazioni all’Amministrazione Comunale, al centro storico di Anzio, in Piazza Pia 19, è aperto l’Ufficio del Turista e del Cittadino. L’Ufficio, gestito direttamente dal Comune di Anzio, dal lunedì al venerdì, è attivo dalle ore 10.00 alle ore 12.00; il sabato e la domenica, invece, è aperto dalle ore 10.00 alle 12.00 e dalle ore 15.30 alle 18.30.</p>
      <p> </p>
      <p>Alla campagna di marketing territoriale, relativa alle promozioni sulla triglia km 0, sulla cucina marinara anziate, hanno aderito i seguenti ristoranti: Alceste Caffè, Al Sarago, Al Terzo, Baia di Ponente, Capo d’Anzio, Da Alceste al Buongusto, Da Gennaro, Da Pierino, Da Romolo, Il Grecale, Il Porticciolo, Il Riccio, La Fraschetta del Mare, La Piazzetta, Le Leccornie Del Gatto, Maraschino, Mistral, Oltremare, Pepe Rosso, Porto Blanco, Porto Innocenziano, Turcotto, Vittorio al Porto, Zenzero.</p>
      <p> </p>
      <p>Nell’ambito delle promozioni km 0 i ristoratori anziati, in collaborazione con l’ufficio Promozione Turistica dell’Ente, hanno lanciato sui social e sulle cartoline pubblicitarie la ricetta dei “Tagliolini con Triglie di Anzio e basilico”:</p>
      <p> </p>
      <p>– 320 grammi di tagliolini impastati con uova, farina, sale e acqua di pomodoro ottenuta frullando e decantando 24h l’acqua di 1 kg di pomodori ramati senza pelle</p>
      <p>– 400 grammi di triglie sfilettate</p>
      <p>– 200 gr di pomodorini</p>
      <p>– 1 alice salata</p>
      <p>– 100 ml di vino bianco</p>
      <p>– aglio, olio</p>
      <p>– sale e peperoncino.</p>
      <p> </p>
      <p>Si soffrigge l’aglio, che poi si toglie, un’alice salata, si sfuma con poco vino bianco, si gettano i pomodorini tagliati in quattro e si lascia andare fino a cottura. In acqua bollente si calano i tagliolini e contemporaneamente le triglie sfilettate nella salsa, avendo cura di non sfaldarle troppo cosa che avverrà durante la mantecatura della pasta. Prima dell’impiattamento mettere due foglioline di basilico e servire. (ricetta per 4 persone).</p>
      <related>
        <h4>Articoli correlati</h4>
        <a href="https://www.ilcorrieredellacitta.com/news-anzio/anzio-regina-dellinverno-tra-storia-cultura-enogastronomia-ed-antiche-tradizioni-marinare-ecco-la-nuova-campagna-di-promozione-del-territorio.html"/>
        <a href="https://www.ilcorrieredellacitta.com/news-fiumicino/fiumicino-4-milioni-di-euro-per-le-nuove-piste-ciclabili.html"/>
        <a href="https://www.ilcorrieredellacitta.com/ultime-notizie/falsi-invalidi-e-bambini-sfruttati-per-chiedere-lelemosina-4-denunce-a-roma.html"/>
        <a href="https://www.ilcorrieredellacitta.com/news-ladispol-cerveteri/ladispoli-quartiere-miami-presto-un-nuovo-impianto-di-illuminazione-pubblica.html"/>
        <a href="https://www.ilcorrieredellacitta.com/news/autoriciclaggio-ed-evasione-fiscale-milionaria-ecco-la-truffa-delle-auto-no-cost.html"/>
        <a href="https://www.ilcorrieredellacitta.com/news-aprilia/aprilia-sommersa-danni-a-strade-case-e-auto-interviene-la-protezione-civile.html"/>
      </related>
    </article>
  </body>
</html>