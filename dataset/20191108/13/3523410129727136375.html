<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638814/%DA%A9%D8%B4%D9%88%D8%B1%DB%8C-%D8%A8%D8%A7-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%DB%B8%DB%B6-%D8%AF%D8%B1%D8%B5%D8%AF%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:07:00+00:00"/>
    <meta property="og:title" content="کشوری با رشد اقتصادی ۸۶ درصدی!"/>
    <meta property="og:description" content="صندوق بین‌المللی پول پیش بینی کرد یک کشور آمریکایی رکورددار رشد اقتصادی جهان در سال ۲۰۲۰ باشد."/>
  </head>
  <body>
    <article>
      <h1>
        <a href="https://www.bultannews.com/fa/news/638814/%DA%A9%D8%B4%D9%88%D8%B1%DB%8C-%D8%A8%D8%A7-%D8%B1%D8%B4%D8%AF-%D8%A7%D9%82%D8%AA%D8%B5%D8%A7%D8%AF%DB%8C-%DB%B8%DB%B6-%D8%AF%D8%B1%D8%B5%D8%AF%DB%8C">کشوری با رشد اقتصادی ۸۶ درصدی!</a>
      </h1>
      <h2>صندوق بین‌المللی پول پیش بینی کرد یک کشور آمریکایی رکورددار رشد اقتصادی جهان در سال ۲۰۲۰ باشد.</h2>
      <address><time datetime="2019-11-08T13:07:00+00:00">08 Nov 2019, 13:07</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>رشد اقتصادی</b> منطقه آمریکای جنوبی در سال‌های اخیر تحت تاثیر ریسک‌های مختلفی کاهش یافته است. در ونزوئلا تورم به یکی از کم سابقه ترین سطوح تاریخی رسیده و در آرژانتین بحران ارزی باعث اعمال <b>محدودیت‌های ارزی</b> شده است. اخبار دائما از نا آرامی‌ها در شیلی می‌گوید اما در دل این منطقه بحران‌زده، یک کشور بسیار کوچک پتانسیل‌های رشد زیادی دارد به گونه ای که امسال نرخ رشد آن احتمالا بسیار بیشتر از هر کشور دیگری روی زمین خواهد بود.</p>
      <p>صندوق بین‌المللی پول در گزارش جدید خود پیش‌بینی کرد متوسط رشد اقتصادی گویان در سال آینده ۸۶ درصد باشد که این رشد در صورت تحقق، ۱۴ برابر بیش‌تر از رشد اقتصادی چین خواهد بود. گویان کشوری با ۷۸۰ هزار نفر جمعیت در همسایگی برزیل و ونزوئلا است که دارای ذخایر عظیم نفتی بوده و امسال را با رشد ۴.۴ درصدی به پایان خواهد برد.</p>
      <p>به دنبال کشف ذخایر عظیم نفتی از سال ۲۰۱۵، شرکت‌های بزرگ نفتی نظیر " اکسون موبیل" و شرکت‌های چینی سرمایه گذاری عظیمی را در گویان انجام داده‌اند. وینستون جوردن- وزیر دارایی گویان در همین رابطه گفت: ما از کشوری با سطح رشد اقتصادی بسیار پایین در حال حرکت به سطوح بالاتری هستیم.</p>
      <p>گویان که تنها کشور انگلیسی زبان آمریکای لاتین محسوب می شود در حال حاضر دارای یک اقتصاد ۱۴ میلیارد دلاری است که حتی از اندازه اقتصاد ایالت های کوچک امریکا نظیر ورمونت نیز پایین تر است. با این حال دولت در نظر دارد تا برنامه‌ریزی‌های صورت گرفته، اندازه اقتصاد این کشور را در سال‌های آینده دو برابر کند.</p>
      <p>به گفته صندوق بین الملل پول، در حال حاضر ۴۰ درصد کل اقتصاد این کشور را نفت تشکیل می‌دهد. این کشور هم چنین دارای معادن طلا و الماس است. شرکت اکسون موبیل که سرمایه‌گذاری زیادی بر معادن گویان انجام داده، ابراز امیدواری کرده است که تولیدات نفت این کشور تا سال ۲۰۲۵ به ۷۵۰ هزار بشکه در روز افزایش یابد.</p>
    </article>
  </body>
</html>