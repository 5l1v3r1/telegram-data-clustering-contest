<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/grup-yorum-icin-adalet-nobetinde-ikinci-hafta-onlara-destek-olmaniz-lazim/926516"/>
    <meta property="og:site_name" content="medya faresi"/>
    <meta property="article:published_time" content="2019-11-08T13:12:00+00:00"/>
    <meta property="og:title" content="Grup Yorum için adalet nöbetinde ikinci hafta: Onlara destek olmanız lazım"/>
    <meta property="og:description" content="Süresiz açlık grevinin 140. gününde olan Grup Yorum Üyesi Helin Bölek’in annesi Aygül Bilgi, ikinci kez Çağlayan Adliyesi önünde “adalet nöbeti” tuttu."/>
  </head>
  <body>
    <article>
      <h1>Grup Yorum için adalet nöbetinde ikinci hafta: Onlara destek olmanız lazım</h1>
      <h2>Süresiz açlık grevinin 140. gününde olan Grup Yorum Üyesi Helin Bölek’in annesi Aygül Bilgi, ikinci kez Çağlayan Adliyesi önünde “adalet nöbeti” tuttu.</h2>
      <address>
        <time datetime="2019-11-08T13:12:00+00:00">08 Nov 2019, 13:12</time>
      </address>
      <p>Aygül Bilgi, "Sadece türkülerini dinlemekle olmaz. Açlıklarını, adalet isteklerini duymanız lazım, onlara destek olmanız lazım. Türkü söylemek suç değildir" dedi.</p>
      <p>Grup Yorum Üyesi Helin Bölek’in annesi Aygül Bilgi, üzerinde “Açlık Grevindeyiz/Grup Yorum” yazan bir önlük ve elinde “Grup Yorum Açlık Grevinde/Adalet İstiyoruz” yazılı bir dövizle İstanbul Çağlayan Adliyesi önündeydi. Tutuklu ve Hükümlü Aileleri ile Dayanışma Derneği (TAYAD) üyelerinin de katıldığı eylemde, “Grup Yorum halktır, susturulamaz” sloganları atıldı.</p>
      <p>Kızı Helin Bölek’in bugün açlık grevinde 140. günü olduğunu anımsatan Bilgi, şunları söyledi:</p>
      <p>“Grup Yorum süresiz açlık grevinde, duydunuz mu? Grup Yorum’u iyi biliyorsunuz, türkülerini söylüyorsunuz. Peki, adalet istedikleri için tutsak olduklarını biliyor musunuz? Tutsak Grup Yorum üyelerinin süresiz açlık grevinde olduklarını biliyor musunuz? Sadece türkülerini dinlemekle olmaz. Açlıklarını, adalet isteklerini duymanız lazım, onlara destek olmanız lazım. Türkü söylemek suç değildir.”</p>
      <p>Bilgi, Helin Bölek ve Bahar Kurt’un tutuklu yargılandıkları dosyanın duruşmasının 20 Kasım’da Çağlayan Adliyesi 35. Ağır Ceza Mahkemesi’nde görüleceğini belirtti.</p>
      <p>Bugün itibariyle tutuklu Grup Yorum üyeleri<b>Bahar Kurt</b>’un 149,<b>Barış Yüksel</b>’in 143,<b>İbrahim Gökçek’</b>in 142,<b>Helin Bölek</b>’in 140,<b>Ali Aracı</b>’nın 73 gündür süresiz açlık grevinde. Sanatçıların talepleri şöyle:</p>
      <p>“Grup Yorum'un çalışmalarını yürüttüğü İdil Kültür Merkezi basılmasın.</p>
      <p>Grup Yorum üyeleri terör listelerinden çıkarılsın.</p>
      <p>Grup Yorum üzerindeki konser yasakları kaldırılsın.</p>
      <p>Grup Yorum üyeleri haklarında açılan davalar düşürülsün.</p>
      <p>Tutuklu Grup Yorum üyeleri serbest bırakılsın.”</p>
    </article>
  </body>
</html>