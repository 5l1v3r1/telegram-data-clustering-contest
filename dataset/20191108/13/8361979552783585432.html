<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/biz/consmarket/truskavec-u-misti-zbirayutsya-pobuduvati-naybilshiy-u-shidniy-yevropi-akvapark-novini-ukrajini-50052422.html?utm_source=telegram"/>
    <meta property="og:site_name" content="НВ"/>
    <meta property="article:published_time" content="2019-11-08T13:09:00+00:00"/>
    <meta property="og:title" content="У Трускавці збираються побудувати найбільший аквапарк у Східній Європі"/>
    <meta property="og:description" content="Станом на листопад 2019 року в Трускавці йде будівництво трьох готельних комплексів."/>
  </head>
  <body>
    <article>
      <h1>У Трускавці збираються побудувати найбільший аквапарк у Східній Європі</h1>
      <h2>Станом на листопад 2019 року в Трускавці йде будівництво трьох готельних комплексів.</h2>
      <address>
        <time datetime="2019-11-08T13:09:00+00:00">08 Nov 2019, 13:09</time>
      </address>
      <p>У <a href="https://style.nv.ua/ukr/travel/truskavec-koli-pojihati-naydesheviy-sezon-cini-na-zhitlo-2019-50049175.html">Трускавці</a> планується зведення найбільшого у Східній Європі аквапарку. Про це заявив міський голова Андрій Кульчинський, повідомляє <a href="https://interfax.com.ua/">Інтерфакс-Україна</a>.</p>
      <p>«Два місяці тому ми провели конкурс на аквапарк, перемогла компанія з Києва… Мінімум рік буде проектування, потім три-чотири роки цілодобового будівництва, оскільки це величезний об'єкт на 3 га. Концепція передбачає будівництво найбільшого аквапарку в Східній Європі», — сказав він.</p>
      <p>За словами Кульчинського, аквапарк розміститься на місці найвищого недіючого будинку у Львівській області - 25-поверхівки на виїзді з Трускавця. Цю будівлю інвестори знесуть або реконструюють. Згідно з концепцією будівництва, об'єкт буде включати готельні номери.</p>
      <p>Станом на листопад 2019 року в Трускавці на етапі будівництва знаходяться три проекти готельних комплексів.</p>
      <p>«У центрі міста зводить готель інвестор з Туреччини, ще один — інвестор з Азербайджану, вже завершує будівництво готелю інвестор з Казахстану (всі - приблизно семиповерхові)», — розповів Кульчинський.</p>
      <p>За його даними, чинна готельно-санаторна пропозиція дозволяє одночасно розмістити до 14 тис. відпочиваючих (близько 90 засобів розміщення).</p>
      <p>Як повідомив Кульчинський, у Трускавці в 2018 році були відкрито два нові шестиповерхові готелі рівня 3−4 зірки — Green Park (власник — футболіст Андрій Воронін) і Алькор.</p>
      <p>«2018 рік був рекордним за останні 10 років за кількістю відпочиваючих. У цьому році йдемо практично на тому ж рівні - 172 тис. за дев’ять місяців проти 174 тис. за дев’ять місяців 2018 року. Середній термін перебування — 14 днів. При цьому 30% туристів складають іноземці, з них найбільше поляків, далі йдуть Азербайджан, Молдова, Білорусь», — розповів мер Трускавця.</p>
    </article>
  </body>
</html>