<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638822/%D8%AA%D8%B5%D9%85%DB%8C%D9%85-%D9%85%D9%82%D8%A7%D9%85%D8%A7%D8%AA-%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D8%B1%D8%A7%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%DA%AF%D8%B1%D9%88%D9%87%DB%8C-%D8%A7%D8%B2-%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:20:00+00:00"/>
    <meta property="og:title" content="تصمیم مقامات کاخ سفید برای استعفای گروهی از دولت ترامپ"/>
    <meta property="og:description" content="یکی از اعضای سابق کاخ سفید در کتاب جدیدش از تصمیم مقامات دولت ترامپ برای استعفای گروهی خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638822/%D8%AA%D8%B5%D9%85%DB%8C%D9%85-%D9%85%D9%82%D8%A7%D9%85%D8%A7%D8%AA-%DA%A9%D8%A7%D8%AE-%D8%B3%D9%81%DB%8C%D8%AF-%D8%A8%D8%B1%D8%A7%DB%8C-%D8%A7%D8%B3%D8%AA%D8%B9%D9%81%D8%A7%DB%8C-%DA%AF%D8%B1%D9%88%D9%87%DB%8C-%D8%A7%D8%B2-%D8%AF%D9%88%D9%84%D8%AA-%D8%AA%D8%B1%D8%A7%D9%85%D9%BE">تصمیم مقامات کاخ سفید برای استعفای گروهی از دولت ترامپ</a>
      </h1>
      <h2>یکی از اعضای سابق کاخ سفید در کتاب جدیدش از تصمیم مقامات دولت ترامپ برای استعفای گروهی خبر داد.</h2>
      <address><time datetime="2019-11-08T13:20:00+00:00">08 Nov 2019, 13:20</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از روزنامه گاردین، نویسنده یک کتاب جنجالی به نام «هشدار» در کتاب خود نوشت که گروهی از مقامات ارشد دولت دونالد ترامپ، رئیس جمهور آمریکا قصد داشتند به صورت گروهی از سمت‌های خود استعفا دهند که به این طریق نارضایتی خود را از اقدامات رئیس جمهور نشان دهند، اما در نهایت از این تصمیم منصرف شدند.</p>
      <p>روزنامه واشنگتن پست با دسترسی به یک نسخه از این کتاب جنجالی که گفته می‌شود نویسنده آن یکی از مقامات ارشد کاخ سفید است، نخستین بار این خبر را منتشر کرد.</p>
      <p>شخصی که این کتاب را نوشته، سال گذشته میلادی هم یک مطلب جنجالی علیه دونالد ترامپ در روزنامه نیویورک تایمز منتشر کرده بود، که از سوی رئیس جمهور آمریکا مورد انتقاد‌های گسترده‌ای قرار گرفت.</p>
      <p>این مقام ناشناس در بخش دیگری از کتاب نوشته که مقامات کاخ سفید هر روز صبح به دلیل توییت‌های دونالد ترامپ با وحشت از خواب بیدار می‌شوند. نویسنده همچنین در بخشی از کتاب، دونالد ترامپ را به بیان اظهارات نژادپرستانه متهم می‌کند.</p>
      <p>در این کتاب آمده است: من نشسته بودم و در سکوت به حرف‌های او (ترامپ) گوش می‌دادم که درباره ظاهر و عملکرد زنان صحبت می‌کرد. او درباره نحوه آرایش آن‌ها صحبت می‌کرد. درباره وزنشان شوخی می‌کرد. به لباسهایشان اشاره می‌کرد. او برای اشاره به زنان از واژه‌ «عزیزم» استفاده می‌کرد. یک رئیس جمهور نباید اینگونه در محیط کار رفتار کند.</p>
      <p>نویسنده همچنین در این کتاب رفتار دونالد ترامپ را مانند یک پسربچه توصیف کرده و نوشته است: همانند یک پسربچه ۱۲ ساله در برج کنترل ترافیک هوایی، دکمه‌ها را به صورت نامنظم می‌فشارد، بدون توجه به اینکه هواپیما‌ها ممکن است از مسیرشان خارج یا از فرودگاه دور شوند.</p>
      <p>استفانی گریشام، سخنگوی کاخ سفید از نامشخص بودن نام نویسنده این کتاب انتقاد کرد و گفت: این کتاب چیزی جز دروغ نیست. آن ترسویی که این کتاب را نوشته نامش را نیاورده، زیرا این کتاب را به دروغ نوشته است. خبرنگاران باید این کتاب را همانگونه که هست نشان دهند، یعنی آمیخته به تخیلات.</p>
      <p>نویسنده کتاب در توجیه اینکه چرا نامش را نیاورده، نوشت: من تصمیم به انتشار این کتاب بدون اشاره به هویتم گرفتم؛ زیرا این کتاب درباره من نیست، بلکه درباره ماست. برخی نام این کار را ترس می‌گذارند، اما احساسات من با این اتهامات صدمه‌ای نخواهد دید.</p>
    </article>
  </body>
</html>