<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.avellinotoday.it/attualita/laboratorio-contro-violenza-di-genere-appuntamenti-8-novembre-2019.html"/>
    <meta property="og:site_name" content="AvellinoToday"/>
    <meta property="article:published_time" content="2019-11-08T13:11:00+00:00"/>
    <meta property="og:title" content="&quot;Be Help-Is&quot;, parte il laboratorio sulle emozioni contro la violenza di genere"/>
    <meta property="og:description" content="Il laboratorio è promosso dalla cooperativa sociale La Goccia di Avellino"/>
  </head>
  <body>
    <article>
      <h1>"Be Help-Is", parte il laboratorio sulle emozioni contro la violenza di genere</h1>
      <h2>Il laboratorio è promosso dalla cooperativa sociale La Goccia di Avellino</h2>
      <address><time datetime="2019-11-08T13:11:00+00:00">08 Nov 2019, 13:11</time> by <a rel="author">Redazione</a></address>
      <figure>
        <video src="http://citynews-avellinotoday.video.stgy.ovh/~media/mp4-hd/22515828446036/movie_20191108_133822-2.mp4"/>
      </figure>
      <p>“Emozioni… Connessioni in corso”, questo il nome del Laboratorio sulle Emozioni per le classi seconde degli Istituti Scolastici di secondo grado di Avellino, che hanno aderito al progetto Be Help-is, promosso dalla cooperativa sociale La Goccia di Avellino e finanziato da Fondazione con il Sud nel Bando Donne 2017. Tra le azioni previste dal progetto che intende creare sul territorio una rete interistituzionale per prevenire e contrastare la violenza di genere e dare supporto alle donne vittime di violenza e ai loro figli, di fondamentale importanza è la sensibilizzazione dei più giovani alla tematica. Così, dopo i laboratori e gli incontri formativi che hanno coinvolto nella fase precedente alunni, docenti e genitori delle scuole di primo grado, lunedì 11 novembre parte il Laboratorio sulle Emozioni dedicato agli studenti di 12 classi seconde degli istituti “Mancini”, “Marone” e “Imbriani” di Avellino.</p>
      <p>Saranno in tutto 10 gli incontri per ogni classe, da novembre 2019 a marzo 2020, e ognuno si baserà sulle conoscenze acquisite in quello precedente, per mantenere vivi l’interesse e l’entusiasmo nei ragazzi, attraverso giochi e modalità interattive, favorendo situazioni in cui chiunque possa sentirsi libero di esprimere emozioni, idee ed esperienze. Perché è proprio l’educazione alle emozioni una delle forme di prevenzione della violenza di genere, affrontando argomenti legati all’affettività, all’identità di genere e agli stereotipi culturali che influenzano le relazioni con l’altro. Movimento, musica e colore saranno alla base degli incontri, per favorire l’interazione tra i ragazzi che, accompagnati da figure professionali quali la psicoterapeuta, la sociologa, l’assistente sociale e i docenti referenti degli istituti che hanno aderito al progetto, svolgeranno diverse attività per conoscere meglio le proprie sensazioni ed emozioni, per poi esprimerle all’interno del gruppo e dare spazio a quella conoscenza reciproca che è alla base del rispetto dell’altro.</p>
      <p>Durante tutta la durata del laboratorio sono previste azioni di monitoraggio e verifica che restituiranno una rielaborazione statistica dei questionari sottoposti ai ragazzi nelle attività e dei loro elaborati, quali video, cartelloni, slogan e altro. Un lavoro che formatrici e docenti porteranno avanti al fine di incrementare negli studenti il livello di consapevolezza delle proprie reazioni emotive, migliorare la capacità di ascolto ed empatia, e soprattutto riconoscere e rispettare le emozioni altrui, atteggiamenti che possono prevenire fenomeni di violenza di genere.</p>
    </article>
  </body>
</html>