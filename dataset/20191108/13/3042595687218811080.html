<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/skyter-ned-rodt-invitasjon/71792280"/>
    <meta property="og:site_name" content="Dagbladet.no"/>
    <meta property="article:published_time" content="2019-11-08T13:43:18+00:00"/>
    <meta property="og:title" content="Skyter ned Rødt-invitasjon"/>
    <meta property="og:description" content="Rødt vil ha med seg venstresiden på et nytt barnehageforlik. Det møter Sp med en kald skulder."/>
  </head>
  <body>
    <article>
      <h1>Skyter ned Rødt-invitasjon</h1>
      <h2>Rødt vil ha med seg venstresiden på et nytt barnehageforlik. Det møter Sp med en kald skulder.</h2>
      <address><time datetime="2019-11-08T13:43:18+00:00">08 Nov 2019, 13:43</time> by <a rel="author">Arnhild Aass Kristiansen</a></address>
      <p>Støvet har akkurat lagt seg over høstens kommunevalg, men Rødt-leder Bjørnar Moxnes har allerede blikket festet på det neste: Stortingsvalget i 2021.</p>
      <p>Han tar nå til orde for et nytt barnehageforlik.</p>
      <p>
        <b>Mens det forrige forliket i 2003 hadde full barnehagedekning som mål, mener Moxnes det trengs et forlik for å «hindre full kommersialisering av barnehagene».</b>
      </p>
      <h3>Frir til rødgrønne venner</h3>
      <figure>
        <img src="https://dbstatic.no/71695086.jpg?imageId=71695086&amp;width=512&amp;height=308"/>
        <figcaption>- INGEN INVITASJON. Marit Arnstad (Sp) oppfatter ikke spørsmålet som en invitasjon, men som en utfordring. Foto: Audun Braastad / NTB scanpix Vis mer</figcaption>
      </figure>
      <p>Det er de rødgrønne partiene på venstresiden han frir til.</p>
      <p>- Vi vil ha med oss de rødgrønne på en diskusjon, med mål om å komme fram til en enighet fram til valget i 2021 slik at velgerne får et tydelig alternativ på vår side hvis vi vinner, sier Moxnes til Dagbladet, og fortsetter:</p>
      <p>- Vi vil hindre at mangfoldet blir utradert ved at de ideelle barnehagene forsvinner fordi de kommersielle vokser seg svære, og sikre at alle pengene går til barnas beste. Da må vi bli enige om en plan for en profittfri barnehagesektor, sier han.</p>
      <h3>Forventer innflytelse</h3>
      <p>Om det skulle bli et regjeringsbytte ved neste valg, vil han ikke i regjering, men Moxnes gjør det klart at Rødt forventer innflytelse på vegne av velgerne.</p>
      <h4>Rødts fem forslag:</h4>
      <p>1. Eiere med kommersielt formål skal ikke ha rett på tilskudd (trengs en utredning her, men dette kan løses på flere vis, f eks med egen driftsform som i Danmark)</p>
      <p>2. Forkjøpsrett for kommunen ved salg</p>
      <p>3. Krav om å søke på nytt om tilskudd ved salg</p>
      <p>4. Åpenhet: Offentlighetsloven skal gjelde også private drivere. Krav til åpenhet om hva de bruker pengene på, dette kan ikke være forretningshemmeligheter. Vil hindre skjult lobbyvirksomhet og gi åpenhet rundt avvik og feil.</p>
      <p>5. Likebehandling: Kommunen skal ha rett til å redusere private barnehageplasser ved overkapasitet, slik de nå bare kan gjøre med kommunale barnehageplasser. Kommunen skal få stille samme krav til private som kommunale om bemanning, pedagogtetthet og prioritering av barn med særskilt rett til plass.</p>
      <p>- Vi har noen tydelige, konkrete forslag til hva som må inn i en slik plan, sier Moxnes, som legger fram en fempunkts liste med forslag til et forlik i sitt bilde. (Se faktaboks)</p>
      <p>
        <i>- Er dette forslag eller absolutter fra Rødt?</i>
      </p>
      <p>- Det er forslag som vil oppfylle de rødgrønne velgernes veldig tydelige ønske om profittfri velferd. Det er ingen tvil om at velgerne til både Sp, Ap, SV som Rødts velgerne massivt er mot tappingen av velferden som nå skjer, mener Moxnes.</p>
      <p>Regjeringen sendte i våres ut et forsalg til endringer av barnehageloven. Høringsfristen for forslaget går ut denne uka, og før jul skal det etter planen opp til behandling i Stortinget.</p>
      <p>- Der vil vi fremme forslag som vi håper å få flere partier med på, og som kan peke ut retningen for en ny barnehagepolitikk for 2021, sier Moxnes og kaller det en første test på samarbeidsviljen.</p>
      <p>En utydelighet på venstresiden vil gjøre det enkelt for høyresiden, mener han.</p>
      <p>- Det er en gavepakke til Erna Solberg, hvis rødgrønn side er uklare og vingler i det spørsmålet her.</p>
      <h3>Skytes ned</h3>
      <p>Senterpartiets parlamentariske leder Marit Arnstad, skyter imidlertid invitasjonen kontant ned.</p>
      <p>- Jeg oppfatter ikke dette utspillet til Rødt som noen invitasjon til et bredt forlik, men som en utfordring til å være enige med Rødt i barnehagepolitikken, sier hun til Dagbladet.</p>
      <p>Hun er ikke imponert over det:</p>
      <p>
        <b>- Å løfte fram egen politikk for så å utfordre andre på å si ja eller nei til Rødts politikk, er ikke noe godt utgangspunkt for et bredt politisk forlik i Stortinget, sier Arnstad, som konstaterer:</b>
      </p>
      <p>- SP kommer til å legge fram vår egen barnehagepolitikk i forbindelse med barnehagemeldingen. Det er sentralt for oss å ivareta både de kommunale, de ideelle og de små private barnehagene over hele landet, sier hun.</p>
      <h3>Vil ikke forhandle</h3>
      <p>Før stortingsvalget i 2017, gjorde Senterpartiets leder Trygve Slagsvold Vedum det klart at Sp ikke ville inngå i et regjeringssamarbeid med Rødt. I høst har Bjørnar Moxnes<a href="https://www.aftenposten.no/norge/politikk/i/WbXO2K/roedt-lederen-avklarer-roedt-skal-ikke-i-regjeringen-i-2021"> selv avklart at Rødt heller ikke vil søke regjeringsmakt.</a> Til tross for god framgang, mener han Rødt fortsatt er så lite at han frykter de vil bli en dørmatte for Ap.</p>
      <p>At det kan bli en form for samarbeid, har både Sp og Rødt tidligere bekreftet. På spørsmål om Sp kan forhandle med Rødt på dette området om det skulle bli en rødgrønn regjering etter valget, er svaret fra Arnstad ikke spesielt oppløftende for de røde.</p>
      <p>- SP har ingen planer om å forhandle med Rødt verken om å sitte i regjering eller om innhold for en regjering.</p>
      <h3>SV fornøyd</h3>
      <p>Hos SV er tonen en annen. Her har de ingen problemer med Rødts fempunktsliste, men mener tvert imot at det er de som skal ha æren for forslagene:</p>
      <p>
        <b>- Så flott at Rødt henter fram gode SV-forslag, sier utdanningspolitisk talsperson i SV, Mona Fagerås.</b>
      </p>
      <p>Arbeiderpartiet har foreløpig ikke svart på hvordan de stiller seg til invitasjonen fra Rødt.</p>
    </article>
  </body>
</html>