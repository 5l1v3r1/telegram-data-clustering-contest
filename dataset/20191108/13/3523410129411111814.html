<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638817/%D8%B3%D9%82%D9%88%D8%B7-%D9%87%D9%81%D8%AA%DA%AF%DB%8C-%DA%A9%D9%85%E2%80%8C%D8%B3%D8%A7%D8%A8%D9%82%D9%87-%D8%B7%D9%84%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-08T13:12:00+00:00"/>
    <meta property="og:title" content="سقوط هفتگی کم‌سابقه طلا"/>
    <meta property="og:description" content="قیمت طلا پس از سقوط دو درصدی در روز گذشته که تحت تاثیر دورنمای توافق تجاری آمریکا و چین روی داد، در معاملات روز جمعه بازار جهانی تغییر چندانی نداشت."/>
  </head>
  <body>
    <article>
      <h1>
        <a href="https://www.bultannews.com/fa/news/638817/%D8%B3%D9%82%D9%88%D8%B7-%D9%87%D9%81%D8%AA%DA%AF%DB%8C-%DA%A9%D9%85%E2%80%8C%D8%B3%D8%A7%D8%A8%D9%82%D9%87-%D8%B7%D9%84%D8%A7">سقوط هفتگی کم‌سابقه طلا</a>
      </h1>
      <h2>قیمت طلا پس از سقوط دو درصدی در روز گذشته که تحت تاثیر دورنمای توافق تجاری آمریکا و چین روی داد، در معاملات روز جمعه بازار جهانی تغییر چندانی نداشت.</h2>
      <address><time datetime="2019-11-08T13:12:00+00:00">08 Nov 2019, 13:12</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هر اونس طلا برای تحویل فوری در <b>معاملات</b> روز جاری<b> بازار سنگاپور</b> تغییر چندانی نداشت و در ۱۴۶۸ دلار و ۸۶ سنت ایستاد.</p>
      <p>در بازار معاملات آتی آمریکا، هر اونس طلا ۰.۲ درصد افزایش یافت و به ۱۴۷۰ دلار و ۱۰ سنت رسید.</p>
      <p>بازارهای سهام جهان به پیشروی پرداختند و شاخص دلار پس از این که مقامات اعلام کردند چین و آمریکا در صورت امضای فاز اول توافق، تعرفه‌ روی کالای یکدیگر را حذف خواهند کرد، صعود کرد.</p>
      <p>با این حال فاز اول توافق تجاری با مخالفت شدید در کاخ سفید به دلیل نگرانی نسبت به کاهش اهرم نفوذ آمریکا در مذاکرات پس از لغو تعرفه‌های تجاری روبرو شده است.</p>
      <p>ایلیا اسپیواک، استراتژیست ارزی ارشد در شرکت دیلی فارکس اظهار کرد که به نظر می‌رسد با این حرکت که باعث شد محدوده قیمت اخیر طلا شکسته شود، این فلز ارزشمند به قیمت پایین‌تری کاهش پیدا کرده است. وی در ادامه افزود: بازار پرسش‌های زیادی درباره توافق تجاری دارد و به همین دلیل با وجود فروش گسترده، طلا به رکورد پایینی که در اوت تجربه کرده بود، سقوط نکرد. اما اگر توافق قطعی به نظر برسد، در این صورت قیمت طلا پایین خواهد رفت.</p>
      <p>قیمت طلا از ابتدای سال میلادی جاری تاکنون تحت تاثیر پیامدهای جنگ تجاری آمریکا و چین بر اقتصاد و تجارت جهان، بیش از ۱۴ درصد رشد کرده است.</p>
      <p>بر اساس گزارش رویترز، موجودی طلای "اس پی دی آر گلد تراست" که بزرگترین صندوق سرمایه‌گذاری تحت پشتوانه طلا در جهان است، روز پنج شنبه ۰.۱۶ درصد کاهش یافت که منعکس‌کننده ضعیف شدن تقاضای سرمایه گذاری برای طلا است.</p>
      <p>در بازار سایر فلزات ارزشمند، هر اونس نقره برای تحویل فوری ۰.۸ درصد کاهش یافت و به ۱۶ دلار و ۹۸ سنت رسید. هر اونس پلاتین برای تحویل فوری ۰.۴ درصد کاهش یافت و به ۹۰۵ دلار و یک سنت رسید. هر اونس پالادیم برای تحویل فوری با ۰.۲ درصد کاهش، ۱۷۹۷ دلار و ۶۸ سنت معامله شد.</p>
    </article>
  </body>
</html>