<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620418/%D8%A7%D9%86%D8%B5%D8%A7%D8%B1%DB%8C%D9%81%D8%B1%D8%AF-%DA%86%D8%B1%D8%A7-%D9%87%D9%85%D9%87-%DA%86%DB%8C%D8%B2-%D8%A8%D9%87-%D8%B6%D8%B1%D8%B1-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-08T02:03:00+00:00"/>
    <meta property="og:title" content="انصاریفرد: چرا همه چیز به ضرر پرسپولیس است؟"/>
    <meta property="og:description" content="مدیر عامل باشگاه پرسپولیس گفت: ۹ جلسه محرومیت انضباطی در حالی برای پرسپولیس در نظر گرفته شده که حداقل چهار، پنج جلسه آن با توجه به دیگر احکام صادره حق تیم نبوده و در قبال تخلفات دیگر تیم‌ها همچون پرسپولیس سخت‌گیرانه حکم داده نشده است."/>
  </head>
  <body>
    <article>
      <h1>انصاریفرد: چرا همه چیز به ضرر پرسپولیس است؟</h1>
      <address>
        <time datetime="2019-11-08T02:03:00+00:00">08 Nov 2019, 02:03</time>
      </address>
      <p>
        <i>مدیر عامل باشگاه پرسپولیس گفت: ۹ جلسه محرومیت انضباطی در حالی برای پرسپولیس در نظر گرفته شده که حداقل چهار، پنج جلسه آن با توجه به دیگر احکام صادره حق تیم نبوده و در قبال تخلفات دیگر تیم‌ها همچون پرسپولیس سخت‌گیرانه حکم داده نشده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمدحسن انصاری‌فرد با اشاره به سخت‌گیری در محرومیت‌های در نظر گرفته شده برای پرسپولیس و بازیکنان در گفت‌وگو با سایت رسمی باشگاه پرسپولیس، افزود: هر جا که حق تیم و بازیکنی از پرسپولیس تضییع شود نه سکوت می‌کنیم و نه دست روی دست می‌گذاریم. متاسفانه تاکنون ۹ جلسه محرومیت انضباطی برای پرسپولیس صادر شده و در برخی از این پرونده ها احکامی برای پرسپولیس صادر شده که در موارد مشابه یا بدتر از آن حکمی صادر نشده و اینها جای بحث دارد. بنده اینها را به خاطر محرومیت یک جلسه ای احمدزاده نمی گویم بلکه یک بحث کلی است.</p>
      <p>انصاری فرد تصریح کرد :قبلا گفتم و باز هم می گویم برخی از این احکام غیرقابل بحث بوده اما دو جلسه محرومیت خلیل‌زاده اصلا حق او نبود و یک لطمه به تیم پرسپولیس و این بازیکن بود، محرومیت پرسپولیس از تماشاگر هم در قیاس با تخلفات سنگین و بعضا غیر قابل بیان برخی تیم‌ها که حکم محرومیت برای شان صادر نشده اصلا حق پرسپولیس نبود و محرومیت سه جلسه‌ای احمدزاده در دربی سنگین بود چون در موارد دیگر شاهد احکام سخت گیرانه تا این حد نبوده‌ایم. ما اگر اعتراضی می‌کنیم کاملا منطقی آن را بیان می‌کنیم و هوادار هم اگر ناراضی از این احکام است می بیند که حق تیمش دارد تضییع می شود و به تیمش لطمه وارد می شود و حق دارد.</p>
      <p>مدیر عامل باشگاه پرسپولیس درباره محرومیت یک جلسه ای اخیر احمدزاده ادامه داد: محرومیت یک جلسه‌ای اخیر احمدزاده را بررسی می‌کنیم. البته محرومیت او قطعی است و جای تجدید نظر خواهی گذاشته نشده. در این باره از سویی باید بگوییم احمدزاده باید مراقب باشد اما از نگاهی دیگر همین محرومیت را وقتی در کنار اتفاقاتی می‌گذاریم که با حکمی همراه نبوده می‌توانیم بگوییم چرا اگر بازیکن پرسپولیس تخلفی مرتکب شد حکم داده می‌شود اما برای برخی تخلفات دیگر تیم‌ها یا اقل مجازات تعیین می‌شود یا حکمی را شاهد نیستیم.</p>
      <figure>
        <img src="https://aftabnews.ir/files/fa/news/1398/8/16/356531_875.jpg"/>
      </figure>
      <p>وی ادامه داد: الان هم برای احمدزاده محرومیت قطعی صادر شده و جای دفاع به باشگاه داده نشده؛ ما در این باره آگاهی هایی داریم و علت آن را بیشتر بررسی می‌کنیم تا ببینیم او دقیقا به داور چه گفته که حکم قطعی داده‌اند و این بازیکن را تهدید به برخورد در صورت تکرار تخلف کرده‌اند. احمدزاده بعد از دریافت کارت قرمز در بازی با شاهین از آنجا که یکی دو بازی را بخاطر مسائل درون تیمی و انضباطی و با نظر سرمربی در لیست نبود و بعد هم بخاطر دربی سه جلسه محروم شده بود به کمیته انضباطی باشگاه احضار شد و بخاطر اخراج و دریافت کارت قرمز در بوشهر از سوی باشگاه جریمه مالی نقدی و تعلیقی شد. ما حتی می دانستیم که ممکن است او به کمیته انضباطی فدراسیون احضار شود و گزارشی علیه او از سوی داور و ناظر به فدراسیون ارائه شود و پیگیری‌هایی داشتیم.</p>
      <p>انصاری فرد گفت: ما حکم کمیته انضباطی و گزارش داور درباره اظهارات ایشان موقع اخراج در بوشهر و ادعایی که خودش اخیرا مطرح کرده که توهینی نکرده را بررسی می‌کنیم و نتیجه آن را خواهیم گفت و اگر حق با احمدزاده باشد و او اهانتی یا تهدیدی نکرده باشد آن را با جدیت پیگیری خواهیم کرد. کلا در اینکه احمدزاده باید مراقب باشد تردید نیست اما آیا با دیگر تخلفات عوامل دیگر تیم ها هم اینطور برخورد شده است؟ احمدزاده تاکنون پنج یا شش بازی را اینگونه از دست داده که در این میان محرومیت سه جلسه ای او بخاطر دربی نسبت به دیگر احکام صادره و تخلفات در لیگ سنگین بوده و می‌توانست با محرومیت کمتری همراه باشد و یا اینکه تخلفات و درگیری‌های مشابه برخی بازیکنان لیگ هم با حکم همراه باشد.</p>
      <p>مدیرعامل باشگاه گفت: باید بگویم طبق بررسی‌ها حداقل چهار پنج جلسه از محرومیت‌ها برای پرسپولیس، حق هواداران و برخی بازیکنان نبود. در واقع هر جا که حق تیم و بازیکنی تضییع شود نه سکوت می‌کنیم و نه دست روی دست می‌گذاریم و مدام در حال پیگیری هستیم و امیدواریم در نظر گرفته شود که در پاره‌ای از موارد نسبت به پرسپولیس بسیار سخت گیرانه حکم صادر شده و این حق یک تیم و هواداران میلیونی‌اش نیست.</p>
      <p>انصاری فرد تصریح کرد: پرسپولیس تا امروز ۹ جلسه محرومیت انضباطی داشته. از میان این محرومیت‌ها شجاع واقعا و انصافا مستحق محرومیتی نبود چون نه داور گزارشی دال بر بی‌احترامی یا توهین ارائه کرده بود و نه ناظر. داور هم بعد از دفاعیه خلیل‌زاده و بخش حقوقی باشگاه در پاسخ به استعلام استیناف درباره یک عکس اعلام کرد او تخلفی نداشته و بی‌احترامی نکرده و با اشاره دست گفته "بخدا پنالتی نبود" و برخلاف تصورات و برداشت‌ها هیس نشان نداده؛ از طرفی به خاطر همین پرونده و در شرایطی که شجاع دو بازی را عملا از دست داده کمیته استیناف یک جلسه محرومیت تعلیقی هم برایش صادر کرد که این دور از انصاف بود و ما خواهان رفع محرومیت تعلیقی او شده‌ایم وامیدواریم استیناف این محرومیت تعلیقی را لغو کند.</p>
      <p>وی افزود: واقعا چرا خلیل زاده باید دو بازی را از دست دهد در حالی که تخلفی نداشته. چرا ما راحت محروم از تماشاگر شدیم اما تماشاگران برخی تیم ها که اواخر فصل قبل و فصل جاری انواع تخلفات سنگین و حتی غیرقابل بیان داشته‌اند محروم نشده‌اند؟ چرا به جنجال‌های برخی بازیکنان لیگ و اعتراض‌های تند برخی بازیکنان لیگ رسیدگی نشده و حکمی صادر نمی شود اما خلیل‌ زاده بدون گزارش ناظر و داور و با برداشت اشتباه از یک عکس راحت دو بازی را از دست دهد و تازه برایش پرونده تعلیقی ایجاد می‌شود؟ هواداران ما از این میزان حکم علیه پرسپولیس ناراحت هستند و در برخی موارد کاملا حق با پرسپولیس است چرا که حق تیم به راحتی تضییع شده. ما هم پیگیری های زیادی داشته ایم. اینها را نه در پی حکم محرومیت احمدزاده که بطور کلی می گوییم چون این روند صدور احکام سخت گیرانه برای پرسپولیس و با ملاطفت برای برخی تیم ها بشدت به پرسپولیس آسیب است.</p>
      <p>انصاری فرد افزود: نسبت به درگیری احمدزاده در دربی هم باید تاکید کنیم برخی در لیگ درگیری و تخلفاتی تند داشته‌اند اما نهایتا یک جلسه محروم شده‌اند و سه جلسه محرومیت برای این بازیکن حقیقتا حکمی سخت گیرانه بود. ما همه صحنه‌ها را رصد کرده‌ایم اما نمی خواهیم در اینجا به مصداق‌ها و نمونه‌هایی که بعضا مشابه رفتار احمدزاده در دربی یا بدتر هم بوده اشاره کنیم اما این موارد را به صورت حضوری به رئیس کمیته انضباطی ارائه کرده و می‌کنیم و مستندات را به ایشان خواهیم داد. همچنین علاوه بر این تاکنون اشتباهات داوری و برنامه بازی‌ها هم به ضرر پرسپولیس و به نفع برخی تیم‌ها تمام شده. چرا همه چیز به ضرر پرسپولیس است؟ این تصمیمات سخت گیرانه اگر هدف و استراتژی کمیته انضباطی است برای همه تیم‌ها و تخلفات در نظر گرفته شود نه اینکه برخی تیم‌ها، بازیکنان و تماشاگران‌شان دست به هر کاری و حرفی و اقدامی می‌زنند محروم نشوند. ما در این باره با آقای حسن زاده بار دیگر صحبت خواهیم کرد و دغدغه ها را گفته و لطماتی که به تیم وارد شده را باز هم با مستندات منتقل می کنیم.</p>
      <p>مدیرعامل باشگاه پرسپولیس درباره درخواست کمیته انضباطی برای ارائه توصیحات از سوی کالدرون گفت: کالدرون تاکید دارد طبق ویدئوهای موجود در مصاحبه‌اش اتهامی به استقلال نزده و توهینی هم به داور نکرده و فقط از تصمیم داور در صحنه پنالتی و آفساید در آن بازی تعحب کرده و هم قبلا و هم اخیرا گفته اگر برخی تصمیمات بیرون از زمین نباید در نتایج تاثیرگذار باشد و این یک اظهارنظر کلی بوده که ربطی به بازی استقلال و پارس جم نداشته و قبلا هم مطرح کرده و به همین دلیل واقعا دلیلی برای محروم کردن او وجود ندارد. در این میان افرادی در ماه‌های گذشته و فصل جاری اتهام حمایت از پرسپولیس و اتهام مهندسی نتایج را زده‌اند ولی هیچ برخوردی با آنها نشده نه احضار شده‌اند و نه محروم؛ در حالی که این اتهام زدن‌ها اتهام فقط به پرسپولیس نبوده بلکه اتهام به برگزار کنندگان لیگ و ارکان فوتبال کشور بوده و چون برخوردی نشده هر کس به خود اجازه می‌دهد به پرسپولیس اتهام بزند تا شاید اینگونه در رقابت با پرسپولیس لطمه‌ای به این تیم با جوسازی و فرافکنی زده و ناکامی‌ها را توجیه و جو را علیه پرسپولیس سنگین کنند.</p>
      <p>مدیر عامل باشگاه پرسپولیس گفت: قهرمانی‌های پرسپولیس موجب شده که شاهد ایجاد هجمه و فرافکنی های زیادی علیه پرسپولیس از این سو و آن سو باشیم. این نشان از قدرت پرسپولیس و واهمه ها دارد که عده ای تلاش می کنند به هر طریقی به پرسپولیس لطمه بزنند. برخی علاوه بر توجیه ناکامی خود با اتهام زنی های پوچ و واهی و یا ایجاد هجمه دنبال لطمه زدن به پرسپولیس و تحت فشار قرار دادن فدراسیون و دیگر مسئولان علیه پرسپولیس هستند و این اوج ترس از قدرت و توان پرسپولیس است. به آنها که با این فرافکنی‌ها قصد ضربه زدن به پرسپولیس و توجیه ناکامی‌های خود را دارند صراحتا می گویم بدانند باشگاه از امروز با هر کس که اتهامی به پرسپولیس بزند مدارا نکرده و شکایت خواهد کرد و امیدواریم عزمی جدی برای برخورد در فدراسیون وجود داشته باشد.</p>
    </article>
  </body>
</html>