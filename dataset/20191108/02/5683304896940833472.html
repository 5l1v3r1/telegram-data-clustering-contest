<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.manoramaonline.com/news/kerala/2019/11/08/pinarayi-government-spends-crores-to-advocate-in-solar-case.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-08T02:36:00+00:00"/>
    <meta property="og:title" content="ചെലവേറിയത് സോളർ കേസ്; ഉമ്മൻ ചാണ്ടിക്കെതിരെ വാദിക്കാൻ 1.20 കോടി"/>
    <meta property="og:description" content="കൊച്ചി ∙ ഇടതു സർക്കാർ ഒരു കേസിൽ നൽകിയ ഏറ്റവും ഉയർന്ന അഭിഭാഷക ഫീസ് എത്ര? കണ്ണൂരിലെ ഷുഹൈബ് വധക്കേസ് സിബിഐ അന്വേഷിക്കരുതെന്നു വാദിക്കാൻ നൽകിയ 34 ലക്ഷം.Solar case. Manorama News. manorama online. government of kerala. pinarayi vijayana. oommen chandy.Kerala News. Malayalam News. Manorama Online"/>
  </head>
  <body>
    <article>
      <h1>ചെലവേറിയത് സോളർ കേസ്; ഉമ്മൻ ചാണ്ടിക്കെതിരെ വാദിക്കാൻ 1.20 കോടി</h1>
      <address><time datetime="2019-11-08T02:36:00+00:00">08 Nov 2019, 02:36</time> by <a rel="author">കെ ജയപ്രകാശ് ബാബു</a></address>
      <p>കൊച്ചി ∙ ഇടതു സർക്കാർ ഒരു കേസിൽ നൽകിയ ഏറ്റവും ഉയർന്ന അഭിഭാഷക ഫീസ് എത്ര? കണ്ണൂരിലെ ഷുഹൈബ് വധക്കേസ് സിബിഐ അന്വേഷിക്കരുതെന്നു വാദിക്കാൻ നൽകിയ 34 ലക്ഷം രൂപയാണെന്ന് സർക്കാർ നിയമസഭയിൽ. എന്നാൽ, സോളർ കമ്മിഷൻ റിപ്പോർട്ട് റദ്ദാക്കണമെന്നാവശ്യപ്പെട്ട് എഐസിസി ജനറൽ സെക്രട്ടറി ഉമ്മൻചാണ്ടി നൽകിയ ഹർജിക്കെതിരെ വാദിക്കാൻ നൽകിയ ഫീസ് 1.20 കോടി രൂപയെന്നു വിവരാവകാശ രേഖ. ഇതടക്കം ഒരു കേസിനു 34 ലക്ഷം രൂപയ്ക്കു മേൽ അഭിഭാഷക ഫീസ് 4 കേസുകളിൽ നൽകിയിട്ടുണ്ടെന്നും ‘പ്രോപർ ചാനൽ’ എന്ന സന്നദ്ധ സംഘടനയുടെ പ്രസിഡന്റ് എം.കെ. ഹരിദാസിന് അഡ്വക്കറ്റ് ജനറലിന്റെ കാര്യാലയം നൽകിയ മറുപടി വ്യക്തമാക്കുന്നു.</p>
      <p>അഭിഭാഷക ഫീസ് ഇനത്തിൽ സർക്കാർ കൂടുതൽ ചെലവാക്കിയ കേസ് ഏതെന്നു നിയമസഭയിൽ സണ്ണി ജോസഫ് എംഎൽഎ ചോദിച്ചിരുന്നു. മറുപടിയിലാണ്, ഷുഹൈബ് കേസിന്റെ ചെലവ് മന്ത്രി എ.കെ. ബാലൻ അറിയിച്ചത്.</p>
      <p>ഉമ്മൻചാണ്ടിക്കെതിരെ ഹൈക്കോടതിയിൽ വാദിക്കാൻ സുപ്രീം കോടതിയിലെ സീനിയർ അഭിഭാഷകൻ രഞ്ജിത് കുമാറിനാണ് 1.20 കോടി രൂപ നൽകിയത്. ഹൈക്കോടതിയിൽ, സീനിയർ അഭിഭാഷകൻ വിജയ് ഹൻസാരിയ 76.82 ലക്ഷം രൂപ ഫീസ് ആവശ്യപ്പെട്ട ഒരു കേസിൽ 64.40 ലക്ഷം രൂപയും മറ്റൊരു കേസിൽ ഹരേൻ പി. റാവലിനു 64 ലക്ഷം രൂപയും അനുവദിച്ചു. 2 കേസുകൾക്കു പല്ലവ് സിസോദിയയ്ക്കു 45 ലക്ഷം രൂപ അനുവദിച്ചിട്ടുണ്ട്. 10 കേസുകളിൽ ഹാജരായ ജയ്ദീപ് ഗുപ്തയ്ക്കു 45 ലക്ഷം രൂപ നൽകാനുണ്ട്.</p>
      <p>
        <b>സ്വകാര്യ അഭിഭാഷകർക്ക് ആകെ 12.22</b>
      </p>
      <p>ഹൈക്കോടതിയിലും സുപ്രീം കോടതിയിലുമായി 300 ൽ പരം കേസുകൾക്കു ഹാജരാകാൻ സ്വകാര്യ അഭിഭാഷകർക്ക് ഇതിനകം ചെലവഴിച്ചത് 12.22 കോടി രൂപ. അഡ്വക്കറ്റ് ജനറൽ, ഡയറക്ടർ ജനറൽ ഓഫ് പ്രോസിക്യൂഷൻസ്, മറ്റ് പ്രോസിക്യൂട്ടർമാർ എന്നിവരുടെ ശമ്പളത്തിനു പ്രതിമാസം 1.50 കോടിയിലേറെ രൂപ വേണം.</p>
      <p><b>English Summary</b>: Pinarayi government spends crores to advocate in solar case</p>
    </article>
  </body>
</html>