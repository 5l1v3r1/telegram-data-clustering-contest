<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740577"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T02:59:00+00:00"/>
    <meta property="og:title" content="มาเลเซียค้านสหรัฐจัดเอเปกแทนชิลีเดือนม.ค.ปีหน้า"/>
    <meta property="og:description" content="รัฐบาลมาเลเซียในฐานะประธานเอเปกปีหน้า 'ไม่เห็นด้วย' ต่อการที่รัฐบาลวอชิงตันขอจัดเอเปกแทนชิลีในช่วงเดือนม.ค.ที่จะถึงนี้ และเผยด้วยว่าดร.มหาเธร์ โมฮัมหมัด 'กำลังไตร่ตรอง' การที่ประธานาธิบดีโดนัลด์ ทรัมป์ เชิญผู้นำอาเซียนทั้งหมดเยือนสหรัฐช่วงต้นปีหน้า"/>
  </head>
  <body>
    <article>
      <h1>มาเลเซียค้านสหรัฐจัดเอเปกแทนชิลีเดือนม.ค.ปีหน้า</h1>
      <address>
        <time datetime="2019-11-08T02:59:00+00:00">08 Nov 2019, 02:59</time>
      </address>
      <p>
        <b>รัฐบาลมาเลเซียในฐานะประธานเอเปกปีหน้า "ไม่เห็นด้วย" ต่อการที่รัฐบาลวอชิงตันขอจัดเอเปกแทนชิลีในช่วงเดือนม.ค.ที่จะถึงนี้ และเผยด้วยว่าดร.มหาเธร์ โมฮัมหมัด "กำลังไตร่ตรอง" การที่ประธานาธิบดีโดนัลด์ ทรัมป์ เชิญผู้นำอาเซียนทั้งหมดเยือนสหรัฐช่วงต้นปีหน้า</b>
      </p>
      <p>สำนักข่าวต่างประเทศรายงานจากกรุงกัวลาลัมเปอร์ ประเทศมาเลเซีย เมื่อวันที่ 8 พ.ย. ว่านายไซฟุดดิน อับดุลเลาะห์ รมว.กระทรวงการต่างประเทศมาเลเซีย กล่าวเมื่อวันพฤหัสบดี ว่านายไมค์ ปอมเปโอ รมว.กระทรวงการต่างประเทศสหรัฐ โทรศัพท์สายตรงถึงเขา ระหว่างการเข้าร่วมประชุมสุดยอดสมาชิกสมาคมประชาชาติแห่งเอเชียตะวันออกเฉียงใต้ ( อาเซียน ) ที่กรุงเทพมหานคร เมื่อสัปดาห์ที่แล้ว "เพื่อสอบถามความคิดเห็น" ของรัฐบาลกัวลาลัมเปอร์ ต่อการที่สหรัฐจะเป็นเจ้าภาพจัดการประชุมสุดยอดผู้นำความร่วมมือทางเศรษฐกิจเอเชีย-แปซิฟิก ( เอเปก ) ในช่วงเดือนม.ค.ปีหน้า หลังชิลีซึ่งเป็นเจ้าภาพในปีนี้ยกเลิกจัดงานที่ตามกำหนดเดิมจะต้องมีขึ้นระหว่างวันที่ 16 ถึง 17 พ.ย. นี้ เนื่องจากสถานการณ์ประท้วงในประเทศยืดเยื้อมานานกว่า 1 เดือนและยังรุนแรง<br/> </p>
      <figure>
        <iframe data-src="https://twitter.com/msianinsight/status/1192353128324091904?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ทั้งนี้ ไซฟุดดินกล่าวว่าเขาไม่ได้ตอบปอมเปโอโดยตรง แต่สนทนากับคณะผู้แทนของรัฐบาลวอชิงตันซึ่งเข้าร่วมการประชุมอาเซียนที่ไทย ว่ารัฐบาลกัวลาลัมเปอร์ "ไม่คิดว่าเป็นเรื่องที่ดี" เนื่องจากประธานเอเปกในปีหน้าคือมาเลเซีย อนึ่ง หากรัฐบาลวอชิงตันได้รับโอกาสให้จัดการประชุมเอเปกในช่วงต้นปีหน้าจริง อาจเป็นช่วงเวลาเดียวกันหรือใกล้เคียงกับการที่ประธานาธิบดีโดนัลด์ ทรัมป์ ต้องการให้ผู้นำอาเซียน 10 ประเทศ เยือนสหรัฐเพื่อร่วมประชุม "วาระพิเศษ" โดยทรัมป์ไม่เข้าร่วมการประชุมสุดยอดอาเซียนเป็นปีที่ 2 ติดต่อกัน แต่ในครั้งนี้ส่งนายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว ให้ปฏิบัติหน้าที่ "ผู้แทนพิเศษ" เรียกเสียงวิจารณ์อย่างหนักจากหลายฝ่าย โดยเฉพาะในกลุ่มอาเซียน</p>
      <figure>
        <img src="https://www.dailynews.co.th/admin/upload/20191108/news_UgyUCUJuYC095832_533.jpg?v=20191108203?v=9754"/>
      </figure>
      <p><b>นายโรเบิร์ต โอไบรอัน ที่ปรึกษาด้านความมั่นคงแห่งชาติประจำทำเนียบขาว<br/></b> </p>
      <figure>
        <iframe data-src="https://twitter.com/USEmbassyBKK/status/1192257110324629505?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/USEmbassyBKK/status/1191987127963119618?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>ขณะที่ไซฟุดดินกล่าวถึง "คำเชิญ" ของทรัมป์มายังผู้นำอาเซียนผ่านโอไบรอัน ว่าในส่วนของมาเลเซียนั้น ดร.มหาเธร์ โมฮัมหมัด นายกรัฐมนตรี "กำลังพิจารณา"  ในอีกด้านหนึ่ง สถานเอกอัครราชทูตสหรัฐประจำกรุงเทพฯ เผยแพร่คลิปโอไบรอันเยี่ยมชมวัดโพธิ์และพระบรมมหาราชวัง ระหว่างเข้าร่วมการประชุมอาเซียนที่ไทยเป็นเจ้าภาพ และคลิปภารดิจของนายวิลเบอร์ รอสส์ รมว.กระทรวงพาณิชย์ ซึ่งเข้าร่วมการประชุมภาคธุรกิจของอาเซียน นัยว่าเพื่อย้ำ "ความมุ่งมั่น" และ "การเป็นพันธมิตร" ของสหรัฐต่อภูมิภาคแห่งนี้.<br/><br/><b>เครดิตภาพ : REUTERS, AP</b></p>
    </article>
  </body>
</html>