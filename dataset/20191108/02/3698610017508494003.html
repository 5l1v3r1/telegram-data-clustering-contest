<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/zelenskiy-zaperechuye-nayavnist-siroyi-zoni-na-dilyankah-rozvedennya-viysk-v-donbasi-328883_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T02:21:00+00:00"/>
    <meta property="og:title" content="Зеленський заперечує наявність &quot;сірої зони&quot; на ділянках розведення військ в Донбасі"/>
    <meta property="og:description" content="За словами президента, на цих ділянках повністю безпечно і знаходяться наші люди."/>
  </head>
  <body>
    <article>
      <h1>Зеленський заперечує наявність "сірої зони" на ділянках розведення військ в Донбасі</h1>
      <h2>За словами президента, на цих ділянках повністю безпечно і "знаходяться наші люди".</h2>
      <address>
        <time datetime="2019-11-08T02:21:00+00:00">08 Nov 2019, 02:21</time>
      </address>
      <p>На територіях <a href="https://dt.ua/UKRAINE/posli-ssha-britaniyi-franciyi-ta-nimechchini-vidvidali-dilyanki-rozvedennya-v-zolotom-i-petrovskomu-328863_.html"><b>ділянок розведення сил і засобів</b></a> біля населених пунктів Золоте та Петрівське не виникло ніяких так званих "сірих зон", там безпечно та все в порядку, заявив президент України Володимир Зеленський в інтерв'ю "Відверто з президентом", передає "Інтерфакс-Україна".</p>
      <p>"Наші війська готові, наші військові молодці, розведення пройшло стовідсотково, безпечно, ми відійшли на позиції підготовлені, облаштовані. Ніякої "сірої зони", забудьте, будь ласка, я хочу, щоб всі забули. Давайте не називати так, ніякої "сірої зони" там немає. Там безпечна ситуація, там знаходяться наші люди. Військові відійшли, але там знаходяться представники поліції і Служби безпеки", – заявив він.</p>
      <p>Президент запевнив, що на територіях, де пройшло розведення сил, немає стрілянини і немає небезпеки, як немає і проблем з розведенням.</p>
      <p>"Там (біля Золотого – ред.) немає зовсім ніяких пострілів, і в Станиці Луганській немає, і статистика така, що де є розведення – там вогню немає. Що стосується Петрівського, там поле, і немає ніяких проблем з розведенням, проблема тільки у термінах", – розповів він.</p>
      <p>Нагадаємо, 1 листопада <b><a href="https://dt.ua/UKRAINE/v-zolotomu-zavershilosya-rozvedennya-sil-ta-zasobiv-shtab-oos-328198_.html">в районі Золотого Луганської області завершилося триденне розведення сил і засобів</a></b>. Розведення почалося опівдні 29 жовтня. Перед цим, наприкінці червня <b><a href="https://dt.ua/UKRAINE/shtab-vidzvituvav-pro-vidvedennya-u-stanici-luganskiy-ukrayinskih-pidrozdiliv-315690_.html">підрозділи ЗСУ під контролем ОБСЄ було відведено від Станиці Луганської</a></b>.</p>
      <p>Відведення почалося незважаючи на <b><a href="https://dt.ua/UKRAINE/zsu-viveli-z-zolotogo-nezvazhayuchi-na-obstrili-u-shtabi-oos-nazvali-neporozuminnyam-superechlivi-povidomlennya-327790_.html">відсутність семиденного режиму "тиші"</a></b> і регулярні обстріли бойовиків.</p>
      <p>Детальніше про наслідки цього кроку читайте в матеріалі Юрія Бутусова "<b><a href="https://dt.ua/internal/male-zolote-a-cina-velika-328202_.html">Мале Золоте, а ціна велика</a></b>" у тижневику "<b>Дзеркало тижня. Україна</b>".</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>