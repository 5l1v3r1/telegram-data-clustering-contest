<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740560"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T02:30:00+00:00"/>
    <meta property="og:title" content="'ซิลวา' แย้ม 'โกเมส' มีลุ้นคืนสนามซีซั่นนี้"/>
    <meta property="og:description" content="มาร์โก ซิลวา นายใหญ่ “ทอฟฟี่สีน้ำเงิน” แย้ม อังเดร โกเมส มีลุ้นหายทันคืนสนามในช่วงท้ายฤดูกาลนี้ แม้เพิ่งโดนเสียบข้อเท้าหักสยองในเกมกับ “ไก่เดือยทอง” เมื่อสุดสัปดาห์ก่อน  "/>
  </head>
  <body>
    <article>
      <h1>'ซิลวา' แย้ม 'โกเมส' มีลุ้นคืนสนามซีซั่นนี้</h1>
      <address>
        <time datetime="2019-11-08T02:30:00+00:00">08 Nov 2019, 02:30</time>
      </address>
      <p>
        <b>มาร์โก ซิลวา นายใหญ่ “ทอฟฟี่สีน้ำเงิน” แย้ม อังเดร โกเมส มีลุ้นหายทันคืนสนามในช่วงท้ายฤดูกาลนี้ แม้เพิ่งโดนเสียบข้อเท้าหักสยองในเกมกับ “ไก่เดือยทอง” เมื่อสุดสัปดาห์ก่อน  </b>
      </p>
      <p>มาร์โก ซิลวา ผู้จัดการทีม เอฟเวอร์ตัน ทีมในศึกพรีเมียร์ลีก อังกฤษ ออกมาเผยว่า อังเดร โกเมส มิดฟิลด์ของทีม มีลุ้นหายเจ็บและเรียกความฟิตกลับมาลงสนามได้ทันในช่วงท้ายของฤดูกาลนี้ แม้เจ้าตัวจะเพิ่งเข้ารับการผ่าตัดรักษาอาการบาดเจ็บที่ข้อเท้า หลังโชคร้ายโดน ซอน เฮือง มิน กองหน้า “ไก่เดือยทอง” ทอตแนม ฮอตสเปอร์ พุ่งเสียบก่อนเสียหลักไปปะทะกับ แซร์จ อูริเยร์ แบ๊กขวา “ไก่เดือยทอง” จนบาดเจ็บหนักกระดูกหักและข้อเท้าหลุด ในเกมลีกเมื่อช่วงสุดสัปดาห์ที่แล้วก็ตาม <br/>    <br/>ก่อนหน้านี้ เป็นที่คาดกันว่า มิดฟิลด์ชาวโปรตุเกส น่าจะต้องรอถึงฤดูกาลหน้าเป็นอย่างเร็วที่สุด จึงจะกลับมาลงสนามได้ อย่างไรก็ตาม การผ่าตัดรักษาอาการบาดเจ็บของเจ้าตัวเป็นไปด้วยดี ขณะที่นายใหญ่ “ทอฟฟี่สีน้ำเงิน” ก็เผยว่ามีโอกาสที่กองกลางวัย 26 ปี จะหายทันกลับมาลงสนามในช่วงท้ายฤดูกาลนี้ โดยกล่าวว่า “ทุกอย่างเป็นไปด้วยดี และเราก็หวังว่าเราจะได้เห็นเขากลับมาลงเล่นอีกครั้งในฤดูกาลนี้ การระบุวันเวลาว่าเขาจะกลับมาได้เมื่อไหร่นั้น มันไม่ใช่เรื่องง่ายสำหรับเรา แต่ในใจลึก ๆ บวกกับข้อมูลที่ได้รับจากทีมแพทย์ของเราแล้ว มันมีความเป็นไปได้ เราได้เห็นเหตุการณ์ทั้งหมด และดูเหมือนว่ามันจะเป็นอาการบาดเจ็บที่ร้ายแรงมาก ๆ จริงอยู่ว่ามันยังไม่มีอะไรที่แน่นอน 100 เปอร์เซ็นต์ แต่มันก็มีหลายเรื่องที่เป็นไปด้วยดี”    <br/><br/>เครดิตภาพ : Getty Images</p>
    </article>
  </body>
</html>