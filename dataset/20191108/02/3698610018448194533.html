<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/zelenskiy-buv-gotoviy-obminyati-informaciyu-pro-baydena-na-viyskovu-dopomogu-nyt-328887_.html"/>
    <meta property="og:site_name" content="DT.ua"/>
    <meta property="article:published_time" content="2019-11-08T02:55:00+00:00"/>
    <meta property="og:title" content="Зеленський був готовий обміняти інформацію про Байдена на військову допомогу – NYT"/>
    <meta property="og:description" content="Більша частина його команди підтримувала саме цей варіант – заради отримання від США військової допомоги."/>
  </head>
  <body>
    <article>
      <h1>Зеленський був готовий обміняти інформацію про Байдена на військову допомогу – NYT</h1>
      <h2>Більша частина його команди підтримувала саме цей варіант – заради отримання від США військової допомоги.</h2>
      <address>
        <time datetime="2019-11-08T02:55:00+00:00">08 Nov 2019, 02:55</time>
      </address>
      <p>Президент України Володимир Зеленський був практично згоден піти назустріч <a href="https://dt.ua/WORLD/z-pershih-dniv-prezidentstva-tramp-nenavidiv-ukrayinu-washington-post-328383_.html"><b>президенту США Дональду Трампу</b></a> і публічно оголосити про початок розслідування можливої корупційної діяльності екс-віце-президента США Джо Байдена і його сина Хантера в Україні у обмін на розблокування Білим домом військової допомоги для України, повідомляє американське видання <a href="https://www.nytimes.com/2019/11/07/world/europe/ukraine-trump-zelensky.html?smid=nytcore-ios-share">The New York Times</a>.</p>
      <p>До цієї думки Зеленського підштовхували його радники, які вирішили, що 400 млн доларів військової допомоги Україні переважують ризики втрати двопартійної підтримки України в Конгресі і радили президенту "підкоритися вимогам" Трампа, заявив виданню співробітник "Фонду "Демократичні ініціативи" Петро Бурковський. Цю інформацію підтвердив на умовах анонімності один з українських топ-чиновників, які брали участь в обговоренні – за його словами, майже всі радники Зеленського виступили за публічне оголошення про початок антибайденівського слідства.<br/><br/>Втім, додав чиновник, не всі підтримали цю ідею – але декому, як, наприклад, Олександру Данилюку, їхня позиція коштувала займаної посади.</p>
      <p>За даними видання, в команді Зеленського вирішили оголосити про початок розслідування 13 вересня, в інтерв'ю з Фарідом Закарією, ведучим телеканалу CNN. Однак плани різко змінилися і про початок слідства проти Байдена вже й мови не йшло. Тому плани радників Зеленського залишилися нереалізованими.</p>
      <p>31 жовтня <b><a href="https://dt.ua/WORLD/u-ssha-zatverdili-proceduru-impichmentu-trampa-328028_.html">Палата Представників проголосувала за процедуру імпічменту</a></b>, визначивши порядок публічних слухань, допиту свідків, права й обов'язки учасників процесу.</p>
      <p>В рамках процедури імпічменту Трампу перед законодавцями Палати представників Конгресу США вже дали свідчення близько 12 свідків.</p>
      <p>Інформатор підозрюєв <b><a href="https://dt.ua/POLITICS/informator-zapidozriv-trampa-v-sprobi-domogtisya-vtruchannya-ukrayini-u-vibori-2020-roku-324632_.html">Трампа у використанні свого становища для втручання в президентські вибори</a></b> 2020 року. У скарзі сказано, що президента США тиснув на президента України, наполягаючи на <b><a href="https://dt.ua/WORLD/tramp-pidtverdiv-scho-zgaduvav-baydena-v-rozmovi-z-zelenskim-324272_.html">розслідуванні щодо Джо Байдена</a></b>, ймовірного кандидата в президенти від Демократичної партії, і його сина Хантера. А <b><a href="https://dt.ua/WORLD/informator-zvinuvativ-otochennya-trampa-v-sprobah-zablokuvati-zapis-rozmovi-iz-zelenskim-324656_.html">оточення Трампа намагалося заблокувати стенограму розмови</a></b>, помістивши її до сховища інформації про таємні операції розвідки.</p>
      <p>Також повідомляється, що адвокат Трампа Рудольф <b><a href="https://dt.ua/POLITICS/dzhuliani-zv-yazuvavsya-z-bogdanom-bakanovym-i-mig-zustritisya-z-yermakom-v-madridi-informator-rozvidki-ssha-324642_.html">Джуліані в приватному порядку контактував з керівником Офісу президента Андрієм Богданом</a> </b>і тодішнім в.о. голови СБУ Іваном Бакановим, а також літав до Мадрида для зустрічі з помічником Зеленського Андрієм Єрмаком.</p>
      <p>25 вересня, в день зустрічі Володимира Зеленського з Дональдом Трампом у Нью-Йорку, Білий дім оприлюднив <b><a href="https://dt.ua/POLITICS/biliy-dim-opublikuvav-stenogramu-rozmovi-trampa-z-zelenskim-324534_.html">розшифровку їхньої липневої телефонної розмови</a>.</b></p>
      <p>У жовтні конгресмени допитали колишнього спецпредставника Держдепартаменту Курта Волкера, експосла США в Україні Марі Йованович, тимчасового повіреного Вільяма Тейлора, а також співробітника Ради безпеки Александра Віндмана. Їхні свідчення переконали демократів в обґрунтованості імпічменту.</p>
      <p>Докладніше читайте в статті Олександра Хари <b><a href="https://dt.ua/international/impichment-mayzhe-oficiyno-328209_.html">"Імпічмент. Майже офіційно"</a></b> в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3d3dy5ueXRpbWVzLmNvbS8=">The New York Times</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>