<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740576"/>
    <meta property="og:site_name" content="เดลินิวส์"/>
    <meta property="article:published_time" content="2019-11-08T02:21:00+00:00"/>
    <meta property="og:title" content="&quot;ทหาร-ตำรวจ&quot;ลุยไล่ล่า&quot;20โจรใต้&quot;ยิงจุดตรวจชรบ.ดับ15"/>
    <meta property="og:description" content="แม่ทัพภาคที่ 4 กร้าว ต้องจัดการขั้นเด็ดขาด ไล่ล่า 20 โจรใต้ยิงจุดตรวจชรบ.ดับ 15 ชี้ก่อเหตุซ้ำซาก"/>
  </head>
  <body>
    <article>
      <h1>"ทหาร-ตำรวจ"ลุยไล่ล่า"20โจรใต้"ยิงจุดตรวจชรบ.ดับ15</h1>
      <address>
        <time datetime="2019-11-08T02:21:00+00:00">08 Nov 2019, 02:21</time>
      </address>
      <p>
        <b>แม่ทัพภาคที่ 4 กร้าว ต้องจัดการขั้นเด็ดขาด ไล่ล่า 20 โจรใต้ยิงจุดตรวจชรบ.ดับ 15 ชี้ก่อเหตุซ้ำซาก</b>
      </p>
      <p>จากกรณีคนร้าย บุกยิงถล่มจุดตรวจป้อมยาม ชรบ.บ้านทางลุ่ม หมู่ที่ 5 ต.ลำพะยา อ.เมืองยะลา จนเป็นเหตุให้มีผู้เสียชีวิต 15 ราย และบาดเจ็บอีก 5 ราย เหตุเกิดเมื่อวันที่ 5 พ.ย. ที่ผ่านมานั้น<br/><br/>ความคืบหน้าเมื่อวันที่ 8 พ.ย. พล.ท.พรศักดิ์ พูลสวัสดิ์  แม่ทัพภาคที่ 4 ได้ให้สัมภาษณ์กับผู้สื่อข่าว ถึงมาตรการการจัดการกับกลุ่มคนร้ายที่ก่อเหตุในครั้งนี้ ว่า กลุ่มคนร้ายมีจำนวนไม่น้อยกว่า 20 คน และยังเป็นกลุ่มคนที่เคยก่อเหตุซ้ำซากในพื้นที่มาอย่างต่อเนื่อง ซึ่งจะต้องติดตามไล่ล่าและใช้กฎหมายพิเศษ ในการจัดการอย่างเด็ดขาดมิฉะนั้นจะกลับมาก่อเหตุกับ เป้าหมายอ่อนแอกันไม่มีจบสิ้น</p>
      <figure>
        <img src="https://www.dailynews.co.th/admin/upload/20191108/news_IBJfsTvsXq092913_533.jpg?v=20191108174?v=6700"/>
      </figure>
      <p> <br/>พ.อ.ปราโมทย์  พรหมอินทร์ โฆษก กองทัพภาคที่ 4 เปิดเผยว่า หลังจากเกิดเหตุ  ทางหน่วยเฉพาะกิจ กรมทหารพรานที่ 43 ได้ลงพื้นที่ติดตามสืบสวนหาตัวคนร้ายที่ก่อเหตุยิง ชรบ.ในครั้งนี้ ซึ่งทางสายข่าว ได้แจ้งเบาะแสว่า พบบุคคลต้องสงสัย แต่งกายชุดดำ คล้าย จนท.ทหาร อาวุธครบมือ มีการเคลื่อนไหว ในพื้นที่ อ.ธารโต จ.ยะลา จึงได้ควบคุมตัวผู้ต้องสงสัยมาได้ 1 คน สอบสวนทราบว่า เป็นบุคคลมาจาก ต.ปากล่อ อ.โคกโพธิ์ จ.ปัตตานี จึงได้นำตัวไปสอบสวน ที่ศูนย์ซักถาม ในค่ายอิงคยุทธบริหาร อ.หนองจิก จ.ปัตตานี เพื่อขยายผลและเชื่อมโยงกับพยานหลักฐาน ทางดีเอ็นเอ และวัตถุพยานที่พบในที่เกิดเหตุ อาทิ ปลอกกระสุนปืน ซองปืนพกสั้น ที่ตกอยู่ในที่เกิดเหตุ และหมวกปีก ซึ่งเบื้องต้นกระสุนปืนเอ็ม 16 ที่พบ ตรวจสอบพบว่า เคยก่อเหตุ ในการปล้นร้านทอง ที่ อ.นาทวี จ.สงขลา ก่อเหตุปล้นตู้เอทีเอ็ม หน้า มหาวิทยาลัย ฟาตอนี และบุกยิงชุดคุ้มครองตำบลปะกาฮะรัง จ.ปัตตานี ส่วนวัตถุพยานอื่น นั้น กำลังทยอยการตรวจสอบ เนื่องจากมีจำนวนมาก<br/> <br/><br/> </p>
    </article>
  </body>
</html>