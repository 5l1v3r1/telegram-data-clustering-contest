<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/economy/683176/o-sp-anavathmise-treis-ellinikes-trapezes"/>
    <meta property="og:site_name" content="enikos.gr"/>
    <meta property="article:published_time" content="2019-11-08T21:29:00+00:00"/>
    <meta property="og:title" content="Ο S&amp;P αναβάθμισε τρεις ελληνικές τράπεζες"/>
    <meta property="og:description" content="Την αναβάθμιση του αξιόχρεου ελληνικών τραπεζών ανακοίνωσε ο οίκος S&amp;P..."/>
  </head>
  <body>
    <article>
      <h1>Ο S&amp;P αναβάθμισε τρεις ελληνικές τράπεζες</h1>
      <address>
        <time datetime="2019-11-08T21:29:00+00:00">08 Nov 2019, 21:29</time>
      </address>
      <p>Την αναβάθμιση του αξιόχρεου τριών ελληνικών τραπεζών – της Εθνικής, της Eurobank και της Alpha Bank – καθώς και της προοπτικής του αξιόχρεου της Τράπεζας Πειραιώς σε θετική από σταθερή ανακοίνωσε σήμερα ο οίκος πιστοληπτικής αξιολόγησης <a href="https://www.enikos.gr/economy/680562/o-oikos-standard-poors-anavathmise-kata-mia-vathmida-tin-ellinikiS&amp;P,">S&amp;P,</a> σε συνέχεια της αναβάθμισης της πιστοληπτικής αξιολόγησης του ελληνικού δημοσίου στις 25 Οκτωβρίου.</p>
      <p>Συγκεκριμένα, ο οίκος αναβάθμισε το μακροπρόθεσμο αξιόχρεο της Εθνικής Τράπεζας, της Eurobank και της Alpha Bank στη βαθμίδα 'B' με θετική προοπτική από 'B-', ενώ επιβεβαίωσε το αντίστοιχο αξιόχρεο της Τράπεζας Πειραιώς σε 'B-', αναβαθμίζοντας παράλληλα την προοπτική του σε θετική από σταθερή. Ο οίκος επιβεβαίωσε επίσης το μακροπρόθεσμο αξιόχρεο της Aegean Baltic Bank σε 'B' με την προοπτική να είναι σταθερή.</p>
      <p>O S&amp;P αναφέρει ότι η ελληνική οικονομία βελτιώνεται χάρη «στη στερεή εγχώρια ζήτηση, τη μείωση της ανεργίας, την αυξανόμενη διάθεση των επενδυτών για ελληνικά περιουσιακά στοιχεία και την πρόσφατη απόφαση για την άρση των απομεινάντων ελέγχων στην κίνηση κεφαλαίων χωρίς καμία αρνητική επίδραση στην τάση των καταθέσεων». Σε συνδυασμό, προσθέτει, με την ανάκαμψη των τιμών των ακινήτων στην Ελλάδα, τα πιστωτικά προφίλ των τραπεζών αναμένεται να βελτιωθούν. «Αν και προβλέπουμε ότι οι συνολικοί οικονομικοί και χρηματοδοτικοί κίνδυνοι των ελληνικών τραπεζών θα συνεχίσουν να μειώνονται, πιστεύουμε ότι η επίδραση στο αξιόχρεο των ελληνικών τραπεζών θα διαφέρει, λόγω των ξεχωριστών ισχυρών και αδύναμων σημείων τους», αναφέρει ο οίκος.</p>
      <p>Ο οίκος σημειώνει ακόμη ότι τα θεμελιώδη μεγέθη των ελληνικών τραπεζών βελτιώνονται μετά την ολοκλήρωση του προγράμματος σταθερότητας στις 20 Αυγούστου του 2018, σημειώνοντας ότι «η δέσμευση της προηγούμενης και της σημερινής κυβέρνησης στις διαρθρωτικές μεταρρυθμίσεις αποφέρουν καρπούς, όπως φαίνεται από τη βελτίωση της εμπιστοσύνης όλων των οικονομικών παραγόντων και ξένων επενδυτών».</p>
      <p>Ιδιαίτερη αναφορά κάνει ο S&amp;P στην ισχυρή αύξηση των τιμών των κατοικιών και των εμπορικών ακινήτων από τα τέλη του 2017. «Ο ρυθμός της ανάκαμψης των τιμών των κατοικιών και των εμπορικών ακινήτων έχουν μεγάλη σημασία για τις ελληνικές τράπεζες», οι οποίες καθαρίζουν περίπου 75 δισ. ευρώ μη εξυπηρετούμενων ανοιγμάτων τους , με βάση τα στοιχεία στις 30 Σεπτεμβρίου 2019, σημειώνει, προσθέτοντας: «Πιστεύουμε ότι η βελτίωση της αγοράς ακινήτων μπορεί να στηρίξει τις τράπεζες στις προσπάθειές τους να μειώσουν τα «κόκκινα» δάνεια με πωλήσεις καλυμμένων ομολόγων (secured bonds) σε εγχώριους και ξένους αγοραστές προβληματικού χρέους». Περίπου 20 από τους φορείς αυτούς, προσθέτει, ενδιαφέρονται για την αγορά «κόκκινων» δανείων καθώς βελτιώνονται οι προοπτικές ανάκαμψης.</p>
      <related>
        <h4>σχετικά άρθρα</h4>
        <a href="http://www.enikos.gr/economy/683131/epitropi-antagonismou-giati-eginan-oi-elenchoi-stis-trapezes%0A%20%20%20%20%0A"/>
        <a href="http://www.enikos.gr/economy/683097/neoi-elenchoi-stis-trapezes-apo-tin-epitropi-antagonismou%0A%20%20%20%20%0A"/>
        <a href="http://www.enikos.gr/economy/682853/efodos-tis-epitropis-antagonismou-se-grafeia-trapezon%0A%20%20%20%20%0A"/>
        <a href="http://www.enikos.gr/economy/682748/chatzidakis-ta-kyvernitika-metra-gia-ti-dei-antistrefoun-tin-arni%0A%20%20%20%20%0A"/>
        <a href="http://www.enikos.gr/economy/682720/dei-stin-anavathmisi-tou-axiochreou-tis-prochorise-o-oikos-sp%0A%20%20%20%20%0A"/>
        <a href="http://www.enikos.gr/economy/682182/erchetai-neo-kyma-pleistiriasmon-200000-akinita-kindyneyoun-na-vg%0A%20%20%20%20%0A"/>
        <a href="http://www.enikos.gr/economy/681692/trapezes-aftes-einai-oi-promitheies-pou-katargountai%0A%20%20%20%20%0A"/>
        <a href="http://www.enikos.gr/economy/681579/freno-stis-yper-promitheies-poies-chreoseis-gia-trapezikes-synall%0A%20%20%20%20%0A"/>
        <a href="http://www.enikos.gr/economy/680957/sto-mikroskopio-100000-afm-daneiolipton%0A%20%20%20%20%0A"/>
      </related>
    </article>
  </body>
</html>