<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/notifikacii/2019/11/08/spomina-se-kozelyt-timur-priiateliat-na-tigyra-amur.429044"/>
    <meta property="og:site_name" content="Dnes.bg"/>
    <meta property="article:published_time" content="2019-11-08T21:58:00+00:00"/>
    <meta property="og:title" content="Спомина се козелът Тимур, приятелят на тигъра Амур"/>
    <meta property="og:description" content="Ще го кремират, ще сложат бронзова статуя на гроба му | Dnes.bg"/>
  </head>
  <body>
    <article>
      <h1>Спомина се козелът Тимур, приятелят на тигъра Амур</h1>
      <h2>Ще го кремират, ще сложат бронзова статуя на гроба му</h2>
      <address><time datetime="2019-11-08T21:58:00+00:00">08 Nov 2019, 21:58</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <p>Спомина се най-известният козел в Русия, Тимур, който от плячка се превърна в най-добрия приятел на тигъра Амур, предава Франс прес.</p>
      <p>Двете животни развиха една твърде необичайна дружба. Те се срещнаха през 2015 година, когато Тимур беше даден за храна на сибирския тигър Амур.</p>
      <p>Но голямата котка, загърбвайки инстинкта си, се сприятели с безстрашния козел и двете животни в началото бяха неразделни. Те си играеха и спяха заедно. Амур даже се опита да научи своя рогат приятел как да ловува.</p>
      <related>
        <a href="https://www.dnes.bg/notifikacii/2015/12/27/tigyryt-amur-vegetarianec-za-edin-den.287819"/>
      </related>
      <p>"Сърцето на Тимур спря на 5 ноември", съобщи Дмитрий Мезецев, директор на парка в района на Владивосток, където бяха приютени двете животни, пише БТА.</p>
      <p>Но дружбата между Амур и Тимур се разпадна, когато козелът започна да си позволява прекалено много и непрекъснато досаждаше на тигъра. Нахалните му закачки продължиха цял месец, след което Амур не издържал и грубо цапардосал козела.</p>
      <p>След този инцидент здравето на Тимур доста се влоши. През месец януари 2016 година той беше изпратен на лечение в Москва на 9000 километра от резервата. Но така и не можа да се възстанови напълно от раните си. Останките на Тимур ще бъдат кремирани с почести, а бронзова статуя ще бъде положена на гроба му.</p>
    </article>
  </body>
</html>