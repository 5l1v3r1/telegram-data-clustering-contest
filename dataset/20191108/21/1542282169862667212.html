<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/08/irak-neo-kyma-taraxon-royketes-se-bash-ton-hpa?utm_term=Autofeed&amp;utm_medium=Social&amp;utm_source=Twitter"/>
    <meta property="og:site_name" content="euronews"/>
    <meta property="article:published_time" content="2019-11-08T21:15:09+00:00"/>
    <meta property="og:title" content="Ιράκ: Νέο κύμα ταραχών - Ρουκέτες σε βάση των ΗΠΑ"/>
    <meta property="og:description" content="Έκκληση ανώτατου Σιίτη κληρικού για αποφυγή της βίας από τις δυνάμεις καταστολής"/>
  </head>
  <body>
    <article>
      <h1>Ιράκ: Νέο κύμα ταραχών - Ρουκέτες σε βάση των ΗΠΑ</h1>
      <address><time datetime="2019-11-08T21:15:09+00:00">08 Nov 2019, 21:15</time> by <a rel="author">euronews </a></address>
      <p>Ο ανώτατος σιίτης ιερωμένος του Ιράκ, ο μεγάλος αγιατολάχ Αλί Σιστάνι, ζήτησε από τις ένοπλες δυνάμεις της χώρας να αποφύγουν τη χρήση υπερβολικής βίας για την αντιμετώπιση των διαδηλώσεων και των ταραχών που συγκλονίζουν τη χώρα από τις αρχές Οκτωβρίου.</p>
      <p>Ο Σιστάνι, που μιλά δημοσίως μόνο σε περιπτώσεις μεγάλων κρίσεων και ασκεί μεγάλη επιρροή στην κοινή γνώμη των σιιτών, οι οποίοι ποτελούν την πλειονότητα των κατοίκων του Ιράκ, ζήτησε από την κυβέρνηση να απαντήσει το συντομότερο δυνατό στα αιτήματα των διαδηλωτών.</p>
      <p>«Τη μεγαλύτερη ευθύνη φέρουν οι δυνάμεις ασφαλείας», επεσήμανε εκπρόσωπος του Σιστάνι κατά τη διάρκεια κηρύγματος μετά την προσευχή της Παρασκευής στην ιερή πόλη Κερμπάλα. «Πρέπει να αποφύγουν τη χρήση υπερβολικής βίας εναντίον ειρηνικών διαδηλωτών».</p>
      <p>Διαδηλώσεις για την έλλειψη θέσεων εργασίας και βασικών υπηρεσιών ξέσπασαν στη Βαγδάτη την 1η Οκτωβρίου και σύντομα επεκτάθηκαν στο νότιο Ιράκ. Οι δυνάμεις ασφαλείας άρχισαν να κάνουν χρήση πραγματικών σφαιρών για να διαλύσουν τους διαδηλωτές και συνολικά έχουν σκοτωθεί περισσότεροι από 260 άνθρωποι, σύμφωνα με την αστυνομία και γιατρούς.</p>
      <p>Ο Σιστάνι προειδοποίησε εξάλλου κατά της εκμετάλλευσης των επεισοδίων από «εσωτερικές και εξωτερικές» δυνάμεις, οι οποίες προσπαθούν να αποσταθεροποιήσουν το Ιράκ για δικούς τους σκοπούς, χωρίς να δώσει περισσότερες λεπτομέρειες.</p>
      <h3>Ρουκέτες κοντά σε αμερικανική βάση</h3>
      <p>Σε έναν καταιγισμό πυρών, 17 ρουκέτες κατέληξαν κοντά σε μια στρατιωτική βάση που φιλοξενεί αμερικανικές δυνάμεις στο βόρειο Ιράκ, χωρίς να προκληθούν τραυματισμοί ή σοβαρές υλικές ζημιές, έγινε γνωστό σε μια ανακοίνωση του ιρακινού στρατού.</p>
      <p>Μια πηγή από τις υπηρεσίες ασφαλείας ανέφερε πως οι ρουκέτες έπληξαν περιοχή κοντά στη στρατιωτική βάση Καγιάρα. Στην ανακοίνωση δεν διευκρινίζεται ποιός πιστεύεται ότι βρίσκεται πίσω από την επίθεση.</p>
      <p>Προς το παρόν δεν υπάρχει ανάληψη ευθύνης.</p>
    </article>
  </body>
</html>