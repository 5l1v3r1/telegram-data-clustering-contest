<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/politica/2019/11/08/news/petizione-tagliare-canone-rai-michele-anzaldi-change-org-talk-faziosi-1237761/"/>
    <meta property="og:site_name" content="Il Tempo"/>
    <meta property="article:published_time" content="2019-11-08T21:52:00+00:00"/>
    <meta property="og:title" content="Ora i renziani vogliono tagliare il canone: &quot;Rai faziosa, paghiamo di meno&quot;"/>
    <meta property="og:description" content="Anzaldi raccoglie le firme: &quot;Togliamo 10 euro all'anno finché non finirà la disinformazione&quot;"/>
  </head>
  <body>
    <article>
      <h6 class="kicker">PETIZIONE ONLINE</h6>
      <h1>Ora i renziani vogliono tagliare il canone: "Rai faziosa, paghiamo di meno"</h1>
      <h2>Anzaldi raccoglie le firme: "Togliamo 10 euro all'anno finché non finirà la disinformazione"</h2>
      <address>
        <time datetime="2019-11-08T21:52:00+00:00">08 Nov 2019, 21:52</time>
      </address>
      <p>"Ho presentato una petizione su Change.org (<a href="http://www.change.org/tagliamoilcanone">qui il link</a>) per tagliare il canone Rai. Di fronte al progressivo peggioramento della qualità dell’informazione del servizio pubblico, è giusto che allora i cittadini possano pagare di meno". È quanto scrive su Facebook il deputato di Italia Viva e segretario della commissione di Vigilanza Rai, Michele Anzaldi.</p>
      <p>"Altro che aumentare i soldi a Viale Mazzini, come vorrebbe qualcuno: nessuno capirebbe a cosa servirebbero, se non a moltiplicare sprechi e tutelare privilegi. La raccolta firme è aperta, è online, l’obiettivo è chiedere ai parlamentari di sostenere una legge che abbassi il canone, come già fatto in passato dal Governo Renzi", scrive Anzaldi. Per il deputato il problema è la qualità del servizio pubblico: "L’attuale gestione dei telegiornali Rai - prosegue Anzaldi - ha portato l’Agcom ad aprire un’istruttoria che potrebbe sanzionare il servizio pubblico addirittura con una multa da 72 milioni di euro. I talk show sono stati smantellati e i pochi che rimangono si distinguono in certi casi per clamorose scorrettezze e cattivo giornalismo, tanto che i telespettatori preferiscono le trasmissioni de La7 e Mediaset come quelle di Enrico Mentana, Lilli Gruber, Corrado Formigli, Giovanni Floris, Andrea Purgatori, Nicola Porro. Allora è giusto che i cittadini paghino di meno".</p>
      <p>"Oggi si pagano 90 euro all’anno. Nel 2015 erano 113 euro all’anno. Grazie al Governo Renzi, primo nella storia della Rai a ridurre il canone invece di alzarlo, la tassa sulla tv è passata a 100 euro nel 2016 e a 90 euro dal 2017. Andiamo avanti con il taglio: nel 2020 paghiamo 80 euro, nel 2021 paghiamo 70 euro, e così via. Finché la Rai non ristabilirà un’informazione davvero corretta, tagliamo 10 euro all’anno di canone". </p>
    </article>
  </body>
</html>