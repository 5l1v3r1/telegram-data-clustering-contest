<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.iltempo.it/cultura-spettacoli/2019/11/08/news/ennio-morricone-compie-91-anni-eventi-roma-concerto-visite-guidate-nello-salza-tromba-1237747/"/>
    <meta property="og:site_name" content="Il Tempo"/>
    <meta property="article:published_time" content="2019-11-08T21:00:43+00:00"/>
    <meta property="og:title" content="Morricone day: concerti, proiezioni ed eventi per i 91 anni del maestro"/>
    <meta property="og:description" content="Concerti, proiezioni e visite guidate"/>
  </head>
  <body>
    <article>
      <h6 class="kicker">A ROMA</h6>
      <h1>Morricone day: concerti, proiezioni ed eventi per i 91 anni del maestro</h1>
      <address><time datetime="2019-11-08T21:00:43+00:00">08 Nov 2019, 21:00</time> by <a rel="author">Gabriella Sassone</a></address>
      <p>Domenica 10 novembre l'immenso Ennio Morricone compie 91 anni. E Roma, la sua Roma, è pronta a celebrare alla grande l'immenso maestro, compositore, musicista, direttore d'orchestra e arrangiatore, che ha scritto le musiche per più di 500 immortali film, dai western all'italiana diretti da Sergio Leone, Duccio Tessari e Sergio Corbucci, ai capolavori hollywoodiani firmati Brian De Palma, Oliver Stone, Quentin Tarantino, Barry Levinson. Nel 2007 è stato premiato con l'Oscar alla carriera.</p>
      <p>"Buon CompleEnnio", è stata battezzata la lunga giornata di festeggiamenti per le sue 91 "primavere", in scena domenica dalle 10 alle 20. Si parte la mattina alle 10 con visita guidata alla Roma di Ennio Morricone, da Trastevere (dove è nato nel 1928), all'Eur (dove vive attualmente): si prosegue alle 14.30, alla Sala Lucia dell'Auditorium SGM di via Portuense, 741 con la "maratona video Morricone”, 4 ore di filmati, alcuni rari ed imperdibili per i fan. Alle 18.30 si passa al concerto-omaggio eseguito dal "Nello Salza Ensemble” con le musiche cinematografiche più amate di sempre del grande compositore e maestro noto in tutto il mondo. Sarà Nello Salza,“la Tromba del Cinema Italiano”, con oltre 400 colonne sonore incise come prima tromba solista al fianco di Morricone, ad accompagnare in musica, con un’ora di note ed emozioni, questo speciale "Buon CompleEnnio”.</p>
      <p>Collaboratore di Morricone dal 1984, Nello Salza ha inoltre suonato al fianco di Nicola Piovani, Riz Ortolani, Franco Piersanti, Armando Trovajoli e Luis Bacalov. Nel 2015 ha collaborato alla registrazione con l'Orchestra Sinfonica nazionale ceca del brano "La Lettera di Lincoln" di Ennio Morricone per le musiche di "The Hateful Eight" di Tarantino, premiate con il Premio Oscar 2016 e il Golden Globe per la Migliore Colonna Sonora. Con la sua " Nello Salza Ensemble" ha interpretato le più celebri colonne sonore del maestro in tour internazionali in Italia, Grecia, Thailandia, Turchia, Cina, Giappone, Russia, Kazakistan, Romania e Repubblica Ceca. Dulcis in fundo, “Buon CompleEnnio” si concluderà con una cena con menù speciale "alla Morricone": antipasto "Federale", primo "Per un pugno di spaghetti", secondo "C'era una volta in America" oppure "Mission" con contorno di "Nuovo cinema Paradiso”, dessert "The Hateful Eight”. Auguri maestro!</p>
      <related>
        <h4>Articoli Correlati</h4>
        <a href="https://www.iltempo.it/multimedia/2019/05/16/gallery/film-eterni-e-nostalgia-in-senato-si-suona-la-dolce-vita-1155100/"/>
      </related>
    </article>
  </body>
</html>