<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/08/weekly-no-comment-from-protests-in-lebanon-to-manifestation-in-bolivia"/>
    <meta property="og:site_name" content="euronews"/>
    <meta property="article:published_time" content="2019-11-08T21:53:35+00:00"/>
    <meta property="og:title" content="گلچین ویدئوهای هفته؛ از تظاهرات در لبنان تا اعتراضات در عراق و بولیوی"/>
    <meta property="og:description" content="این روزها بسیاری از کشورهای جهان شاهد تظاهرات خیابانی معترضان به دولت ها است. در گلچین ویدئوهای بدون شرح این هفته تصاویری از اعتراضات در هنگ کنگ، لبنان، عراق و بولیوی می بینیم."/>
  </head>
  <body>
    <article>
      <h1>گلچین ویدئوهای هفته؛ از تظاهرات در لبنان تا اعتراضات در عراق و بولیوی</h1>
      <address>
        <time datetime="2019-11-08T21:53:35+00:00">08 Nov 2019, 21:53</time>
      </address>
      <p>در گلچین ویدئوهای بدون شرح این هفته تصاویری از پنج ویدئوی بدون شرح مشاهده می کنیم.</p>
      <p>در اولین ویدئو شاهد حضور معترضان هنگ کنگی با ماسک‌های گای فاکس، نماد اعتراض در سراسر جهان، در مرکز این منطقه خودمختار هستیم. یک ماه پیش دولت محلی هنگ کنگ قانون منع پوشش صورت در راهپیمایی‌ها را به اجرا گذاشت و با اعلام احیا این قانون مربوط به دوران استعمار موسوم به «قانون اضطراری»، آتش اعتراض‌ها در هنگ کنگ را شعله‌ورتر کرد. با این وجود معترضان همچنان از ماسک استفاده می‌کنند و در این یک ماه عده‌ای به دلیل نقض این ممنوعیت دستگیر شده‌اند.</p>
      <p>در دومین ویدئو شاهد آتش سوزی در یک مرکز خرید در بخش پرازدحام بازار مرکزی شهر لاگوس نیجریه هستیم. حریق از طبقه‌های فوقانی این مرکز خرید آغاز شد ولی به دلیل دشواری دسترسی آتش‌نشانان به این ساختمان به طبقه‌های پایینی آن سرایت کرد. حتی تلاش مردم برای خارج کردن مواد آتش‌زا از این ساختمان مانع پیشروی آتش نشد.</p>
      <p>در سومین ویدئوی این هفته تصاویری از تظاهرات شبانه صدها زن لبنانی می بینیم. شرکت کنندگان در این تظاهرات خواستار برکناری تمام مقامات حکومتی لبنان شدند. آنها علاوه بر سر دادن شعارهای انقلابی، با روشن کردن شمع و ایجاد سر و صدا با زدن قاشق به ته قابلمه اعتراض خود را نشان دادند. اعتراض‌های گسترده خیابانی به گرانی و وضعیت اقتصادی نامناسب که از روز ۲۵ مهر در لبنان آغاز شد، در نهایت به استعفای سعد حریری، نخست وزیر پیشین این کشور انجامید.</p>
      <p>در چهارمین ویدئوی بدون شرح این هفته تصاویری از ادامه درگیری بین معترضان به دولت عراق و نیروهای امنیتی این کشور را می بینیم. در حالی که آیت الله علی سیستانی، مرجع تقلید ساکن عراق نیروهای امنیتی این کشور را مسئول برگزاری تظاهرات صلح‌آمیز در این کشور خوانده است تیراندازی نیروهای امنیتی به معترضان ادامه دارد. نیروهای امنیتی عراق چهار نفر دیگر را در جریان تظاهرات روز پنج‌شنبه مخالفان دولت در مرکز بغداد به ضرب گلوله کشتند.</p>
      <p>در پنجمین و آخرین ویدئوی بدون شرح این هفته شاهد درگیری معترضان به نتیجه انتخابات و نیروهای امنیتی در پایتخت بولیوی هستیم. معترضان دولت بولیوی را به «تقلب» و «تخلف» در انتخابات ریاست جمهوری متهم کرده اند و نتیجه پیروزی اوو مورالس با ۴۷ درصد آرا در انتخابات بیست اکتبر را «مردود» می‌دانند. اوو مورالس، رئیس جمهوری چپگرا از سال ۲۰۰۶ قدرت را در بولیوی در دست دارد. وی در انتخابات سال‌های ۲۰۰۵، ۲۰۰۹ و ۲۰۱۴ به ریاست جمهوری بولیوی برگزیده شد و با نتیجه انتخابات اخیر تا سال ۲۰۲۵ در این مقام باقی خواهد ماند.</p>
    </article>
  </body>
</html>