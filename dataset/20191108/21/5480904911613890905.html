<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/polsko-ma-novou-vladu-vedeni-vetsiny-resortu-zustane-stejne/1818947?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-08T21:10:00+00:00"/>
    <meta property="og:title" content="Polsko má novou vládu, vedení většiny resortů zůstane stejné"/>
    <meta property="og:description" content="Varšava - Polský premiér Mateusz Morawiecki dnes oznámil složení nového kabinetu, který po jednoznačném vítězství v říjnových parlamentních volbách opět vytvořila dosud vládnoucí konzervativní strana Právo a spravedlnost (PiS). Vláda bude pokračovat v téměř stejném složení jako dosud, nezmění se vedení klíčových resortů obrany, vnitra, spravedlnosti, zemědělství ani zahraničních věcí. V čele ministerstva financí nově stane Tadeusz Kościński."/>
  </head>
  <body>
    <article>
      <h1>Polsko má novou vládu, vedení většiny resortů zůstane stejné</h1>
      <address><time datetime="2019-11-08T21:10:00+00:00">08 Nov 2019, 21:10</time> by <a rel="author" href="http://www.ctk.cz/" target="_blank">ČTK</a></address>
      <p>Varšava - Polský premiér Mateusz Morawiecki dnes oznámil složení nového kabinetu, který po jednoznačném vítězství v říjnových parlamentních volbách opět vytvořila dosud vládnoucí konzervativní strana Právo a spravedlnost (PiS). Vláda bude pokračovat v téměř stejném složení jako dosud, nezmění se vedení klíčových resortů obrany, vnitra, spravedlnosti, zemědělství ani zahraničních věcí. V čele ministerstva financí nově stane Tadeusz Kościński.</p>
      <p>Morawiecki novou vládu představil na tiskové konferenci po zasedání vedení PiS, na níž hovořil i šéf vládní strany Jaroslaw Kaczyński. Jedinou větší změnou ve složení kabinetu je nové obsazení postu ministra financí - Jerzyho Kwiecińského vystřídá Kościński, který dosud zastával funkci náměstka.</p>
      <p>V křesle vicepremiérů dál zůstanou Jarosław Gowin a Piotr Gliński, obranu bude znovu řídit Mariusz Błaszczak, vnitro opět povede Mariusz Kamiński a šéfem diplomacie zůstane Jacek Czaputowicz. Ministrem zemědělství zůstává Jan Krzysztof Ardanowski a ministrem spravedlnosti Zbigniew Ziobro. Novinkou bude to, že státní tajemník pro evropské záležitosti Konrad Szymański už nebude nově podléhat ministru zahraničí, ale bude fungovat v rámci úřadu vlády, uvedla agentura PAP.</p>
      <p>Pis ve volbách 13. října získala přes 43 procent hlasů a ve 460členném Sejmu má 240 křesel. Strana tak může samostatně vládnout další čtyři roky, komplikací pro ni však bude fakt, že ztratila většinu v horní komoře parlamentu, Senátu.</p>
    </article>
  </body>
</html>