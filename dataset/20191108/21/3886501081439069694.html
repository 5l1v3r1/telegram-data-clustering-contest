<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119083-afp-zozep-borel-doveo-spaniju-i-ek-u-neprijatnu-situaciju?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-08T21:05:04+00:00"/>
    <meta property="og:title" content="AFP: Žozep Borel doveo Španiju i EK u neprijatnu situaciju"/>
    <meta property="og:description" content="Evropska komisija saopštila je večeras da je na Španiji da razmotri dalje korake nakon što je budući šef evropske diplomatije Žozep Borel na Tviteru preneo dokument ocenjen kao poverljiv, a povezan je sa sudskom procedurom protiv jedne katalonske separatistkinje.Gaf ministra doveo je Španiju u neprijatnu situaciju. Ta greška bi mogla da utiče i na novi sastav Evropske komisije, manje od tri nedelje od predvidjenog glasanja u Evropskom parlamentu.&quot;Postoje jasna pravila koja se primenjuju za upotrebu Šengenskog informativnog sistema (SIS) i očekujemo od svih da to poštuju&quot;, rekla je portparolka EK Mina Andrejeva.U pitanje se dovodi poruka Borela na Tviteru u kojoj on pokazuje dokument koji su poslale britanske vlasti preko sistema Sirena. U tom tekstu se od Madrida traže dodatne informacije o nalogu za hapšenje katalonske separatistkinje Klare Ponsati, koja se nalazi u Škotskoj.U toj poruci koja je ubrzo izbrisana, ali su sačuvane kopije, Borel je objavio poverljive i lične informacije.&quot;Ministar je ponovio informacije…"/>
  </head>
  <body>
    <article>
      <h1>AFP: Žozep Borel doveo Španiju i EK u neprijatnu situaciju</h1>
      <address>
        <time datetime="2019-11-08T21:05:04+00:00">08 Nov 2019, 21:05</time>
      </address>
      <p><b>Evropska komisija saopštila je večeras da je na Španiji da razmotri dalje korake nakon što je budući šef evropske diplomatije Žozep Borel na Tviteru preneo dokument ocenjen kao poverljiv, a povezan je sa sudskom procedurom protiv jedne katalonske separatistkinje.</b><br/><br/>Gaf ministra doveo je Španiju u neprijatnu situaciju. Ta greška bi mogla da utiče i na novi sastav Evropske komisije, manje od tri nedelje od predvidjenog glasanja u Evropskom parlamentu.<br/><br/>"Postoje jasna pravila koja se primenjuju za upotrebu Šengenskog informativnog sistema (SIS) i očekujemo od svih da to poštuju", rekla je portparolka EK Mina Andrejeva.<br/><br/>U pitanje se dovodi poruka Borela na Tviteru u kojoj on pokazuje dokument koji su poslale britanske vlasti preko sistema Sirena. U tom tekstu se od Madrida traže dodatne informacije o nalogu za hapšenje katalonske separatistkinje Klare Ponsati, koja se nalazi u Škotskoj.<br/><br/>U toj poruci koja je ubrzo izbrisana, ali su sačuvane kopije, Borel je objavio poverljive i lične informacije.<br/><br/>"Ministar je ponovio informacije već prenete u raznim medijima. U tom trenutku, on nije bio upoznat sa ograničenim pristupom prirode dokumenta. Kad mu je to rečeno, odlučio je da izbriše poruku (na Tviteru)", rekli su Frans presu španski diplomatski izvori.<br/><br/>Medjutim, usledile su reakcije. Poslanica Evropskog parlamenta iz grupe Zelenih, Katalonka Diana Riba je uputila protestno pismo Žan-Klodu Junkeru i njegovoj naslednici Ursuli fon der Lajen.<br/><br/>Poslanica traži da se povuče imenovanje Borela sa funkcije visokog predsednika EU za spoljnu politiku i bezbednosti ako se dokaže zloupotreba poverljivih informacija.<br/><br/>Portparolka EK navela je da podaci uneti u Šengenski informativni sistem mogu da konsultuju samo odredjena "nadležna tela". "Poruku je postavio Borel u svojstvu šefa španske diplonatije i sada je na španskim vlastima da utvrde dalje korake", rekla je Andrejeva.<br/><br/>Interni izvori EK preneli su da su predvidjene novne kazne u slučaju kršenja propisa.<br/><br/>Neimenovani portparol britanskog sistema Sirena izjavio je Frans presu da su informacije u poruci bile namenjene snagama reda i sudijama i "obično nisu javne".<br/><br/>Evropski parlament već je odobrio imenovanje Borela koji će zameniti Federiku Mogerini, ali poslanici još treba da glasaju o celom novom sastavu EK. To glasanje je predvidjeno 27. novembra u Strazburu.</p>
    </article>
  </body>
</html>