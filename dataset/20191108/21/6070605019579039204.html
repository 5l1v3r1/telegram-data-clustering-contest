<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/internacional/alemany-berlin-Oest_0_2340966006.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T21:32:33+00:00"/>
    <meta property="og:title" content="Mathias Brauner: “Els berlinesos de l’Oest ens saludaven des de l’altre costat”"/>
    <meta property="og:description" content="Mathias Brauner va néixer el 1964 al barri de Prenzlauer Berg, al Berlín Est, i va passar-hi la infància i la joventut fins que va aconseguir fugir a l’Oest"/>
  </head>
  <body>
    <article>
      <h1>Mathias Brauner: “Els berlinesos de l’Oest ens saludaven des de l’altre costat”</h1>
      <h2>Mathias Brauner va néixer el 1964 al barri de Prenzlauer Berg, al Berlín Est, i va passar-hi la infància i la joventut fins que va aconseguir fugir a l’Oest</h2>
      <address>
        <time datetime="2019-11-08T21:32:33+00:00">08 Nov 2019, 21:32</time>
      </address>
      <p>Mathias Brauner va néixer el 1964 al barri de Prenzlauer Berg, al Berlín Est, i va passar-hi la infància i la joventut fins que va aconseguir fugir a l’Oest.</p>
      <p>
        <b>Avui fa 30 anys que va caure el Mur de Berlín: què és el primer que li ve al cap?</b>
      </p>
      <p>La meva vivència d’aquell dia al punt de control Charlie, que vaig triar pel seu pes polític. Aquell 9 de novembre hi vaig anar a fer fotos i vaig seure al Mur just al costat de la porta que es va obrir. Primer hi havia molts berlinesos de l’Oest celebrant-ho amb xampany, i després els berlinesos de l’Est van passar cap a l’Oest. Els soldats de frontera de la República Democràtica Alemanya (RDA) no anaven armats i només van intentar aturar la gent formant una cadena humana... però eren massa. Els berlinesos de l’Est treien els barrets als soldats: havien perdut la por a l’autoritat.</p>
      <p>
        <b>S’ho esperava?</b>
      </p>
      <p>El maig del 1988 vaig poder anar al Berlín Oest, i uns mesos més tard vaig fotografiar diferents trams del Mur perquè sentia que podia ser que no durés gaire més. El 9 de novembre vaig pensar que o bé es tornaria als temps estalinistes o bé la RDA es col·lapsaria, perquè estava econòmicament tocada.</p>
      <p>
        <b>Vostè va néixer i créixer al Berlín Est, però el 9 de novembre del 1989 ja vivia al Berlín Oest.</b>
      </p>
      <p>Sí. Vaig créixer a uns 300 metres del Mur, a tocar del Mauerpark, i vaig tenir una infància normal: anava a l’escola, jugava al pati del bloc o amb les runes de la guerra o pels solars buits. Veia el Mur i alguns berlinesos de l’Oest ens saludaven des de l’altra banda, des de punts alçats, i nosaltres els saludàvem a ells. Quan vaig fer deu anys em vaig començar a adonar del que suposava el Mur. A Berlín vèiem la televisió de l’Est però encara ens arribava la senyal de la de l’Oest i vèiem que les coses s’explicaven diferent. Alhora també era un drama: va dividir tantes famílies...</p>
      <p>
        <b>Abans de poder marxar del Berlín Est, va formar part del moviment ciutadà d’oposició al règim del Partit Socialista Unificat d’Alemanya (SED). Per què?</b>
      </p>
      <p>Quan vaig prendre consciència que no em podia desenvolupar ni pensar lliurement, ni fer la selectivitat perquè no era afí al SED [Partit Socialista Unificat d’Alemanya] ni pertanyia a la Joventut Lliure Alemanya, vaig decidir que volia marxar. Ens deien que era un socialisme participatiu, i era així com controlaven les masses: havies de demostrar la teva lleialtat a l’estat.</p>
      <p>
        <b>Si no, es podia acabar a la presó, com li va passar a vostè. Va estar onze dies detingut a la presó de l’Stasi a Hohenschönhausen.</b>
      </p>
      <p>Sí, perquè vaig sol·licitar marxar de la RDA però no rebia resposta. De tant en tant ho autoritzaven perquè així la RDA guanyava divises per a la caixa estatal, ja que la RFA pagava per cada ciutadà de l’Est que fos expulsat. Vaig unir-me a un grup d’oposició ciutadana que va participar a la manifestació a Liebknecht-Luxemburg el gener del 1988 en defensa de la llibertat per als que pensaven diferent. L’Stasi en va detenir uns quants, i poc després els va expulsar a la RFA, donant-los com a alternativa deu anys de presó. Jo vaig ingressar al grup pocs dies més tard. Al febrer, l’Stasi em va detenir: vaig estar tancat només onze dies, però cada dia m’interrogaven durant vuit hores. La justícia era arbitrària i polititzada, amb [lleis fetes amb] “articles flexibles”: no sabia què farien amb mi. En paral·lel, la meva família va ser investigada. Mesos abans havia intentat fugir per Hongria, però em van enxampar: per sort, no em van deportar cap a la RDA, cosa que hauria suposat com a mínim dos anys de presó, ni tampoc em van afusellar, com passava a Bulgària.</p>
      <p>
        <b>Com va poder sortir de la presó?</b>
      </p>
      <p>Quan per fi em van assignar un advocat, els vaig donar el nom d’un company que ja havia creuat dos dies abans. I al maig em van acceptar la sol·licitud per marxar.</p>
      <p>
        <b>Què recorda dels seus primers dies al Berlín Oest?</b>
      </p>
      <p>A la RFA no tenia diners, vaig viure primer a casa d’aquest company que havia fugit primer, vaig demanar un nou carnet d’identitat -ja que era oficialment un “ciutadà sense estat”- i uns mesos més tard vaig aconseguir plaça per fer la selectivitat.</p>
      <p>
        <b>Però la seva família era a la RDA...</b>
      </p>
      <p>Sí. Va ser dur. Tampoc no em van deixar tornar-hi per la mort de la meva àvia. Dos dies després de la caiguda del Mur vaig trepitjar de nou el Berlín Est.</p>
    </article>
  </body>
</html>