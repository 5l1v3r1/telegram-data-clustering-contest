<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/special/cannual-conference-19-ne-uitam-motivele-romanii-fac-cumparaturi-online-observam-fac-cauza-au-incredere-aici-lucreze-companiile-castige-increderea-consumatorilor-18553833"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-08T21:00:00+00:00"/>
    <meta property="og:title" content="CANnual Conference ’19. Dacă ne uităm la motivele pentru care românii nu fac cumpărături online, observăm că nu o fac din cauză că nu au încredere. Aici trebuie să lucreze companiile, să câştige încrederea consumatorilor"/>
    <meta property="og:description" content="Marketingul digital nu trebuie privit de antreprenori ca fiind un cost, ci ca fiind o investiţie, deoarece prin publicitatea online companiile îşi pot majora vânzările, ca urmare sunt mai profitabile, a spus Elisabeta Moraru, country manager Google Ro­mânia în cadrul conferinţei CANnual Conference’19 organizată de Ziarul Financiar în parteneriat cu weCAN."/>
  </head>
  <body>
    <article>
      <h1>CANnual Conference ’19. Dacă ne uităm la motivele pentru care românii nu fac cumpărături online, observăm că nu o fac din cauză că nu au încredere. Aici trebuie să lucreze companiile, să câştige încrederea consumatorilor</h1>
      <address><time datetime="2019-11-08T21:00:00+00:00">08 Nov 2019, 21:00</time> by <a rel="author" href="https://www.zf.ro/autor/alexandra-cepareanu" target="_blank">Alexandra Cepăreanu</a></address>
      <p>Marketingul digital nu trebuie privit de antreprenori ca fiind un cost, ci ca fiind o investiţie, deoarece prin publicitatea online companiile îşi pot majora vânzările, ca urmare sunt mai profitabile, a spus Elisabeta Moraru, country manager Google Ro­mânia în cadrul conferinţei CANnual Conference’19 organizată de Ziarul Financiar în parteneriat cu weCAN.</p>
      <p>„Marketingul digital nu este un cost, este o investiţie. Acesta trebuie să facă parte din strategia de vânzare a unei companii. Publicitatea online ne ajută să fim mai creativi, dar şi mai profitabili“, a susţinut Elisabeta Moraru.</p>
      <p>De asemenea, globalizarea, demo­cratizarea informaţiei în urma dez­voltării rapide a tehnologiilor creează pentru companii un mediu mai competitiv şi îi „obligă“ pe antreprenori să se diferenţieze pe piaţă pentru a atrage şi reţine clienţi.</p>
      <p>„Globalizarea a adus multe be­ne­ficii, cel mai mare fiind cel al con­su­ma­to­rului. Pentru companii însă, glo­balizarea şi democratizarea infor­maţiei sunt pro­vo­cări pentru că mediul şi piaţa sunt mai com­petitive, iar pentru a rezista şi pentru a atrage clienţi trebuie să te dife­ren­ţiezi, iar eforturile sunt mai mari. În acelaşi timp, consumatorul trece printr-o su­ferinţă în sensul în care apare o oboseală mentală şi are tendinţa să caute produse şi servicii care evocă ideea de sim­plitate şi întoarcere la valorile tradiţionale. Deci cred că este important să ne diferenţiem de concurenţă şi să avem un element care atrage“, a explicat Marina Udroiu, client solution manager GfK România.</p>
      <p>
        <b>Laszlo Szarvas, CEO Cafe Reklam (HU) and weCAN</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/9/9-laszlo-szarvas.jpg"/>
      </figure>
      <p>♦ În ultimii cinci ani printul a pierdut teren şi din importanţă, lumea migrând spre mediul online.</p>
      <p>♦ Importanţa noilor tehnologii şi a mediului online în economie are un trend crescător în Europa Centrală şi de Est.</p>
      <p>♦ În perioada 2014-2018, populaţia din Europa Centrală şi de Est a început să consume media în proporţie de 91% pe Tv, 76% pe internet şi 51% pe facebook.</p>
      <p>♦ Agenţii de publicitate s-au adaptat rapid la schimbarea obiceiurilor de utilizare a presei în majoritatea ţărilor. Creşterea rapidă a consumului de conţinut online a fost urmată de o creştere explozivă de 104% a bugetelor de publicitate digitală din 2014 până în 2018. În consecinţă, cheltuielile publicitare online au atins anul trecut 5,7 miliarde de euro în Europa Centrală de Est, depăşind cheltuielile publicitare în televiziune. O parte semnificativă din această sumă a fost acumulată de giganţii digitali din SUA. Google şi Facebook au avut, în medie, o pondere de 50% din cheltuielile de publicitate digitală ale statelor membre ale Uniunii Europene în 2018.</p>
      <p>♦ Cantitatea tot mai mare de date generată de răspândirea internetului a început să pregătească terenul pentru campanii personalizate.</p>
      <p>
        <b>Elisabeta Moraru, country manager Google România</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/6/9-elisabeta-moraru.jpg"/>
      </figure>
      <p>♦ Bazat pe ceea ce am văzut în piaţă în acest an am observat că sunt patru trenduri ale industriei. Acestea sunt reprezentante de experienţa asistată a clientului, machine learning, marketing digital şi zona de clipuri video. Asta înseamnă că brandurile trebuie să implemen­teze aceste instrumente şi să le folo­sească pentru a atrage clienţi.</p>
      <p>♦ Pe partea de IoT este din ce în ce mai mult peste tot, se întâmplă ceva şi se vede cu ochiul liber.</p>
      <p>♦ Legat de cum vedem digitalizarea şi cum ne influenţează viaţa, pot spune că tehnologia începe să ne ajute din ce în ce mai mult. Avem din ce în ce mai multe conversaţii cu noile tehnologii, programăm diverse deviceuri să facă câte ceva atunci când noi nu suntem acolo.</p>
      <p>♦ Dacă eşti apt să prezici care sunt clienţii care vor să plece spre altă companie eşti câştigător, dar aici ai nevoie să foloseşti machine learning şi inteligenţă artificială.</p>
      <p>
        <b>Raluca Radu, country manager Answear.ro şi co-organizer GpeC</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/15/9-raluca-radu.jpg"/>
      </figure>
      <p>♦ Cel mai important lucru în opinia mea este faptul că ecommerce este mai mult un trend decât o situaţie, mai ales în ceea ce priveşte România.</p>
      <p>♦ Ecommerce va ajunge la maturitate şi va trebui să înţelegem că acest lucru se întâmplă la nivel european.</p>
      <p>♦ Dacă ne uităm la motivele pentru care românii nu fac cumpărături online, observăm că nu o fac din cauză că nu au încredere. Aici trebuie să lucreze companiile, să câştige încrederea consumatorilor. Astfel, probabil piaţa de ecommerce din România se va dubla în următorii doi ani. Este important pentru brand să câştige încrederea clienţilor, atunci când intră şi în mediul online.</p>
      <p>♦ Importanţa aplicaţiei Facebook este mai mare aici decât în alte ţări. Ce putem face? Folosim social media şi offline marketing pentru a câştiga încrederea oamenilor.</p>
      <p>
        <b>Oana Lupoaie, business development director Sense8 Digital Technology</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/11/9-oana-lupoaie.jpg"/>
      </figure>
      <p>♦ Trebuie să dezvoltăm infrastructură pentru diversele dispozitive şi pentru noile tehnologii care se vor dezvolta şi cred că anul viitor vom avea veşti noi pe această parte.</p>
      <p>♦ Va trebui să găsim platforma care ne poate furniza datele în timp real şi care în acelaşi timp va fi accesibilă la costuri rezonabile.</p>
      <p>♦ Dificultatea va fi de a găsi, colecta şi transforma datele astfel încât să ne fie de ajutor în luarea deciziilor.  Datele sunt foarte importante şi trebuie să ne asigurăm că avem tehnologiile necesare care să le analizeze pentru ca noi să le putem folosi cât mai eficient. </p>
      <p>♦ De asemenea, vom avea nevoie de parteneri de calitate care să ne fie alături, care să ştie ce să facă cu datele pe care le colectaţi.</p>
      <p>♦ Aşteptările clienţilor vor creşte. Trebuie să optimizăm bugetul pe care vrem să îl cheltuim pentru diferite canale media, pentru că ai opţiunea să foloseşti aceste tehnologii sau nu, dar este important să menţii o relaţie în timp real cu clienţii pentru a clădi încredere.</p>
      <figure>
        <img src="https://storage0.dms.mpinteractiv.ro/media/1/1481/21332/18553833/13/9-primul-panel.jpg"/>
      </figure>
      <p>
        <b>Horaţiu Vasilescu, CEO Bijuteriile Teilor</b>
      </p>
      <p>♦ Ne propunem să aducem cât mai mult din tehnologie în ruitina zilnică şi să devenim un brand regional şi global într-un orizont de 5 ani.</p>
      <p>♦ Businessul nostru este unul tradiţional şi specific. Am avut ieri o vânzare de 7.000 lei şi caut ca în fiecare săptămână să îi sun pe aceşti clienţi pentru a afla ce i-a „lăsat“ să cumpere online produse cu sume atât de mari.</p>
      <p>♦ Mă interesează să folosesc tehnologia pentru a afla ce anume nu fac bine pentru a putea face schimbări. Îmi doresc să scădem numărul persoanelor care nu au o interacţiune frumoasă cu noi. Mi-ar plăcea să pot şti ce trebuie să facem pentru fiecare persoană în parte pentru a oferi o experienţă bună.</p>
      <p>♦ Trebuie să fim cei care îmbrăţişează evoluţia. Trebuie să înţelegem că tableta va fi o comoditate peste 15 ani, trebuie să îmbrăţişăm ce va fi normalitate peste câţiva ani. Eficienţa digitalizării este reprezentată de circularea informaţiei care ajunge mult mai uşor la noi.</p>
      <p>
        <b>Raluca Odoleanu, head of globalcustomer acquisition Bitdifender</b>
      </p>
      <p>♦ SUA este piaţa noastră cea mai mare, acolo e cel mai mare apetit şi e cea mai mare înţelegere în ceea ce înseamnă securitate cibernetică.</p>
      <p>♦ Paradigma cu care ne confruntăm în anumite ţări, spre exemplu în România, este că lumea merge pe principiul că nu are nimeni ce să fure de la ei, dar hackerii, care nu targetează companii, atacă pe toată lumea.</p>
      <p>♦ Inteligenţa artificială este peste tot. Consider că este făcută pentru a spori creativitatea, pentru a da naştere la noi metode de a folosi inteligenţa artificială şi tehnologia, din creativitate umană se naşte tehnologia.</p>
      <p>♦ Cred că şi domeniul bijuteriilor poate avea beneficii din partea digitalizării, depinde de reputaţia pe care o ai în piaţă, care se construieşte din servicii, din atenţia pe care o ai asupra serviciului şi asupra consumatorului.</p>
      <p>
        <b>Adrian Mihai, managing partner FAN Courier</b>
      </p>
      <p>♦ Direcţia în care mergem este spre digitalizare. Digitalizarea a venit normal în compania noastră. Nu puteam să rămân în modul tradiţional pentru că am fi murit.</p>
      <p>♦ În acelaşi timp, digitalizarea nu este neapărat un şablon, fiecare trebuie să îşi personalizeze digitalizarea, iar în cadrul anumitor companii sunt diferenţe între ceea ce înseamnă digitalizare şi departament, trebuie să ştii ce anume este nevoie pentru fiecare departament.</p>
      <p>♦ Pentru antreprenor digitalizarea este un lucru extraordinar. Ne ajută să eficientizăm anumite zone, să reducem numărul de oameni şi să fim profitabili.</p>
      <p>♦ Nu văd un pericol în digitalizare. Cred că vor apărea noi joburi, noi posibilităţi şi cred că în continuare din ce în ce mai mulţi oameni lucrează în servicii şi poate o să lăsăm roboţii să lucreze în fabrici. Cred în digitalizare şi în ajutorul pe care ni-l poate oferi.</p>
      <p>
        <b>Călin Fusu, CEO Neogen (VIVRE)</b>
      </p>
      <p>♦ Bariera dintre digital-nedigital este din ce în ce mai subţire. Şi este clar că pentru a supravieţui pe piaţă trebuie să foloseşti tehnologia. Însă, lucrurile diferă de la un departament la altul, iar acest lucru l-aş lega de internaţionalizare. Folosind noile tehnologii, din ce în ce mai multe departamente vor putea fi accesate digitalizat, deci nu va mai fi nevoie să fii prezent în companie, nu vom mai avea nevoie de manageri.</p>
      <p>♦ Cred că suntem atât de departe încât nu văd pericole iminente pentru a accelera folosirea inteligenţei artificiale.</p>
      <p>♦ Peste 5 ani voi fi mai focusat. Cred că focusul este pe cum instituţionalizezi businessul pentru a nu depinde de anumite persoane. Idealul meu pentru o companie este să nu mai  aibă manager, să se conducă singură şi să se optimizeze singură.</p>
      <p>
        <b>Marina Udroiu, client solution manager GfK România</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/10/9-marina-udroiu.jpg"/>
      </figure>
      <p>♦ Schimbarea este un trend intens. Schimbarea este singura constantă. Stabilitatea este iluzorie. Sunt schimbări care se produc pentru că aşa ne dorim, pentru că sunt influenţate de noi, mai sunt şi cele care nu depinde de noi, dar aceste schimbări au impact şi peste ani.</p>
      <p>♦ Tehnologia nu doar evoluează într-un ritm ameţitor, dar şi adopţia ei de către toate segmentele de vâstă este foarte mare. Tehnologia vine cu multe beneficii, suntem mai eficienţi, mai rapizi, mai autonomi, mai dependenţi şi ne simţim mai în siguranţă, dar în acelaşi timp suntem şi mai vulnerabili.</p>
      <p>♦ La nivel global, economiile evoluează, ţările devin mai bogate, dar în acelaşi timp cresc şi disparităţile între state şi în interiorul statelor. Spre exemplu, România am constatat că suntem printre cele mai sărace ţări din Europa, a cincea ţară care are cele mai mari disparităţi. Nivelul salarial reprezintă 25% din media UE, iar preţurile medii de la noi reprezintă 66% din preţurile medii din UE, de unde putem concluziona că provocările zilnice sunt presiuni mari pe care trebuie să le gestionăm, ceea ce pune în umbră alte preocupări.</p>
      <p>♦ Românii tind spre a se duce către servicii şi produse de calitate superioară, dar suntem destul de sensibili la preţ şi, în continuare, preţul pe care îl plătim este foarte important. Ceea ce ne face să fim mai sceptici, să căutăm acele branduri care ne asigură că promisiunile se arată şi în produs.</p>
      <p>
        <b>Samantha Specchio, EMEA sales operations manager Google Marketing Platforms</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/16/9-samatha-specchio.jpg"/>
      </figure>
      <p>♦ Companiile trebuie să folosească instrumentele pe care Google le pune la dispoziţia lor aproape gratis.Google Cloud poate rezolva probleme de business prin faptul că înţelege obiceiurile oamenilor şi poate personaliza experienţa clientului.</p>
      <p>♦ Trebuie să încetăm să reacţionăm şi să începem să facem predicţii. Fiţi atenţi la ce date puteţi folosi pentru a face predicţii, lucrurile se mişcă atât de reprede încât avem nevoie de machine learning pentru a face predicţii.</p>
      <p>♦ Machine learning este un element transformativ care se schimbă în funcţie de cum regândim procesele. Evoluţia tehnologiilor a adus mai multe elemente pe care trebuie să le înţelegem pentru a putea fi competitivi pe piaţă.</p>
      <p>♦ Pentru a fi siguri că suntem pe calea cea bună trebuie să ne asigurăm că folosim tehnologiile de care avem nevoie.</p>
      <p>
        <b>Diana Olar, regional platforms partner manager CEE Google</b>
      </p>
      <figure>
        <img src="https://storage0.dms.mpinteractiv.ro/media/1/1481/21332/18553833/4/9-diana-olar.jpg"/>
      </figure>
      <p>♦ Lucrăm cu anumite companii cu ambiţii şi încercăm să învăţăm şi să vedem în perspectivă.</p>
      <p>♦ Brandurile au nevoie de experienţe cu însemnătate din partea clienţilor, pentru a putea folosi datele colectate mai apoi tot în beneficiul acestora. Datele colectate ne ajută să ajungem la informaţii care sunt utile pentru predicţii şi astfel putem oferi clienţilor ceea ce au nevoie. Sunt o cale de a deschide uşa spre noi oportunităţi şi noi tehnologii.</p>
      <p>♦ Din cauză că ecosistemul se schimbă, companiile încep să îşi pună întrebări despre cum pot atrage clienţi noi şi cum îi pot păstra. Pentru a atrage competenţe în cadrul companiilor, acestea încep să achiziţioneze alte companii care au competenţe ridicate şi care le pot creşte valoarea.</p>
      <p>♦ Ce face o companie să fie performantă pe piaţă din punctul de vedere al marketingului digital? Sunt 6 factori. Parteneriate strategice, competenţele ridicate, echipe agile, colectarea şi analizarea datelor, integrarea şi utilizarea noilor tehnologii, măsurarea acţiunilor.</p>
      <figure>
        <img src="https://storage0.dms.mpinteractiv.ro/media/1/1481/21332/18553833/12/9-panel-2.jpg"/>
      </figure>
      <p>
        <b>Florin Grozea, founder MOCAPP.NET</b>
      </p>
      <p>♦ Piaţa globală de influencer marketing creşte cu 150% an de an şi nu pare că această creştere să încetinească. Această piaţă e estimată la 10-15 milioane de dolari. Sumele sunt estimative pentru că de multe ori nu sunt încadrate la bugete pentru marketing, ele vin şi de la PR, din zona de media, uneori sunt „ascunse“ şi este greu să ştii o valoare exactă.</p>
      <p>
        <b>Dragoş Stanca, managing partner Think Digital Group</b>
      </p>
      <p>♦ Nu e nimic nou de fapt. Un lucru nou este accelerarea unor procese care erau oricum prezente în tot ce se întâmpla, datorită digitalizării. Singurele diferenţe masive sunt democratizarea informaţiei şi modul în care ajungem la public, respectiv la succes.</p>
      <p>♦ Cu bune şi rele, digitalizarea a dus şi la fake news şi la posibilitatea unor oameni influenţi de a se arăta. Oamenii devin instituţii media datorită tehnologiei.</p>
      <p>
        <b>Silviu Istrate, digital strategist MAINSTAGE/The Agency</b>
      </p>
      <p>♦ Există o schimbare de roluri. Sunt influenceri care pornesc singuri şi în 5 ani ajung să aibă instituţii media. Datorită tehnologiei, te filmezi cu telefonul acasă şi în 5 ani dezvolţi o companie de media.</p>
      <p>♦ E schimbarea paradigmei, am trecut de la brandcasting, adică de la ce dictează brandul să îţi placă, la oferirea de alternative. Prin folosirea datelor companiile ştiu ce reclame să ofere publicului şi ce produse astfel încât el nici nu mai trebuie să caute, trebuie doar să aleagă.</p>
      <p>
        <i>alexandra.cepareanu@zf.ro</i>
      </p>
    </article>
  </body>
</html>