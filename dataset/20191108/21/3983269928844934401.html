<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/vox-no-pot-vetar-periodistes-als-actes-de-campanya-segons-la-junta-electoral/noticia/2962036/"/>
    <meta property="og:site_name" content="CCMA"/>
    <meta property="article:published_time" content="2019-11-08T21:45:00+00:00"/>
    <meta property="og:title" content="Vox no podia vetar periodistes als actes de campanya, segons la Junta Electoral"/>
    <meta property="og:description" content="El partit d'Abascal ha presentat recurs al·legant que als mítings ja hi ha prou pluralitat i que no hi caben més periodistes"/>
  </head>
  <body>
    <article>
      <h1>Vox no podia vetar periodistes als actes de campanya, segons la Junta Electoral</h1>
      <h2>El partit d'Abascal ha presentat recurs al·legant que als mítings ja hi ha prou pluralitat i que no hi caben més periodistes</h2>
      <address><time datetime="2019-11-08T21:45:00+00:00">08 Nov 2019, 21:45</time> by <a rel="author">Redaccció</a></address>
      <p>Poques hores abans d'acabar la campanya, la Junta Electoral Central ha avisat Vox que no pot vetar periodistes que vulguin cobrir els actes públics de campanya, com ha fet la formació de Santiago Abascal.</p>
      <p>La JEC h<b>a estimat la reclamació del Grup Prisa</b>, el grup d'El País i la Cadena Ser, per la negativa del partit a acreditar els periodistes d'aquestes empreses.</p>
      <p>L'organisme argumenta que Vox no pot discriminar els mitjans de comunicació perquè <b>les persones i la col·lectivitat tenen dret a accedir a la informació</b>:</p>
      <blockquote>"El dret a comunicar i rebre lliurement informació veraç per qualsevol mitjà de difusió, que dimana de l'article 20.1.d) de la nostra Constitució, constitueix un dels pilars de la democràcia, com a garantia per a la formació d'una opinió pública lliure, i la seva titularitat correspon a la col·lectivitat i a cadascun dels seus membres."</blockquote>
      <p>Un altre argument de la Junta Electoral és el dret dels mitjans a informar, segons recull la Llei Electoral:</p>
      <blockquote>"Obliga els mitjans de comunicació de titularitat privada a informar respectant els principis de pluralisme, igualtat, proporcionalitat i neutralitat; ara bé, difícilment podrien complir-ho si les formacions polítiques contendents a les eleccions poguessin discriminar entre uns mitjans i altres a l'hora d'accedir als actes públics de campanya."</blockquote>
      <p> </p>
      <p>
        <b>Falta espai</b>
      </p>
      <p>Vox <b>ha recorregut la resolució</b>. Argumenten que la pluralitat informativa està garantida a tots els mítings de campanya i assegura que no té prou espai a la seu per acollir més periodistes durant la nit electoral.</p>
      <p>Al recurs, ha traslladat a la Junta Electoral la llista de mitjans de comunicació acreditats per seguir la nit electoral des de la seu. <b>El partit considera que amb aquests professionals ja es garanteix la pluralitat informativa</b>.</p>
      <p>A més al·lega problemes d'espai per acollir més periodistes. Segons l'organització, n'hi ha 150 acreditats per a la nit del 10N i té una llista d'espera de més de 40 persones, cosa que impediria donar accés al Grup Prisa.</p>
      <p>
        <b>Una desena de mitjans</b>
      </p>
      <p>Malgrat l'advertència de la Junta Electoral, no imposa cap sanció a Vox, com havia demanat la <a href="http://libertadinformacion.cc/">Plataforma en Defensa de la Llibertat d'Informació</a>, que també ha registrat una denúncia semblant a la del Grup Prisa.</p>
      <p>Fa referència a una desena de mitjans, ja que el veto també inclou<b> Público, ElDiario.es, La Marea, El Plural, Todo es mentira (Cuatro), El Español, El Mundo (excepte els periodistes Álvaro Carvajal i Javier Negre), El intermedio (laSexta), Infolibre i la revista Contexto</b>.</p>
      <p>En un comunicat, defensa el dret a la informació:</p>
      <blockquote>"En un estat democràtic, el dret a la ciutadania a estar informada és irrenunciable i imprescindible per a una participació política lliure, com garanteix la Constitució i més encara en període electoral."</blockquote>
      <p>La plataforma també mostra la seva preocupació perquè sigui un atac més general al periodisme:</p>
      <blockquote>"Que no sigui un fet aïllat sinó que es tracti d'una tàctica per visibilitzar una estratègia de confrontació amb el periodisme i el paper democràtic que desenvolupa."</blockquote>
      <p> </p>
    </article>
  </body>
</html>