<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545697.html/%D8%AD%D9%85%D8%A7%DB%8C%D8%AA-%D8%B1%D9%88%D8%B3%DB%8C%D9%87-%D8%A7%D8%B2-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-08T21:26:00+00:00"/>
    <meta property="og:title" content="حمایت روسیه از کاهش تعهدات برجامی ایران"/>
    <meta property="og:description" content="وزارت خارجه روسیه تاکید کرد که کاهش تعهدات برجامی ایران، هیچ‌گونه تهدیدی برای نظام عدم اشاعه هسته‌ای نیست."/>
  </head>
  <body>
    <article>
      <h1>حمایت روسیه از کاهش تعهدات برجامی ایران</h1>
      <address>
        <time datetime="2019-11-08T21:26:00+00:00">08 Nov 2019, 21:26</time>
      </address>
      <p>وزارت خارجه روسیه تاکید کرد که کاهش تعهدات برجامی ایران، هیچ‌گونه تهدیدی برای نظام عدم اشاعه هسته‌ای نیست.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از ایسنا، به نوشته رویترز، وزارت خارجه روسیه روز جمعه اعلام کرد که اقدام اخیر ایران مبنی بر کاهش تعهدات خود ذیل توافق جامع هسته‌ای ۲۰۱۵ با قدرت‌های جهانی هیچ تهدیدی را علیه نظام عدم اشاعه هسته‌ای روا نمی‌دارد.</p>
      <p>حسن روحانی روز سه‌شنبه در بخشی از سخنرانی‌اش در مراسم افتتاح رسمی کارخانه نوآوری آزادی با اعلام آغاز گام چهارم کاهش تعهدات برجامی ایران و با اشاره به اقدامات ایران برای کاهش تعهدات برجامی خود اظهار کرد: من امروز به سازمان انرژی اتمی می‌گویم که از فردا گام چهارم کاهش تعهدات برجامی را بردارد، البته پیشاپیش به ۱+۴ اعلام می‌کنم که فعالیت ما با نظارت آژانس انرژی اتمی خواهد بود. گام چهارم ما مانند سه گام دیگر قابل بازگشت است و اگر آن‌ها به تعهدات خود در اول ژانویه ۲۰۱۷ بازگردند ما هم به این تاریخ برمی‌گردیم.   وی ادامه داد: طبق برجام ۱۰۴۴ سانتریفیوژ در فردو داریم که قرار بود آن‌ها بچرخند، اما به آن‌ها گاز تزریق نکنیم، اما از فردا گازدهی را در فردو آغاز می‌کنیم. ما حساسیت‌های طرف مقابل را می‌دانیم و همچنین می‌دانیم که ممکن است آن‌ها سروصدا کنند، اما هر وقت آن‌ها به تعهدات خود عمل کردند این گام ما قابل بازگشت خواهد بود.   دیمیتری پسکوف سخنگوی کاخ ریاست جمهوری روسیه (کرملین) روز سه‌شنبه پس از آنکه ایران اعلام کرد گام چهارم برای کاهش اجرای تعهداتش در برجام را اجرایی می‌کند، گفت: روسیه نگرانی‌های تهران نسبت به تحریم‌ها را درک می‌کند، اما ما اقدام ایران (درخصوص برجام) را نیز نگران کننده می‌دانیم.   اتحادیه اروپا نیز روز سه‌شنبه نسبت به اعلام جدید ایران برای برداشتن گام جدید در راستای کاهش تعهدات برجامی‌اش ابراز نگرانی کرد. این اتحادیه همچنین خواستار بازگشت کامل ایران به تعهداتش در توافق هسته‌ای ۲۰۱۵ شد.   دومینیک راب، وزیر امور خارجه انگلیس روز سه‌شنبه در واکنش به اعلام ایران در خصوص اجرای گام چهارم کاهش تعهدات برجامی گفت: اقدامات اخیر ایران به وضوح توافق هسته‌ای را نقض می‌کند و تهدیدی علیه امنیت ملی ما محسوب می‌شود.   امانوئل مکرون، رئیس جمهور فرانسه نیز در این خصوص گفت: من فکر می‌کنم این اولین بار است که ایران به گونه‌ای آشکار و بی‌پرده تصمیم گرفته است که از برجام خارج شود که این نشان‌دهنده یک تغییر موضع اساسی است.   مایک پمپئو، وزیر امور خارجه آمریکا روز پنجشنبه در واکنش به گام چهارم کاهش تعهدات برجامی ایران در بیانیه‌ای مدعی شد: فعالیت‌های حساس اشاعه هسته‌ای ایران این نگرانی را ایجاد می‌کنند که ایران گزینه دستیابی سریع به سلاح هسته‌ای بیابد.   مورگان اورتاگوس سخنگوی وزارت خارجه آمریکا روز پنج‌شنبه در توییتی نوشت: تشدید تنش‌های هسته‌ای اخیر ایران نشانگر اهداف نظام ایران برای اخاذی از جامعه بین‌المللی به منظور وادار کردن آن‌ها به پذیرش تروریسم و خشونت این نظام است آن هم درحالی که تمامیت ارضی همسایگانش نقب می‌زند. ایالات متحده از تمامی کشور‌ها می‌خواهد تا این رفتار‌ها را نپذیرند و فشار را علیه ایران افزایش دهند.   وی که کشورش با بر سر کار آمدن دونالد ترامپ، رییس جمهور ایالات متحده برجام را کاملا نقض کرد افزود: حال زمان آن رسیده است که تمامی کشور‌ها اخاذی هسته‌ای ایران را نپذیرند و اقداماتی جدی را برای افزایش فشار علیه این کشور اتخاذ کنند. تحریک‌های مداوم و متعدد جمهوری اسلامی ایران نیازمند چنین اقدامی است.   هایکو ماس، وزیر امور خارجه آلمان روز چهارشنبه مدعی شد: این مسئله غیرقابل قبول است. این گام با تعهدات ایران ذیل توافق هسته‌ای در تضاد است. ایران با این کار توافق هسته‌ای را در خطر قرار می‌دهد. ما قویا از ایران می‌خواهیم تا از تمامی اقدامات خود که از ماه جولای انجام داده، بازگردد و پایبندی کامل به تعهدات خود را از سربگیرد.   یوشیهیده سوگا، وزیر کابینه ژاپن روز چهارشنبه در واکنش به آغاز گام چهارم کاهش تعهدات برجامی ایران گفت که توکیو، با وجود تصمیم اخیر ایران برای از سر گرفتن غنی‌سازی اورانیوم هر اقدام دیپلماتیکی را برای کاهش تنش میان آمریکا و ایران انجام خواهد داد.   استفان دوجاریک، سخنگوی آنتونیو گوترش، دبیرکل سازمان ملل روز چهارشنبه در اینباره گفت: ما از گازدهی ایران به سانتریفیوژ‌های تاسیسات فردو اطلاع داریم. سازمان ملل از تمامی طرفین می‌خواهد از توافق هسته‌ای ۲۰۱۵ حمایت کنند که دستاوردی بزرگ در عدم اشاعه هسته‌ای محسوب می‌شود و به حفظ صلح و امنیت منطقه‌ای و بین‌المللی کمک می‌کند.   سخنگوی آژانس بین‌المللی انرژی اتمی پس از آن‌که سازمان انرژی اتمی کشورمان اعلام کرد گازدهی به سانتریفیوژ‌های تاسیسات فردو را آغاز کرده است، گفت: ما از اخبار امروز رسانه‌ها درباره [تاسیسات هسته‌ای]فردو مطلع هستیم. بازرسان آژانس در محل هستند و هرگونه فعالیت مرتبط را به مقر آژانس بین‌المللی انرژی اتمی در وین گزارش خواهند داد.</p>
    </article>
  </body>
</html>