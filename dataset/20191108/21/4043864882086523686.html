<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/8/7231438/"/>
    <meta property="og:site_name" content="Українська правда"/>
    <meta property="article:published_time" content="2019-11-08T21:44:15+00:00"/>
    <meta property="og:title" content="США розкритикували Німеччину за &quot;Північний потік-2&quot;"/>
    <meta property="og:description" content="Державний секретар США Майк Помпео нагадав Німеччині, що США виступає проти будівництва газопроводу “Північний потік-2” та залежності ФРН від російських енергоносіїв."/>
  </head>
  <body>
    <article>
      <h1>США розкритикували Німеччину за "Північний потік-2"</h1>
      <address>
        <time datetime="2019-11-08T21:44:15+00:00">08 Nov 2019, 21:44</time>
      </address>
      <p>Державний секретар США Майк Помпео нагадав Німеччині, що США виступає проти будівництва газопроводу "Північний потік-2" та залежності ФРН від російських енергоносіїв.</p>
      <p><b>Джерело:</b> <a href="https://www.dw.com/uk/%D0%BF%D0%BE%D0%BC%D0%BF%D0%B5%D0%BE-%D1%80%D0%BE%D0%B7%D0%BA%D1%80%D0%B8%D1%82%D0%B8%D0%BA%D1%83%D0%B2%D0%B0%D0%B2-%D0%BD%D1%96%D0%BC%D0%B5%D1%87%D1%87%D0%B8%D0%BD%D1%83-%D0%B7%D0%B0-%D0%BF%D1%96%D0%B2%D0%BD%D1%96%D1%87%D0%BD%D0%B8%D0%B9-%D0%BF%D0%BE%D1%82%D1%96%D0%BA-2/a-51173690?maca=uk-Twitter-sharing">Deutsche Welle</a> з посиланням на заяву Помпео під час виступу в берлінському Фонді Кербера у п'ятницю, 8 листопада, перед зустріччю з канцлеркою ФРН Ангелою Меркель.</p>
      <p><b>Пряма мова: </b>"Ми не хочемо, щоб енергозабезпечення Європи залежало від Володимира Путіна".</p>
      <p><b>Деталі: </b>Під час виступу державний секретар США звернув увагу на авторитарні тенденції в Росії та Китаї та заявив, що Німеччина повинна боротися заради свободи у світі спільно з США.</p>
      <p>Помпео також застеріг Німеччину від використання обладнання китайського телекомунікаційного концерну Huawei при створенні мобільних мереж 5G. Ексочільник ЦРУ Помпео нагадав, що США підозрюють китайський концерн у пормисловому шпигунстві.</p>
      <p>Втім, незадовго до цього, під час зустрічі з новопризначеною головою Єврокомісії Урсулою фон дер Ляєн, Меркель зазначила, що уряд ФРН підвищить вимоги безпеки під час розбудови мережі 5G, але не виключатиме окремі підприємства з участі у цьому процесі.</p>
      <p>
        <b>Передісторія:</b>
      </p>
      <ul>
        <li>Німецький законодавчий орган Бундестаг намагається проголосувати за поправки, які б дозволили газопроводу "<a href="https://www.pravda.com.ua/news/2019/11/8/7231329/">Північний потік-2</a>" обійти газову директиву Європейського Союзу.</li>
        <li>Україна <a href="https://www.pravda.com.ua/news/2019/11/8/7231323/">закликала</a> Бундестаг не підтримувати ці поправки.</li>
        <li>6 листопада стало відомо, що німецька правляча коаліція розробила новий закон, який має захистити споруджуваний газопровід <a href="https://www.pravda.com.ua/news/2019/11/6/7231135/">Північний потік-2</a> від посилених правил оновленої газової директиви ЄС.  </li>
        <li>Минулого тижня Данія <a href="https://www.eurointegration.com.ua/news/2019/10/30/7102448/">дала свою згоду</a> на прокладення газового маршруту Північний потік-2. Євродепутат зазначив, що тепер можна лише намагатися затримувати реалізацію цього проєкту.</li>
      </ul>
      <related>
        <a href="https://www.pravda.com.ua/news/2019/11/8/7231381/"/>
        <a href="https://www.eurointegration.com.ua/news/2019/11/8/7102798/"/>
        <a href="https://www.pravda.com.ua/news/2019/11/8/7231348/"/>
      </related>
    </article>
  </body>
</html>