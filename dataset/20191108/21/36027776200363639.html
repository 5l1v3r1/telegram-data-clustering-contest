<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://daryo.uz/2019/11/08/daryo-oqshomi-abdulla-qayerda-mirziyoyevning-buxanka-narxi-boyicha-topshirigi-isuzu-avtobuslarining-fojiali-poygasi-va-8-noyabrning-boshqa-muhim-xabarlari/?utm_source=Telegram_Bot"/>
    <meta property="og:site_name" content="Daryo"/>
    <meta property="article:published_time" content="2019-11-08T21:00:00+00:00"/>
    <meta property="og:title" content="“Daryo” oqshomi: Abdulloh qayerda, Mirziyoyevning buxanka narxi bo‘yicha topshirig‘i, Isuzu avtobuslarining fojiali poygasi va 8-noyabrning boshqa muhim xabarlari"/>
    <meta property="og:description" content="Kunning e’tiborga molik voqea-hodisalari dayjesti bilan “‘Daryo’ oqshomi”da tanishing"/>
  </head>
  <body>
    <article>
      <h1>“Daryo” oqshomi: Abdulloh qayerda, Mirziyoyevning buxanka narxi bo‘yicha topshirig‘i, Isuzu avtobuslarining fojiali poygasi va 8-noyabrning boshqa muhim xabarlari</h1>
      <address>
        <time datetime="2019-11-08T21:00:00+00:00">08 Nov 2019, 21:00</time>
      </address>
      <p><b>Abdulloh qayerda?</b> Bugun bu savol <a href="https://daryo.uz/2019/11/08/yoshlar-ittifoqi-qayerdaligini-iib-ham-bilmaydigan-abdulloh-boyicha-rasmiy-bayonot-berdi/">Yoshlar Ittifoqi</a> va <a href="https://daryo.uz/2019/11/08/adolat-sdp-iibga-ketib-uyga-qaytmagan-20-yoshli-abduloh-tohirov-voqeasiga-munosabat-bildirdi/">“Adolat” sotsial-demokratik partiyasi</a> vakillari tomonidan berildi. Lekin javob hali ham yo‘q. Hatto Abdullohning ishi bilan qaysi idora shug‘ullanayotganini ham ochiq ayta olishmayapti. Aytish <a href="https://t.me/muhrim/815">mumkinmasdir-da</a>, nachora.</p>
      <p><b>Shavkat Mirziyoyev buxankaning tannarxini tushirish bo‘yicha <a href="https://daryo.uz/2019/11/08/shavkat-mirziyoyev-non-tannarxini-tushirish-boyicha-korsatma-berdi/">ko‘rsatma berdi</a>.</b> Kuni kecha Qoraqalpog‘iston va Surxondaryoda buxankaning narxi 2—2,5 ming so‘mga chiqib ketgani haqida yozilgandi. Prezidentning ko‘rsatmasi haqidagi xabar paydo bo‘lishi bilan Qoraqalpog‘istonda narx <a href="https://daryo.uz/2019/11/08/qoragalpogistonda-non-narxi-1500-somdan-sotilishi-nazoratga-olindi/">1500 so‘m bo‘lib qolibdi</a>.</p>
      <p><b>“15 yoshida ona bo‘lgan o‘quvchi qiz va chaqalog‘i haqida darhol xabar berilgan”</b>, deya viloyat IIBga <a href="https://daryo.uz/2019/11/08/15-yoshida-ona-bolgan-oquvchi-qiz-va-chaqalogi-haqida-darhol-xabar-berilgan-qashqadaryo-sogliqni-saqlash-boshqarmasi-iib-tarqatgan-malum/">raddiya bermoqda</a> Qashqadaryo sog‘liqni saqlash boshqarmasi. Yodingizda bo‘lsa, Kosonda uch yigit bilan jinsiy aloqada bo‘lgan o‘quvchi 2018 yil mayida ona bo‘lgani haqida <a href="https://daryo.uz/2019/11/05/kosonda-oquvchi-qiz-15-yoshida-ona-boldi-maktab-rahbariyati-tuman-xtb-va-tuguruqxona-masullari-hodisani-bir-yildan-ortiq-yashirgan/">yozilgan edi</a>.</p>
      <p><b>2019-yilning yanvaridan oktabriga qadar — 10 oy davomida necha kishiga Toshkent shahar propiskasi berilgani ma’lum qilindi.</b> <a href="https://daryo.uz/2019/11/08/otgan-on-oy-davomida-necha-kishiga-toshkent-shahar-propiskasi-berilgani-malum-qilindi/">“Baxtlilar” soni 30 mingdan ziyod</a>. Ichki ishlar vazirligi vakilining <a href="https://daryo.uz/2019/11/08/iiv-vakili-ozbekistonda-1-2-yil-ichida-propiska-deyarli-kotarilmaydigan-masalaga-aylanishini-aytdi/">so‘zlariga ko‘ra</a>, O‘zbekistonda 1—2 yil ichida propiska deyarli ko‘tarilmaydigan masalaga aylanadi (tahdidga o‘xshab yangrayapti-yu bu gap, lekin yaxshilikdan umid qilamiz).</p>
      <figure>
        <img src="https://s.daryo.uz/wp-content/uploads/2019/11/isuzu-1-1.jpg"/>
        <figcaption>Toshkent viloyatida boshqa avtobus bilan poyga o‘ynab, ag‘darilgan Isuzu avtobusi.<br/>Foto: IIV huzuridagi Tergov departamenti</figcaption>
      </figure>
      <p><b>Halok bo‘ldi, halok bo‘ldi, halok bo‘ldi.</b> Toshkent viloyatida ikki Isuzu avtobuslarining poygasi oqibatida avtobuslar ag‘darilib ketdi, bir kishi <a href="https://daryo.uz/2019/11/08/toshkent-viloyatida-ikki-isuzu-ishtirokida-sodir-bolgan-ythda-bir-kishi-halok-boldi/">halok bo‘ldi.</a> Namanganda mast erkak avtomashina olib qochib, YTH oqibatida <a href="https://daryo.uz/2019/11/08/namanganda-mast-erkak-avtomashina-olib-qochib-yth-oqibatida-vafot-etdi/">vafot etdi</a>. Farg‘onada nosoz isitish moslamasi tufayli uy yonib ketdi, oqibatda <a href="https://daryo.uz/2019/11/08/fargonada-nosoz-isitish-moslamasi-tufayli-uy-yonib-ketdi-yongin-oqibatida-1-yoshli-qizcha-halok-boldi/">1 yoshli qizcha halok bo‘ldi</a>. Ryazanda o‘zbekistonlik quruvchi yuqori qavatdan yiqilib <a href="https://daryo.uz/2019/11/08/ryazanda-ozbekistonlik-quruvchi-yuqori-qavatdan-yiqilib-halok-boldi/">halok bo‘ldi</a>.</p>
      <p><b>O‘zbekiston Tashqi ishlar vazirligi Qozog‘istonga ketayotgan o‘zbekistonliklarni <a href="https://daryo.uz/2019/11/08/tiv-qozogistonga-ketayotgan-ozbekistonliklarni-noqulay-ob-havo-sharoitidan-ogohlantirdi/">noqulay ob-havo sharoitidan ogohlantirdi</a>:</b> qo‘shni mamlakatda qattiq sovuq tushib, qor yog‘ishi kutilmoqda, shu bois ehtiyot choralarni ko‘rish kerak — yana 2018-yil yanvaridagi kabi Aqto‘be fojialari takrorlanmasin. Aytmoqchi, Qozog‘istondagi bu sovuqlar 10-noyabrdan <a href="https://daryo.uz/2019/11/08/ozbekistonga-10-noyabr-kuni-qozogistondan-sovuq-havo-oqimi-kirib-keladi/">O‘zbekistonga ko‘chishi mumkin</a>.</p>
      <p><b>O‘zbekistonda yana nima yangiliklar?</b> O‘zbekistonda havo hujumiga qarshi raketa amalda <a href="https://daryo.uz/2019/11/08/ozbekistonda-havo-hujumiga-qarshi-raketa-amalda-muvaffaqiyatli-qollanildi-fotovideo/">muvaffaqiyatli qo‘llanildi</a>. Maktab o‘quvchilarini davlat imtihonidan ozod qilish huquqini beradigan <a href="https://daryo.uz/2019/11/08/ozbekistonda-maktab-oquvchilarini-davlat-imtihonidan-ozod-qilish-huquqini-beradigan-kasalliklar-royxati-kengaytirildi/">kasalliklar ro‘yxati kengaytirildi</a>. MIB o‘z faoliyati davomida <a href="https://daryo.uz/2019/11/08/mib-oz-faoliyati-davomida-eng-qimmat-uyni-kimoshdi-savdosiga-qoydi-foto/">eng qimmat uyni</a> kimoshdi savdosiga qo‘ydi. Olmazorda ikki haydovchi o‘rtasida yuzaga kelgan janjalda ulardan biri <a href="https://daryo.uz/2019/11/08/olmazorda-2-haydovchi-ortasida-yuzaga-kelgan-janjalda-ulardan-biri-plastmassa-topponcha-oqtaldi/">plastmassa to‘pponcha o‘qtaldi</a>. Soxta Italiya pasporti bilan O‘zbekistonga kirishga uringan <a href="https://daryo.uz/2019/11/08/soxta-italiya-pasporti-bilan-ozbekistonga-kirishga-uringan-eronliklar-qolga-olindi/">eronliklar qo‘lga olindi</a>. Pekindan Toshkentga uchayotgan Uzbekistan Airways samolyoti Xitoy aeroportiga <a href="https://daryo.uz/2019/11/08/pekindan-toshkentga-uchayotgan-uzbekistan-airways-samolyoti-xitoy-aeroportiga-favqulodda-qondi/">favqulodda qo‘ndi</a>. TikTok O‘zbekistonda eng ko‘p yuklanayotgan mobil dasturlar <a href="https://daryo.uz/2019/11/08/tiktok-ozbekistonda-eng-kop-yuklanayotgan-mobil-dasturlar-top-5-ligiga-kirdi/">Top-5 ligiga kirdi</a>.</p>
      <p><b>Jahonda-chi, jahonda nima gap?</b> Bishkekdagi kafelardan birida portlash <a href="https://daryo.uz/2019/11/08/qirgiziston-poytaxti-bishkek-shahridagi-kafelardan-birida-portlash-yuz-berdi-fotovideo/">yuz berdi</a> — kamida 13 kishi jabrlangan deyishyapti. Alibaba asoschisi Jek Ma ketma-ket ikkinchi yil <a href="https://daryo.uz/2019/11/08/jek-ma-qatorasiga-ikkinchi-yil-xitoyning-eng-badavlat-kishilari-royxatida-yetakchilik-qildi/">Xitoyning eng badavlat odamiga</a> aylandi. Afg‘oniston rasmiylari Tojikiston—O‘zbekiston chegarasidagi postga hujum qilgan IShID jangarilari Tojikistonga <a href="https://daryo.uz/2019/11/08/rasmiy-kabul-ishid-terrorchilarining-afgonistondan-tojikistonga-otganini-inkor-etdi/">Afg‘onistondan o‘tganini inkor etdi</a> (ha, biz ham shubha qilib turgandik o‘zi). Rossiyada xitoyliklarga nisbatan bosqinchilik qilgan O‘zbekiston va Tojikiston fuqarolariga <a href="https://daryo.uz/2019/11/08/rossiyada-xitoyliklarga-nisbatan-bosqinchilik-qilgan-ozbekiston-va-tojikiston-fuqarolariga-sud-hukmi-oqildi/">sud hukmi o‘qildi</a>.</p>
      <p><b>Bu materialni o‘qishni esa qat’iy tavsiya qilamiz:</b> <a href="https://daryo.uz/2019/11/08/bolalarimning-yaxshi-yashashi-uchun-ishlashga-majburman-aravakash-kishi-hikoyasi/">“Aravakashlik qilib, qizimni ToshMIda o‘qitdim”. Aravakash amaki hikoyasi</a>.</p>
    </article>
  </body>
</html>