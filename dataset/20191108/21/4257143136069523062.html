<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/08/a-kormanyfo-szerint-torokorszag-nelkul-nem-lehet-megallitani-az-europa-fele-tarto-migransokat-a-nap-hirei"/>
    <meta property="og:site_name" content="infostart"/>
    <meta property="article:published_time" content="2019-11-08T21:06:33+00:00"/>
    <meta property="og:title" content="A kormányfő szerint Törökország nélkül nem lehet megállítani az Európa felé tartó migránsokat - a nap hírei"/>
    <meta property="og:description" content="Jövő csütörtökön hallgatják meg az új francia, magyar és román biztosjelöltet az Európai Parlamentben. Adómentessé tenné az otthoni pálinkafőzést 50 literig az uniós tagállamok többsége."/>
  </head>
  <body>
    <article>
      <h1>A kormányfő szerint Törökország nélkül nem lehet megállítani az Európa felé tartó migránsokat - a nap hírei</h1>
      <address><time datetime="2019-11-08T21:06:33+00:00">08 Nov 2019, 21:06</time> by <a rel="author">Infostart</a></address>
      <h3>Jövő csütörtökön hallgatják meg az új francia, magyar és román biztosjelöltet az Európai Parlamentben. Adómentessé tenné az otthoni pálinkafőzést 50 literig az uniós tagállamok többsége.</h3>
      <p>A kormányfő szerint az ellenzéki pártok nem tudják, vagy nem akarják megérteni, hogy Törökország nélkül az Európa és Magyarország felé tartó milliós migráns-áradatot nem lehet megállítani. Orbán Viktor a Kossuth Rádióban azt mondta: Magyarország jelentős támogatást nyújt kurd közösségeknek. Hozzátette: a kormánynak az a dolga, hogy a térségben egyensúlyt tudjon teremteni.</p>
      <p>A külügyminiszter szerint jó kezekbe került a bővítés ügye azzal, hogy a magyar uniós biztos portfóliója lesz a terület. Szijjártó Péter Genfben, a Nyugat-Balkánról rendezett tanácskozáson kijelentette: azzal, hogy magyar biztos fogja felügyelni a bővítést, új lendületet kaphat ez az európai uniós politika.</p>
      <p>Jövő csütörtökön hallgatják meg az új francia, magyar és román biztosjelöltet az Európai Parlamentben, ha a jogi szakbizottság nem állapít meg esetükben összeférhetetlenségeket. A teljes biztosi testületről a tervek szerint november 27-én szavaz az EP.</p>
      <p>Új javaslatot készít az unió migrációs politikájának átalakítására a hamarosan hivatalba lépő Európai Bizottság – jelentette be a testület megválasztott elnöke. Ursula von der Leyen kiemelte: az uniónak világszerte példaképpé kell válnia a migrációs folyamatok hatékony irányításában.</p>
      <p>Az otthoni pálinkafőzés adómentességéről egyeztettek ismét az Európai Unió pénzügyminiszterei. Varga Mihály magyar tárcavezető a brüsszeli ülés után elmondta: a tagországok többsége támogatja, hogy egy háztartásban évente 50 liter gyümölcspárlatot lehessen előállítani jövedéki adó megfizetése nélkül.</p>
      <p>Világviszonylatban is jelentősek a pilóta nélküli légi járművek alkalmazási lehetőségei és gazdasági hatásai - mondta az innovációs és technológiai miniszter. Palkovics László a HungaroControl budapesti drónkonferenciáján kiemelte: a technológia munkahelyteremtő hatása 100 ezres nagyságrendű lehet.</p>
      <p>Kapcsolattartó irodát nyit Magyarországon az Európai Repülésbiztonsági Ügynökség. Az innovációs minisztérium szerint megállapodásnak köszönhetően a repülésbiztonság még magasabb szintje biztosítható Magyarországon.</p>
      <p>Újabb pályázatokat írnak ki családbarát szülészetek kialakítására, erre a második körben 3,4 milliárd forint áll rendelkezésre. Kásler Miklós, az emberi erőforrások minisztere elmondta: a pénzt infrastruktúrafejlesztésre, eszközbeszerzésre fordíthatják az intézmények.</p>
      <p>Októberben 2,9 százalékkal emelkedtek a fogyasztói árak az egy évvel korábbiakhoz képest. Havi szinten 0,6 százalék volt az infláció. A Központi Statisztikai Hivatal jelentése szerint az elmúlt egy évben a dohányáruk és az élelmiszerek ára emelkedett jelentős mértékben.</p>
      <p>Szeptemberben 11,1 százalékkal nőtt az ipari termelés az egy évvel korábbival összevetve. A legnagyobb súlyú járműgyártásban, illetve a számítógép, elektronikai, optikai termék gyártásában jelentősen gyorsult a növekedés éves üteme.</p>
      <p>A Magyarországon, illetve a leánybankok országaiban tapasztalható kedvező gazdasági környezet segítette az OTP csoport több mint 50 százalékos emelkedését a harmadik negyedévben – mondta a pénzintézet vezérigazgató-helyettese. Bencsik László az OTP gyorsjelentése után kiemelte, hogy sikeres a babaváróhitel, a szerződések alapján 45 százalékos a bank piaci részesedése.</p>
      <p>Az idén 8-9 százalékkal nőhet a Richter csoportszintű árbevétele euróban számolva - mondta a társaság vezérigazgatója a negyedéves eredményeket értékelve. Orbán Gábor hozzátette, hogy az orosz és a kínai piacon egész évben csökkenést várnak, miközben Kelet-Európában stabil forgalom jöhet.</p>
      <p>A külföldi választókörök megnyitásával megkezdődött a romániai elnökválasztás. Ha a 14 jelölt egyike sem szerzi meg a névjegyzékben szereplő választók több mint felének támogatását, akkor november 24-én második fordulót rendeznek.</p>
      <p>Törökország hétfőn megkezdi az Iszlám Állam elfogott külföldi harcosainak hazatelepítését az európai országokba. A török hatóságok 1200 külföldit tartanak fogva, akik Irakban és Szíriában harcoltak.</p>
      <p>Nyilvánosságra hozták a brit hatóságok annak a 39 embernek a nevét és életkorát, akit október végén találtak holtan egy bolgár rendszámú kamion hűtőkonténerében. Az már korábban kiderült, hogy Vietnámból indultak útnak, hamis kínai útlevéllel.</p>
      <p>Az amerikai elnöknek 2 millió dollár büntetést kell fizetnie, mert az alapítványát magáncélokra használta. Donald Trump peren kívül egyezett meg a New York-i ügyészséggel.</p>
    </article>
  </body>
</html>