<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/politica/Rivera-Barcelona-Vull-Espanya-Cs_0_2340366163.html"/>
    <meta property="og:site_name" content="Ara.cat"/>
    <meta property="article:published_time" content="2019-11-08T21:01:45+00:00"/>
    <meta property="og:title" content="Rivera braceja contra el fracàs a Barcelona: &quot;Vull posar Espanya al davant, perquè Cs és Espanya&quot;"/>
    <meta property="og:description" content="Cs s'encomana al &quot;sí que es pot&quot; en l'acte de fi de campanya"/>
  </head>
  <body>
    <article>
      <h1>Rivera braceja contra el fracàs a Barcelona: "Vull posar Espanya al davant, perquè Cs és Espanya"</h1>
      <h2>Cs s'encomana al "sí que es pot" en l'acte de fi de campanya</h2>
      <address>
        <time datetime="2019-11-08T21:01:45+00:00">08 Nov 2019, 21:01</time>
      </address>
      <p>Els ànims a Ciutadans estan en sintonia amb els últims sondejos. Tot i la insistència dels membres del partit de no fer cas a les enquestes –que els deixen per sota de Vox–, l'optimisme és "moderat", admetia una veu en un acte. D'aspirar a vèncer Pablo Casado el 28-A –es va quedar a només 200.000 vots del PP–, el líder de la formació, Albert Rivera, ha passat aquest divendres a entonar el discurs de la resistència en un míting en camp propi. Des del Palau de Congressos de Barcelona –en una sala que no es va omplir– el dirigent taronja ha tancat la campanya recordant els orígens del partit, que s'enfronta a la seva possible primera gran derrota a les portes del 10-N.</p>
      <p>"Recordeu quan vam treure tres escons a Catalunya i cridàvem "<i> Toma tres, TV3</i>"?, ha preguntat Rivera als seus. "Ara algú ens frenarà dient que no es pot? Sí que es pot", ha dit insistint en el lema popularitzat per Podem. En l'intent per convertir-se en hegemònic a Espanya, fonts internes lamentaven un abandonament del partit a Catalunya el 28-A. Escorant la formació a la dreta, va fer créixer la tensió entre els quadres catalans, que temien perdre les posicions que el 21-D havien guanyat al PSC. De fet, el 28-A Cs va acabar obtenint 600.000 vots menys que a les catalanes del 2017.</p>
      <p>Però en aquesta campanya Rivera ha rectificat i ha tornat a convertir Catalunya  en escenari central des d'on ha buscat respondre a la sentència de l'1-O. "S'ha d'anar als llocs on és més difícil defensar la llibertat", ha dit. La resposta unionista al veredicte al Suprem i als aldarulls han donat aire a la formació i li han permès de presumir d'haver viscut el conflicte català sobre el terreny –tant Rivera com la candidata per Barcelona, Inés Arrimadas, han fet política al Parlament de Catalunya a diferència de Casado i el líder de Vox, Santiago Abascal–. Des d'aquest ascendent, Rivera ha buscat erigir-se en la veu del constitucionalisme. "Els votants del PSOE, PP i Vox no em semblen enemics sinó compatriotes", ha dit. "Jo vull posar Espanya al davant, perquè Cs és Espanya", ha insistit competint amb els conservadors –que s'han reivindicat com a garantia d'ordre davant les mobilitzacions independentistes– i Vox, que ofereix mà dura. El dirigent taronja ha evitat referir-se directament al partit d'extrema dreta, en la línia de tota la campanya. Amb tot, ha cridat a construir un país liderat per gent "moderada": "No voteu amb odi, amb por o amb resignació, voteu amb il·lusió", ha demanat.</p>
      <p>Rivera ha tornat a casa també pel que fa al discurs de la regeneració democràtica i com a força facilitadora de la governabilitat, que el va portar al Congrés el 2015. "Els espanyols es mereixen treure els xoriços ibèrics per posar els liberals ibèrics", ha recalcat: "Al bipartidisme li encantaria que Cs no hi fos".  </p>
      <h3>Un lideratge contra les cordes</h3>
      <p>El líder de Cs s'enfronta a la possibilitat de patir un daltabaix electoral en plena crisi interna. L'anunci de la fi del veto a Pedro Sánchez que Cs va fer abans de la nova convocatòria electoral, exhibint disposició a arribar a acords novament amb el PSOE, va ajudar a rebaixar la tensió. Amb tot, la ferida encara no està tancada i uns resultats molt dolents podrien posar Rivera novament contra les cordes. També Arrimadas patiria un desgast: quan va guanyar les eleccions el 21-D va sonar com a possible futura substituta de Rivera. Tanmateix, si les enquestes més pessimistes es compleixen, el seu salt a Madrid quedarà qüestionat. "Aquesta campanya fa olor de remuntada", prometia la candidata aquesta tarda.</p>
      <p>Però l'ambició de Cs el 28-A de convertir-se en primer partit de l'oposició al PSOE ara sona com una melodia llunyana. A poques hores del veredicte de les urnes, la formació s'encomana a una sorpresa d'última hora amb l'esperança de retenir prou suports per poder influir en el pròxim executiu.</p>
    </article>
  </body>
</html>