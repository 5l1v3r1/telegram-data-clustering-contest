<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/michael-bloomberg-rozwaza-start-w-wyborach-prezydenckich,984064.html"/>
    <meta property="og:site_name" content="TVN24"/>
    <meta property="article:published_time" content="2019-11-08T21:31:20+00:00"/>
    <meta property="og:title" content="Ósmy najbogatszy Amerykanin rozważa start w wyborach prezydenckich"/>
    <meta property="og:description" content="Były burmistrz Nowego Jorku, miliarder i filantrop Michael Bloomberg rozważa start w wyborach prezydenckich w 2020 roku, ponieważ obawia się, że żaden ze startujących demokratów nie jest w stanie p..."/>
  </head>
  <body>
    <article>
      <h1>Ósmy najbogatszy Amerykanin rozważa start w wyborach prezydenckich</h1>
      <address><time datetime="2019-11-08T21:31:20+00:00">08 Nov 2019, 21:31</time> by <a rel="author">tmw/tr</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/64dd30bc-b869-449c-90bb-9bd83f098975-480p.mp4"/>
        <figcaption>Michael Bloomberg rozważa udział w walce o prezydenturę USA (wideo archiwalne)<cite>Foto: PAP/EPA/SHAWN THEW | Video: Reuters Archive</cite></figcaption>
      </figure>
      <h3>Były burmistrz Nowego Jorku, miliarder i filantrop Michael Bloomberg rozważa start w wyborach prezydenckich w 2020 roku, ponieważ obawia się, że żaden ze startujących demokratów nie jest w stanie pokonać Donalda Trumpa - poinformował w piątek rzecznik Bloomberga Howard Wolfson.</h3>
      <p>Bloomberg jest założycielem i szefem agencji informacyjnej Bloomberg; był początkowo demokratą, potem odszedł z Partii Demokratycznej i przystąpił do republikanów, ubiegając się w 2001 roku o urząd burmistrza Nowego Jorku; jednak porzucił również republikanów i został ponownie demokratą, stał się też obiektem ataków ze strony republikanów jako zwolennik ograniczenia dostępu do broni.</p>
      <related>
        <a href="https://www.tvn24.pl/wiadomosci-ze-swiata,2/bloomberg-znow-demokrata-ostrzega-przed-tymi-ktorzy-zagrazaja-konstytucji,875152.html"/>
      </related>
      <p>Informację o ewentualnych ambicjach prezydenckich Bloomberga skomentował Donald Trump: "Mały Michael poniesie porażkę (...). Nie ma tego, czego potrzeba, by odnieść sukces" - powiedział prezydent.</p>
      <h3>Nie ma ostatecznej decyzji</h3>
      <p>Bloomberg nie podjął ostatecznej decyzji w sprawie startu w wyborach, wiadomo jednak, że w ostatnich tygodniach prowadził rozmowy z prominentnymi politykami Partii Demokratycznej na temat szans poszczególnych demokratycznych kandydatów na pokonanie Trumpa - pisze Reuters.</p>
      <p>Wolfson poinformował w komunikacie, że Bloomberg "jest coraz bardziej zaniepokojony tym, że obecna pula kandydatów (demokratycznych) nie jest w stanie" pokonać Trumpa, który jego zdaniem "stanowi bezprecedensowe zagrożenie" dla Ameryki.</p>
      <h3>Ósmy na liście najbogatszych Amerykanów</h3>
      <p>Bloomberg zaangażowany jest osobiście i finansowo w walkę z ociepleniem klimatycznym, jest też zwolennikiem ograniczenia dostępu do broni. Lobby strzelnicze zorganizowało nawet latem 2015 roku wymierzoną w niego kampanię spotów telewizyjnych, w których oskarżyło go o wykorzystywanie własnej fortuny do walki o "ograniczenie swobód obywatelskich" - podaje CNN.</p>
      <p>Majątek Bloomberga wyceniany jest na 53,4 mld dol. Jest on ósmy na liście najbogatszych Amerykanów i w dużej mierze byłby w stanie sam sfinansować swoją kampanię wyborczą, ale na razie nie ma do dyspozycji rozbudowanego sztabu wyborczego, który prowadziłby jego kampanię w poszczególnych stanach - pisze Reuters.</p>
      <p>Michael Bloomberg wygrał trzykrotnie wybory na burmistrza Nowego Jorku. Otrzymał honorowe doktoraty kilku uczelni, w tym Uniwersytetu Harvarda. W 2014 roku królowa Elżbieta II nadała mu tytuł szlachecki i Komandorię Orderu Imperium Brytyjskiego za "nadzwyczajne osiągnięcia w dziedzinie przedsiębiorczości i filantropii"; nie będąc obywatelem Wielkiej Brytanii Bloomberg nie może się jednak posługiwać tytułem "sir".</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/stanmy-wspolnie-w-jednosci,983912.html"/>
        <a href="https://www.tvn24.pl/wiadomosci-ze-swiata,2/indianie-przebaczyli-praprawnukowi-jamesa-forsytha-za-masakre-nad-wounded-knee,983897.html"/>
        <a href="https://www.tvn24.pl/wiadomosci-ze-swiata,2/new-york-times-naukowcy-z-usa-moga-przekazywac-dane-do-chin,983865.html"/>
        <a href="https://www.tvn24.pl/wiadomosci-ze-swiata,2/amerykanska-polityka-wobec-kuby-potepiona-w-onz-28-rok-z-rzedu,983847.html"/>
        <a href="https://www.tvn24.pl/wiadomosci-ze-swiata,2/doswiadczamy-smierci-mozgowej-nato-macron-nie-wie-czy-artykul-5-by-zadzialal,983695.html"/>
      </related>
    </article>
  </body>
</html>