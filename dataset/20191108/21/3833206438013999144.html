<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Slavi-Trifonov-provokira-s-poredno-izkazvane-912352"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-08T21:55:00+00:00"/>
    <meta property="og:title" content="Слави Трифонов провокира с поредно изказване"/>
    <meta property="og:description" content="Слави Трифонов отново провокира обществото с поредно изказване, което публикува във Фейсбук профила ..."/>
  </head>
  <body>
    <article>
      <h1>Слави Трифонов провокира с поредно изказване</h1>
      <address>
        <time datetime="2019-11-08T21:55:00+00:00">08 Nov 2019, 21:55</time>
      </address>
      <p>Слави Трифонов отново провокира обществото с поредно изказване, което публикува във Фейсбук профила си. Поводът бе 60-годишният юбилей на телевизията-майка, покрай който бъдещият политик изказа доста остро мнение "като зрител": </p>
      <p>"Вчера телевизията – майка БНТ навърши 60 години. Мога да говоря за националната телевизия от две гледни точки – от гледната точка на човек, който е стартирал телевизионната си кариера в студентското предаване "Ку-ку“ на БНТ или от гледната точка на обикновен зрител.</p>
      <p>Сигурен съм, че всеки, който е започнал телевизионния си път в БНТ, изпитва благодарност към националната телевизия. И изпитва най-различни емоции, най-вече носталгия. Но емоциите не са добър съветник, затова бих предпочел да гледам на БНТ от гледната точка на зрител.</p>
      <p>Като зрител мога да кажа, че днес БНТ се намира в един от най-лошите си периоди. До края на годината телевизията вероятно ще е с над 40 млн. лв. дефицит и е "в практически фалит“ (по думите на сегашния генерален директор Кошлуков). Някои ще попитат: Какво ме интересува това като зрител? Интересува ме. Всъщност, интересува всички нас. Защото БНТ се финансира с нашите пари, с парите на всички данъкоплатци.</p>
      <p>Интересува ме и че при този "практически фалит“, формулата за финансиране на БНТ не се променя. Нещо повече – държавата ще налее още пари в БНТ.</p>
      <p>За 2019 г. държавата отпусна на БНТ 67,7 млн.лв. от нашите пари. Бюджетът за 2020 г. предвижда БНТ да получи още повече пари – 70,9 млн.лв. Явно новият програмен директор Емил Кошлуков е изпълнил обещанието си да работи в тясно сътрудничество с финансовото министерство, за да бъдат отпуснати повече средства. Сигурно по време на тясното сътрудничество г-н Кошлуков е обещал още повече да обича управляващите. Да ги обича с 3 милиона лева повече.</p>
      <p>Всъщност, с над 71 млн. лв. бюджет може да се направи изключително качествена и гледаема телевизия. Казвам го като човек, който прави телевизия.</p>
      <p>В момента БНТ нито е качествена, нито е гледаема.</p>
      <p>Най-гледаното предаване на БНТ от 4 ноември е "Още от деня“. Tо е достигало до аудитория от 340 хиляди зрители. За сравнение – на същата дата най-гледаното предаване в далеч по-малката и млада телевизия от БНТ - "7/8 ТВ“ е с аудитория от над 1 милион зрители.</p>
      <p>А да се сравняват бюджетите на двете телевизии е като да се сравнява бюджета на "Реал“ Мадрид с този на "Дунав“ Русе.</p>
      <p>Например, "7/8 ТВ“ не може да си позволи кулинарното предаване "Бързо, лесно, вкусно“, на което БНТ доскоро плащаше, забележете - по 8256 лева на предаване (по информация на в-к "Сега“). Отбелязвам, че това предаване има стотици издания.</p>
      <p>Някои ще кажат, че БНТ не е нужно да има висок рейтинг, защото е натоварена с обществени функции. За съжаление, няма как една телевизия да изпълнява обществени функции, ако тя е несвободна. А БНТ е несвободна. Тя е в услуга на властта. Както е била в услуга на властта и при първия си сигнал през 1959 г., когато излъчва пряко седмоноемврийската комунистическа манифестация на площад "9 септември“.</p>
      <p>Ще припомня само уволнението на Валя Ахчиева и свалянето на единственото разследващо предаване по БНТ, както и уволнението на безспорния професионалист в спортната журналистика Камен Алипиев. Същият Камен Алипиев, който протестираше срещу Емил Кошлуков...</p>
      <p>По всичко изглежда, че държавната хранилка в БНТ ще продължи за мнозина. А за зрителите? За зрителите остава средният пръст на генералния директор", завършва шоуменът.</p>
    </article>
  </body>
</html>