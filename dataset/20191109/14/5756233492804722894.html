<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620617/%D8%A8%D8%B9%D8%AF-%D8%A7%D8%B2-%D9%BE%D8%A7%DB%8C%D8%A7%D9%86-%DA%AF%D8%A7%D9%85%E2%80%8C%D9%87%D8%A7%DB%8C-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D9%87%D8%B3%D8%AA%D9%87%E2%80%8C%D8%A7%DB%8C-%D8%A7%DB%8C%D8%B1%D8%A7%D9%86-%DA%86%D9%87-%D8%A7%D8%AA%D9%81%D8%A7%D9%82%DB%8C-%D8%AE%D9%88%D8%A7%D9%87%D8%AF-%D8%A7%D9%81%D8%AA%D8%A7%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T14:11:00+00:00"/>
    <meta property="og:title" content="بعد از پایان گام‌های کاهش تعهدات هسته‌ای ایران چه اتفاقی خواهد افتاد؟"/>
    <meta property="og:description" content="سفیر ایران در انگلیس به کشورهای اروپایی هشدار داد، اگر گام‌های پیش رو در راستای کاهش تعهد به برجام به اتمام برسد ممکن است طبق خواسته بسیاری در داخل کشور، به سراغ خروج از معاهده NPT برویم."/>
  </head>
  <body>
    <article>
      <h1>بعد از پایان گام‌های کاهش تعهدات هسته‌ای ایران چه اتفاقی خواهد افتاد؟</h1>
      <h2>پیشنهاد خروج ایران از معاهده منع گسترش سلاح‌های اتمی</h2>
      <address>
        <time datetime="2019-11-09T14:11:00+00:00">09 Nov 2019, 14:11</time>
      </address>
      <p>
        <i>سفیر ایران در انگلیس به کشورهای اروپایی هشدار داد، اگر گام‌های پیش رو در راستای کاهش تعهد به برجام به اتمام برسد ممکن است طبق خواسته بسیاری در داخل کشور، به سراغ خروج از معاهده NPT برویم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>«حمید بعیدی‌نژاد» روز جمعه گفت، ادامه غنی‌سازی اورانیوم با روند فعلی یک گام جدید در هر دو ماه ادامه خواهد یافت، مگر این‌که کشورهای اروپایی تلاش بیشتری برای جلوگیری از انحلال برجام انجام دهد.</p>
      <p>به نوشته روزنامه «ایندیپندنت»، بعیدی‌نژاد گفت هشدار داد برخی مقامات تأثیرگذار در داخل ایران، خروج از معاهده منع گسترش سلاح‌های اتمی را به‌عنوان پاسخی به عدم برآورده شدن انتظارات از سوی طرف‌های اروپایی برجام، پیشنهاد کرده‌اند.</p>
      <figure>
        <img src="https://aftabnews.ir/files/fa/news/1398/8/18/357026_781.jpg"/>
      </figure>
      <p>سفیر ایران در لندن گفت: با وجود خروج آمریکا از برجام و وضع کردن مجازات‌های تحریمی، تهران به تعهدات خود در برجام پایبند بوده و اکنون گام‌هایی برای «هشیار شدن» دیگر امضاکنندگان آن برمی‌دارد.</p>
      <p>بعیدی‌نژاد ادامه داد: «نمی‌توانیم به متعهد ماندن یک‌طرفه ادامه دهیم و به همین دلیل این تصمیمات را گرفتیم. اگر طرف دیگر [برجام] این هشدار را جدی نگیرند، شاید از طریق استفاده از اینستکس، همه ما، در شرایط سختی قرار بگیریم. اما امیدواریم با این گام‌ها بتوانیم پیامی محکم، حقیقی و جدی برای اجرایی شدن توافق هسته‌ای صادر کنیم».</p>
      <p>اینستکس یک کانال مالی است که توسط انگلیس، آلمان و فرانسه برای دور زدن تحریم‌های آمریکا و حفظ تجارت با ایران ایجاد شده است.</p>
      <p>این دیپلمات ایرانی گفت:‌ «به شرکای خود به اندازه کافی زمان دادیم و بعد این سیاست را اتخاذ کردیم. ظرف دو ماه آینده قطعاً گام پنجم را پس از تحلیل اوضاع برمی‌داریم. این گام، همانند گام‌های قبلی بسیار حساب‌شده و دقیق خواهد بود. پس توپ در زمین آن‌ها است. امیدواریم مشکل حل شود».</p>
      <p>بعیدی‌نژاد افزود: «این گام‌های دو ماهه در سطوح بسیار بالا مورد تصمیم‌گیری قرار گرفته‌اند. این را درک می‌کنم که با برداشتن گام‌های بیشتر، دیگر گزینه‌ای ابتکاری برای انجام باقی نمی‌ماند و گام‌هایی اتخاذ شوند که به راحتی قابل بازگشت نباشند و بر اجرایی شدن برجام تأثیر بگذارد. به‌همین دلیل از شرکای خود می‌خواهیم به تعهداتشان عمل کنند و این مشکل را حل کرده و از برجام حمایت کنند».</p>
      <p>وی با اشاره به وجود فشار داخلی برای خروج از معاهده منع گسترش سلاح‌های اتمی (NPT)‌، گفت سال آینده که این معاهده تحت بازبینی قرار گیرد، در خطر «لغو کامل» قرار خواهد گرفت.</p>
      <p>بعیدی‌نژاد در این خصوص گفت:‌‌ «در برخی حلقه‌ها و بین بعضی شخصیت‌ها در ایران این نظریه وجود دارد که در حال حاضر از عضویت در NPT هیچ سودی نمی‌بریم. البته این سیاست دولت نیست. رئیس‌جمهور روحانی و دولت ایران سعی می‌کنند مردم، همه مردم و شخصیت‌های مهم کشور را متقاعد کنند که خروج از NPT به نفع ایران نخواهد بود».</p>
      <p>بعیدی نژاد ضمن اشاره به فتوای رهبر معظم انقلاب حضرت آیت‌الله خامنه‌ای، علیه ساخت تسلیحات اتمی در کشور، افزود:«اما متاسفانه، به دنبال مسائلی که در مورد برجام پیش آمده، تعداد بیشتری از مردم به صحبت‌هایی که در مورد خروج از NPT می‌شود، توجه می‌کنند. ما ساخت تسلیحات اتمی را رد کرده‌ایم، اما آمریکا ما را تحت فشار می‌گذارد و بر سر راه ما برای دسترسی به فناوری صلح‌آمیز هسته‌ای مانع‌تراشی می‌کند. به‌همین دلیل، نکته مثبتی در آن نمی‌بینند».</p>
      <p>وی افزود تا زمانی که دولت ترامپ به سیاست‌های فعلی خود ادامه می‌دهد، ایران هیچ نفعی در گفت‌وگو با آمریکا نمی‌بیند. او شرح داد: «هیچ تمایلی به گفت‌وگو با آمریکا وجود ندارد. آن‌ها سیاستی تخاصمی علیه ایران دارند و صداقتی در آنچه می‌گویند وجود ندارد. آن‌ها به‌دنبال فروپاشی اقتصاد و جامعه ایران هستند».</p>
      <p>بعیدی‌نژاد ادامه داد: «آن‌ها در برهه‌ای می‌گفتند قصدشان این است همان سیاستی که در قبال کره‌ شمالی دارند بر ما اعمال کنند. اما از این کار نتیجه‌ای نگرفتند. سیاست آمریکا دچار ناهماهنگی است».</p>
      <p>ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در چهار گام از تعهدات خود در برجام کاسته است. گام چهارم کاهش تعهدات برجامی ایران از صبح چهارشنبه با گازدهی به سانتریفیوژهای نصب‌شده در تأسیسات فردو و غنی‌سازی ۴.۵ درصدی در این تاسیسات از نیمه شب پنجشنبه آغاز شد.</p>
      <p>
        <b>تکمیلی/ توضیحات بعیدی نژاد درباره اظهاراتش</b>
      </p>
      <figure>
        <img src="https://aftabnews.ir/files/fa/news/1398/8/18/357236_377.jpg"/>
      </figure>
    </article>
  </body>
</html>