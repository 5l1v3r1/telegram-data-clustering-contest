<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/lavina-v-tyrolsku-zabila-dva-lidi/1819086?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T14:42:00+00:00"/>
    <meta property="og:title" content="Lavina v Tyrolsku zabila dva lidi"/>
    <meta property="og:description" content="Vídeň - Dva mrtvé si dnes vyžádala lavina v Söldenu v rakouské spolkové zemi Tyrolsko. Národnost mrtvých úřady zatím neoznámily, podle zdrojů listu Kronen Zeitung jde o Nizozemce. Agentura APA uvedla, že v Rakousku jde o první letošní lavinové neštěstí ještě před začátkem lyžařské sezony."/>
  </head>
  <body>
    <article>
      <h1>Lavina v Tyrolsku zabila dva lidi</h1>
      <address><time datetime="2019-11-09T14:42:00+00:00">09 Nov 2019, 14:42</time> by <a rel="author" href="http://www.ctk.cz/" target="_blank">ČTK</a></address>
      <p>Vídeň - Dva mrtvé si dnes vyžádala lavina v Söldenu v rakouské spolkové zemi Tyrolsko. Národnost mrtvých úřady zatím neoznámily, podle zdrojů listu Kronen Zeitung jde o Nizozemce. Agentura APA uvedla, že v Rakousku jde o první letošní lavinové neštěstí ještě před začátkem lyžařské sezony.</p>
      <p>Policie sdělila, že se utrhl kus svahu, který zavalil dva lidi. Našla se už jenom jejich těla, oživit se je nepodařilo.</p>
      <p>V Rakousku zatím pro letošní sezonu nebyl spuštěn varovný systém, který upozorňuje na lavinová nebezpečí. Úřady tak o hrozících lavinách informují na svém blogu případ od případu.</p>
      <p>Rakouské úřady už v pátek vyzvaly turisty a sportovní nadšence ke zvýšené opatrnosti, protože se na horách nahromadilo hodně sněhu. "Po období bouřek a následném zlepšení počasí hrozí zvýšené nebezpečí lavin," stálo v prohlášení.</p>
    </article>
  </body>
</html>