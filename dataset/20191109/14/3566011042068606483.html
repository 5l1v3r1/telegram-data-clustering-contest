<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545914.html/%D8%B3%D8%B1%D9%82%D8%AA-%D8%A7%D8%B2-%D8%A7%D8%AA%D8%A8%D8%A7%D8%B9-%D8%AE%D8%A7%D8%B1%D8%AC%DB%8C-%D8%A8%D9%87-%D8%A8%D9%87%D8%A7%D9%86%D9%87--%D8%AF%D8%A7%D8%B9%D8%B4%DB%8C-%D8%A8%D9%88%D8%AF%D9%86--"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:23:00+00:00"/>
    <meta property="og:title" content="سرقت از اتباع خارجی به بهانه &quot;داعشی بودن!&quot;"/>
    <meta property="og:description" content="جانشین پلیس آگاهی تهران بزرگ از انهدام باندی خبر داد که با تسلط به چند زبان زنده دنیا، از اتباع خارجی به بهانه‌های مختلف از جمله &quot;عضویت در گروه تروریستی داعش&quot; سرقت می‌کردند."/>
  </head>
  <body>
    <article>
      <h1>سرقت از اتباع خارجی به بهانه "داعشی بودن!"</h1>
      <address>
        <time datetime="2019-11-09T14:23:00+00:00">09 Nov 2019, 14:23</time>
      </address>
      <p>جانشین پلیس آگاهی تهران بزرگ از انهدام باندی خبر داد که با تسلط به چند زبان زنده دنیا، از اتباع خارجی به بهانه‌های مختلف از جمله "عضویت در گروه تروریستی داعش" سرقت می‌کردند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ داود فرد پیش از ظهر امروز در نشست خبری با اعلام بازداشت یک باند سارقان مامورنما، درباره جزئیات این خبر اظهار کرد: از ابتدای سال جاری در جریان وقوع چندین فقره اخاذی از اتباع خارجی در شهر تهران قرار گرفتیم.</p>
      <p>جانشین پلیس آگاهی تهران بزرگ افزود: شاکیان عنوان داشتند از سارقان مامورنما تحت سرقت قرار گرفته‌اند و مبالغ زیادی از آنها سرقت شده است؛ در نهایت موفق شدیم اعضای هفت نفره این باند را شناسایی کنیم و آنها در مخفیگاه‌شان در تهران و البرز شناسایی و بازداشت شدند.   این مقام انتظامی با اشاره به اقرار متهمان به 20 فقره سرقت گفت: ارزش اموال بالغ بر 15 میلیارد ریال است، متهمان به بهانه‌های مختلف اعم از عضویت شاکیان در گروه تروریستی داعش یا حمل کالای قاچاق از مالباختگان سرقت می‌کردند!   فرد ادامه داد: اکثر مالباختگان از اتباع سوریه، عراق و ترکیه هستند، این متهمان با خودروهای پژو 405، پرشیا، پراید و حتی شاسی‌بلند و تجهیزات پلیسی مانند بی‌سیم و دستبند مبادرت به سرقت می‌کردند.   جانشین پلیس آگاهی پایتخت خاطرنشان کرد: متهمان تبحر خاصی بر چند زبان زنده دنیا اعم از فرانسوی، انگلیسی و عربی داشته، یکی از آنها در کشور ترکیه و مابقی داخل کشور سابقه سرقت دارند.   وی با بیان اینکه به نظر می‌رسد سارقان در استانهای دیگر نیز اقدام به سرقت می‌کردند، متدکر شد: بیشتر مالباختگان، توریست یا مشغول ترانزیت کالا بودند.   این مقام انتظامی تصریح کرد: متهمان دستور ایست به فرد داده و به بهانه‌های مختلف اموال آنها را بازرسی و در نهایت سرقت می‌کردند، سرقتها بیشتر در اتوبان آزادگان، مقابل هتلها و اماکن خاصی مانند بیمارستان و فرودگاه صورت می‌گرفت.   منبع: تسنیم</p>
    </article>
  </body>
</html>