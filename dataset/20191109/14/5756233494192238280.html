<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620620/%D9%82%DB%8C%D9%85%D8%AA-%D9%87%D8%B1-%D9%85%D8%AA%D8%B1-%D9%85%D8%B1%D8%A8%D8%B9-%D8%AE%D8%A7%D9%86%D9%87-%D8%AF%D8%B1-%D8%B7%D8%B1%D8%AD-%D8%A7%D9%82%D8%AF%D8%A7%D9%85-%D9%85%D9%84%DB%8C-%D9%85%D8%B3%DA%A9%D9%86"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T14:34:00+00:00"/>
    <meta property="og:title" content="قیمت هر متر مربع خانه در طرح اقدام ملی مسکن"/>
    <meta property="og:description" content="قیمت متوسط ساخت هر متر مربع خانه در طرح اقدام ملی بین یک و نیم میلیون (در خانه‌های یک طبقه و ویلایی) و ٢ تا ۲.۵ میلیون تومان در آپارتمان در نظر گرفته می‌شود و بسته به نوع سازه و تعداد طبقات این قیمت‌ها افزایش خواهد داشت."/>
  </head>
  <body>
    <article>
      <h1>قیمت هر متر مربع خانه در طرح اقدام ملی مسکن</h1>
      <address>
        <time datetime="2019-11-09T14:34:00+00:00">09 Nov 2019, 14:34</time>
      </address>
      <p>
        <i>قیمت متوسط ساخت هر متر مربع خانه در طرح اقدام ملی بین یک و نیم میلیون (در خانه‌های یک طبقه و ویلایی) و ٢ تا ۲.۵ میلیون تومان در آپارتمان در نظر گرفته می‌شود و بسته به نوع سازه و تعداد طبقات این قیمت‌ها افزایش خواهد داشت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>معاون مسکن و ساختمان وزارت راه و شهرسازی متوسط قیمت آپارتمان در طرح اقدام ملی مسکن را از ۲ تا ۲.۵ میلیون تومان در هر متر مربع اعلام کرد.</p>
      <p>«محمود محمودزاده» روز شنبه در نشست خبری اعلام جزییات ثبت نام متقاضیان مسکن در طرح اقدام ملی در پاسخ به سوال خبرنگار ایرنا در خصوص قیمت هر واحد آپارتمان در این طرح، گفت:قیمت هر متر مربع خانه در این طرح بسته به شرایط واحد مسکونی و ساختمان متفاوت است.</p>
      <p>وی گفت: قیمت ها بر اساس تعداد طبقات هر ساختمان، زیربنا و متراژ متفاوت خواهد بود و حتی از آنجایی که متقاضیان خود نوع مصالح را انتخاب میکنند قیمت ها متفاوت خواهد بود.</p>
      <p>معاون مسکن و ساختمان وزارت راه ادامه داد: با این حال قیمت متوسط ساخت هر متر مربع خانه در طرح اقدام ملی بین یک و نیم میلیون (در خانه‌های یک طبقه و ویلایی) و ٢ تا ۲.۵ میلیون تومان در آپارتمان در نظر گرفته می‌شود و بسته به نوع سازه و تعداد طبقات این قیمت‌ها افزایش خواهد داشت.</p>
      <p>وی توضیح داد که بسته به اینکه متقاضی مسکن در این طرح با چه ویژگی‌هایی خانه خود را سفارش می‌دهد قیمت‌ها در دامنه‌های مختلفی تعریف شده است.</p>
      <p>محمودزاده توضیح داد که سیاست دولت در این طرح حضور دهک‌های مختلف اجتماعی است و بر این اساس سبد مختلفی از طرح ها در این پروژه تعریف شده است.</p>
      <p>وی توضیح داد که کف و سقف قیمتی نمی‌توانیم برای هر واحد آپارتمان در این طرح قائل شویم اما اگر متوسط قیمت هر مترمربع ۲.۵ میلیون تومان را در نظر بگیریم یک واحد آپارتمان ٧٥ متری ٢٠٠ میلیون تومان تمام می‌شود.</p>
      <p>به گفته معاون مسکن و ساختمان وزارت راه و شهرسازی در سامانه اعلام شده برای ثبت نام انتخاب متراژ و نوع مصالح درنظر گرفته شده است.</p>
      <p>وی در پاسخ به این سوال که آیا به دلیل عدم قدرت خرید مردم انتخاب مصالح معمولی موجب نمی‌شود خانه های این طرح با کیفیت پایین عرضه شود گفت: در ساخت خانه های این طرح از ستاندارهای مهندسی عدول نخواهد شد و استاندار ساخت و ساز رعایت خواهد شد.</p>
      <p>محمودزاده مجددا توضیح داد که در شرایط عرف متوسط قیمت هر مترمربع بین ٢ تا ۲.۵ میلیون تومان تمام می شود اما بسته به متراژ انتخابی، ارتفاع ساختمان و ... قیمت نهایی هر متربع افزایش خواهد داشت.</p>
      <p>وی توضیح داد که برای جلوگیری از توقع ذهنی مردم که به عنوان نمونه می‌توانند با فلان رقم صاحب خانه شوند هیچ رقم نهایی برای خانه های طرح اقدام ملی اعلام نمی‌شود.</p>
    </article>
  </body>
</html>