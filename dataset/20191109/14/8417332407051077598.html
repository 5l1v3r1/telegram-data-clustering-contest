<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/innenriks/2019/11/09/Byr%C3%A5det-i-Bergen-vil-pr%C3%B8ve-ut-borgerl%C3%B8nn-20355211.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T14:01:52+00:00"/>
    <meta property="og:title" content="Byrådet i Bergen vil prøve ut borgerlønn"/>
    <meta property="og:description" content="Politikerne i Bergen er klare for å teste ut borgerlønn som sikrer innbyggerne penger, uten at staten krever noe tilbake."/>
  </head>
  <body>
    <article>
      <h1>Byrådet i Bergen vil prøve ut borgerlønn</h1>
      <address><time datetime="2019-11-09T14:01:52+00:00">09 Nov 2019, 14:01</time> by <a rel="author">(NTB) NTB</a></address>
      <p>Politikerne i Bergen er klare for å teste ut borgerlønn som sikrer innbyggerne penger, uten at staten krever noe tilbake.</p>
      <aside><a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Facebook</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på Twitter</a> <a href="https://www.adressa.no/nyheter/innenriks/2019/11/09/javascript:void(0);">Del denne artikkelen på e-post</a></aside>
      <p>Når og hvordan vet de ikke ennå, melder <a href="https://www.bt.no/nyheter/lokalt/i/Xg3eVx/byraadet-vil-proeve-borgerloenn-i-bergen">Bergens Tidende</a>.</p>
      <p>Det kommer fram i byrådsplattformen til Ap, Venstre, KrF og MDG, som ble presentert for to uker siden:</p>
      <p>«Byrådet vil ta initiativ overfor statlige myndigheter om at et eventuelt prøveprosjekt om borgerlønn i Norge skal inkludere Bergen», heter det.</p>
      <p>Borgerlønn betyr at man får utbetalt penger av myndighetene uten krav om gjenytelse. Det legges vanligvis til grunn at borgerlønnen skal gi en inntekt som er stor nok til å leve av.</p>
      <h3>MDG-forslag</h3>
      <p>Det var MDG som kjempet inn borgerlønn i plattformen. MDGs Mona Høgli satt selv i forhandlingene, og hun mener dette er et godt og grønt tiltak.</p>
      <p>Om det blir aktuelt i denne byråds­perioden, er hun ikke sikker på. Høgli erkjenner at dagens regjering sannsynligvis ikke kommer til å ta initiativ til dette med det første.</p>
      <p>– Men vi tror på en ny regjering om to år, og vi ønsker å ligge i forkant. Bergen er en fremoverlent by, og bergenserne er nysgjerrige på nye ting, sier hun.</p>
      <p>Lubna Jaffery (Ap), Bergens nye arbeids-, sosial- og boligbyråd, understreker at byrådet ikke har tatt stilling til om borgerlønn er bra eller dårlig, men om dette blir aktuelt i Norge, mener hun det er naturlig at Bergen blir med.</p>
      <h3>– Uten bakkekontakt</h3>
      <p>Aleksander Stokkebø, stortingsrepresentant fra Rogaland og en av Høyres medlemmer i Stortingets finanskomité, mener forslaget fra byrådet i Bergen er uten bakkekontakt.</p>
      <p>– Borgerlønn vil nok dessverre bare redusere insentivene for å komme i jobb og føre til flere arbeidsledige. Det bryter dessuten med den norske velferdsmodellen der man gjør sin plikt før man krever sin rett, og det vil kunne sette velferdsordningenes legitimitet i spill, sier han til NTB.</p>
      <p>Han peker blant annet på at om fire millioner innbyggere skulle fått borgerlønn på 1G, noe under 100.000 kroner, ville det kostet Norge rundt 400 milliarder kroner årlig.</p>
      <p>– Finland prøvde ut borgerlønn og måtte gi opp da kostnadene løp løpsk. Når MDG samtidig vil legge ned vår største næring, som årlig gir oss hundrevis av milliarder i inntekter til fellesskapet, går ikke regnestykket opp, sier han.</p>
      <p>(©NTB)</p>
    </article>
  </body>
</html>