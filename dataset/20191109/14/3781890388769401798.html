<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740840"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T14:07:00+00:00"/>
    <meta property="og:title" content="&quot;นักเที่ยว&quot;ตื่นตาตื่นใจ เชียงใหม่จัดงานรับ&quot;ยี่เป็ง-ล้านนา&quot;"/>
    <meta property="og:description" content="จังหวัดเชียงใหม่จัดประเพณี 'ต๋ามผางปะตี๊ด ส่องฟ้า ฮักษาเมือง' รับยี่เป็งแห่งล้านนา ประชาชนและนักท่องเที่ยวนับพันแห่ร่วมประเพณี"/>
  </head>
  <body>
    <article>
      <h1>"นักเที่ยว"ตื่นตาตื่นใจ เชียงใหม่จัดงานรับ"ยี่เป็ง-ล้านนา"</h1>
      <address>
        <time datetime="2019-11-09T14:07:00+00:00">09 Nov 2019, 14:07</time>
      </address>
      <p>
        <b>จังหวัดเชียงใหม่จัดประเพณี "ต๋ามผางปะตี๊ด ส่องฟ้า ฮักษาเมือง" รับยี่เป็งแห่งล้านนา ประชาชนและนักท่องเที่ยวนับพันแห่ร่วมประเพณี</b>
      </p>
      <p>เมื่อวันที่ 9 พ.ย. ที่บริเวณลานอนุสาวรีย์สามกษัตริย์ อ.เมือง จ.เชียงใหม่ ได้มีการจัดกิจกรรม "ต๋ามผางปะตี๊ด ส่องฟ้า ฮักษาเมือง" เพื่อสืบสานประเพณีบูชาพระพุทธคุณ โดยมี นายวิรุฬ พรรณเทวี รองผู้ว่าราชการจังหวัดเชียงใหม่เป็นประธาน ซึ่งในวันนี้ได้มีประชาชนเป็นจำนวนมากได้ร่วมใจกันจุดผางประทีปนับแสนดวงสว่างไสวทั่วเมืองเชียงใหม่ นอกจากนี้ยังได้มีการฟ้อนเทียนโดยช่างฟ้อนทุกรุ่นอายุตั้งแต่เด็ก ไปจนถึงผู้สูงอายุรวมทั้งสิ้นกว่า 800 คน ซึ่งสร้างความตื่นตาตื่นใจแก่นักท่องเที่ยวเป็นอย่างยิ่ง สำหรับกิจกรรมในครั้งนี้เป็นกิจกรรมที่กลุ่มเครือข่ายชุมชนเมืองรักษ์เชียงใหม่ ร่วมกับเทศบาลนครเชียงใหม่ และหน่วยงานภาครัฐและเอกชนต่าง ๆ จัดขึ้นต่อเนื่องกันเป็นปีที่ 8 แล้ว เพื่อเป็นการส่งเสริมและอนุรักษ์วัฒนธรรมประเพณีล้านนา ที่มีความเชื่อว่า </p>
      <figure>
        <img src="https://www.dailynews.co.th/admin/upload/20191109/news_wbzYMxCpbh194911_533.jpg?v=20191110068?v=5679"/>
      </figure>
      <p>                                                  <br/><br/>"....การจุดผางปะติ๊ดหรือผางประทีป ถือได้ว่าเป็นการสักการบูชาในพระพุทธศาสนา ซึ่งเป็นเอกลักษณ์ทางภูมิปัญญาท้องถิ่น แสงที่สว่างไสวของประทีปนั้น เชื่อว่าจะทำให้มีสติปัญญาเฉลียวฉลาด มีแสงสว่างนำทางชีวิตให้โชติช่วงชัชวาลแก่ผู้บูชา ดั่งแสงจากผางประทีปตามความเชื่อ อีกทั้งยังเป็นกิจกรรมที่จะทดแทนและแก้ไขปัญหาที่เกิดจากการปล่อยโคมลอย ช่วยลดจำนวนการจุดโคมลอยขึ้นฟ้าในเขตชุมชน และยังทำให้เยาวชนรุ่นหลังได้สืบสานวิถีการจุดผางปะตี๊ดดั้งเดิมไม่ให้สูญหาย ที่สำคัญยังเป็นการแสดงให้เห็นว่า เป็นการเข้าสู่ช่วงเทศกาลยี่เป็งของจังหวัดเชียงใหม่แล้ว....." </p>
      <figure>
        <img src="https://www.dailynews.co.th/admin/upload/20191109/news_dwkCQbAWZU194912_533.jpg?v=20191110068?v=3252"/>
      </figure>
      <p>ขณะที่การจัดงานประเพณียี่เป็งจังหวัดเชียงใหม่ประจำปี 2562 นั้น เทศบาลนครเชียงใหม่ กำหนดจัดงานภายใต้แนวคิด <i>"...แอ่วยี่เป็งเจียงใหม่ ฮ่วมใจ๋ฮักษาฮีตฮอยล้านนา ปลอดประทัดยักษ์ ไร้แอลกอฮอล์..."</i> เพื่อเป็นการอนุรักษ์ส่งเสริมศิลปวัฒนธรรรมและสืบทอดประเพณีอันดีงามของชาวล้านนา ภายในมีกิจกรรม จะประกอบด้วยประติมากรรมโคมไฟสีสันยี่เป็งเชียงใหม่ จำนวน 7 จุด ได้แก่ <i>ข่วงประท่าแพ ลานหน้าพิพิธภัณฑ์พื้นถิ่นล้านนา ประตูสวนดอก ประตูเชียงใหม่ ประตูช้างเผือก แจ่งศรีภูมิ แจ่งกู่เฮือง </i>การระกวดขบวนแห่โคมไฟยี่เป็งตามประทีปโคมไฟในงานบุญตั้งธรรมหลวง การประกวดขบวนแห่กระทงใหญ่</p>
      <figure>
        <img src="https://www.dailynews.co.th/admin/upload/20191109/news_jYHhrvjPQd194912_533.jpg?v=20191110068?v=1562"/>
      </figure>
      <p>ทั้งนี้ทางจังหวัดเชียงใหม่ขอความร่วมมือ ชาวเมืองในพื้นที่ช่วยกันเป็นเจ้าบ้านที่ดี โดยการร่วมแต่งกายด้วยชุดพื้นเมือง ปฏิบัติตามกฎหมาย และร่วมกันลดขยะตามนโยบายจังหวัดสะอาด เพื่อให้บรรยากาศการท่องเที่ยวเป็นไปอย่างสวยงาม.</p>
      <figure>
        <img src="https://www.dailynews.co.th/admin/upload/20191109/news_hNUEjsrlVQ194912_533.jpg?v=20191110068?v=9860"/>
      </figure>
      <figure>
        <img src="https://www.dailynews.co.th/admin/upload/20191109/news_JdpgUOYmzS194913_533.jpg?v=20191110068?v=3573"/>
      </figure>
      <figure>
        <img src="https://www.dailynews.co.th/admin/upload/20191109/news_GvKORpkZbn194913_533.jpg?v=20191110068?v=4258"/>
      </figure>
      <figure>
        <img src="https://www.dailynews.co.th/admin/upload/20191109/news_miOHsxdfxE194913_533.jpg?v=20191110068?v=9616"/>
      </figure>
      <figure>
        <img src="https://www.dailynews.co.th/admin/upload/20191109/news_RKdmjbDZeg194914_533.jpg?v=20191110068?v=2542"/>
      </figure>
      <figure>
        <img src="https://www.dailynews.co.th/admin/upload/20191109/news_ktrnpdLBCa194914_533.jpg?v=20191110068?v=2848"/>
      </figure>
      <figure>
        <img src="https://www.dailynews.co.th/admin/upload/20191109/news_JhOLeZgRQd194914_533.jpg?v=20191110068?v=7893"/>
      </figure>
    </article>
  </body>
</html>