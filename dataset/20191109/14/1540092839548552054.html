<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/kosmos/story/196813/ptosi-teixoys-verolinoy-merkel-h-eyropi-na-agonistei-kata-toy-misoys-kai-toy-ratsismoy"/>
    <meta property="og:site_name" content="CNN.gr"/>
    <meta property="article:published_time" content="2019-11-09T14:25:03+00:00"/>
    <meta property="og:title" content="Πτώση Τείχους Βερολίνου - Μέρκελ: Η Ευρώπη να αγωνιστεί κατά του μίσους και του ρατσισμού"/>
    <meta property="og:description" content="Έκκληση προς την Ευρώπη να αγωνιστεί αποφασιστικά κατά του μίσους, του ρατσισμού και του αντισημιτισμού απηύθυνε η καγκελάριος της Γερμανίας, Άνγκελα Μέρκελ ,..."/>
  </head>
  <body>
    <article>
      <h1>Πτώση Τείχους Βερολίνου - Μέρκελ: Η Ευρώπη να αγωνιστεί κατά του μίσους και του ρατσισμού</h1>
      <h2>Έκκληση προς την Ευρώπη να αγωνιστεί αποφασιστικά κατά του μίσους, του ρατσισμού και του αντισημιτισμού απηύθυνε η καγκελάριος της Γερμανίας, Άνγκελα Μέρκελ, στο πλαίσιο εκδήλωσης μνήμης για την 30ή επέτειο από την Πτώση του Τείχους του Βερολίνου. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 16:25 , 09 November 2019</p>
      <p>Να <b>παλέψουν για την ελευθερία, τη δημοκρατία και τη συνοχή</b> κάλεσε από την πλευρά του τους Ευρωπαίους και ο Ομοσπονδιακός Πρόεδρος <a href="https://www.cnn.gr/eidhseis/tag/3239/frank-valter-stainmager"><b>Φρανκ-Βάλτερ Σταϊνμάιερ</b></a>, προειδοποιώντας ότι «σήμερα το μέλλον είναι πιο ανοιχτό και πιο αβέβαιο από ποτέ, καθώς τίθεται υπό αμφισβήτηση η φιλελεύθερη δημοκρατία».</p>
      <p>«<b>Κανένα Τείχος που περιθωριοποιεί τους ανθρώπους και περιορίζει την ελευθερία δεν είναι τόσο ψηλό και τόσο μεγάλο ώστε να μην μπορούν οι άνθρωποι να το περάσουν</b>», δήλωσε η Μέρκελ από το Παρεκκλήσι της Συμφιλίωσης και αναφέρθηκε στους 140 ανθρώπους που έχασαν τη ζωή τους προσπαθώντας να περάσουν το Τείχος, αλλά και στους περίπου 75.000 ανθρώπους που φυλακίστηκαν από το καθεστώς της Γερμανικής Λαοκρατικής Δημοκρατίας.</p>
      <blockquote>«Θυμάμαι όλους εκείνους που καταπιέστηκαν και αναγκάστηκαν να θάψουν τα όνειρά τους», είπε χαρακτηριστικά η Καγκελάριος.</blockquote>
      <p>Ο κ. Σταϊνμάιερ από την πλευρά του <b>υποδέχθηκε τους Προέδρους της Πολωνίας, της Τσεχίας, της Ουγγαρίας και της Σλοβακίας</b>, τιμώντας στο πρόσωπό τους τους πολίτες αυτών των χωρών για την συνεισφορά τους στην προσπάθεια της Γερμανίας να επανενωθεί.</p>
      <p>«Χωρίς το θάρρος και την θέληση για ελευθερία των Πολωνών και των Ούγγρων, των Τσέχων και των Σλοβάκων, δεν θα υπήρχαν ούτε οι ειρηνικές επαναστάσεις στην Ευρώπη ούτε η γερμανική ενότητα», δήλωσε ο γερμανός Πρόεδρος και πρόσθεσε:</p>
      <blockquote>«Οι γενναίοι του 1989 κατέστησαν εφικτή την ελευθερία και την ενότητα της Ευρώπης. Είναι κάτι μοναδικό στην ιστορία αυτής της ηπείρου: είναι μια ειρηνική Ευρώπη, μια Ευρώπη στην οποία ενωθήκαμε με τη δική μας ελεύθερη βούληση, μια Ευρώπη στην οποία Ανατολή και Δύση, Βορράς και Νότος, μεγάλα και μικρά κράτη, έχουν ισότιμη φωνή και φέρουν όλα ένα μερίδιο της ευθύνης».</blockquote>
      <p>Το Παρεκκλήσι της Συμφιλίωσης, στο οποίο επικεντρώθηκε η<b> σημερινή εκδήλωση μνήμης,</b> αντικατέστησε το 1990 την περίφημη Εκκλησία της Συμφιλίωσης, η οποία χτίστηκε το 1894 και κατεδαφίστηκε από το καθεστώς της Ανατολικής Γερμανίας το 1985. Το 1945, όταν το Βερολίνο χωρίστηκε σε τομείς κατοχής, η ενορία διαιρέθηκε, με την Εκκλησία να βρίσκεται στον σοβιετικό τομέα και τους περισσότερους από τους πιστούς της να ζουν στον γαλλικό. Το Τείχος του Βερολίνου πέρασε ακριβώς μπροστά από τον ναό, καθιστώντας την πρόσβαση σε αυτόν αδύνατη και από τις δύο πλευρές. Η κατεδάφισή της έγινε προκειμένου «να αυξηθούν η τάξη, η ασφάλεια και η καθαριότητα στα κρατικά σύνορα», είχε ανακοινώσει το 1985 η κυβέρνηση της ΓΛΔ.</p>
      <p><b>Αργότερα απόψε η κεντρική σκηνή της γιορτής για την Πτώση του Τείχους θα μεταφερθεί στην Πύλη του Βραδεμβούργου</b>, όπου ο μαέστρος Ντάνιελ Μπάρενμποϊμ θα διευθύνει τη διάσημη Φιλαρμονική του Βερολίνου, ενώ θα ακολουθήσει ροκ συναυλία ως αργά τη νύχτα.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/ereynes/video/10851/h-nyxta-poy-epefte-to-teixos-toy-verolinoy">Η νύχτα που έπεφτε το Τείχος του Βερολίνου</a>
        </li>
        <li>
          <a href="https://www.cnn.gr/focus/story/196770/ptosi-teixoys-toy-verolinoy-9-noemvrioy-1989-i-imera-poy-allaxe-ton-kosmo">Πτώση τείχους του Βερολίνου, 9 Νοεμβρίου 1989: Η ημέρα που άλλαξε τον κόσμο</a>
        </li>
        <li>
          <a href="https://www.cnn.gr/news/kosmos/story/196714/merkel-kai-fon-nter-laien-zitoyn-steni-diasyndesi-alvanias-voreias-makedonias-me-tin-ee">Μέρκελ και φον ντερ Λάιεν ζητούν στενή διασύνδεση Αλβανίας - Βόρειας Μακεδονίας με την ΕΕ</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/1042/angkela-merkel">ΑΝΓΚΕΛΑ ΜΕΡΚΕΛ</a>
        </li>
        <li>
          <a href="https://www.cnn.gr/eidhseis/tag/53011/teixos-verolinoy">ΤΕΙΧΟΣ ΒΕΡΟΛΙΝΟΥ</a>
        </li>
        <li>
          <a href="https://www.cnn.gr/eidhseis/tag/69535/ptosh-teixoys-verolinoy">ΠΤΩΣΗ ΤΕΙΧΟΥΣ ΒΕΡΟΛΙΝΟΥ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196811/snapshot/19-11-09_0050__DPC1197.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196790/snapshot/14446795.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196772/snapshot/AP_19302448651670.jpg"/>
      </figure>
    </article>
  </body>
</html>