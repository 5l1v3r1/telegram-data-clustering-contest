<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983951/iran-uranyum-zenginle%C5%9Ftirme-oran%C4%B1-y%C3%BCzde-5e-ula%C5%9Ft%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T14:15:00+00:00"/>
    <meta property="og:title" content="İran: Uranyum zenginleştirme oranı yüzde 5'e ulaştı"/>
    <meta property="og:description" content="İran, ABD’nin geçtiğimiz yıl çekildiği 2015 yılında imzalanan nükleer anlaşma taahhütlerini azaltma kapsamında bir adım daha ileri giderek, bugün itibariyle uranyum zenginleştirme oranının yüzde 5’e ulaştığını duyurdu. İran önceki gün, nükleer anlaşm"/>
  </head>
  <body>
    <article>
      <h1>İran: Uranyum zenginleştirme oranı yüzde 5'e ulaştı</h1>
      <address>
        <time datetime="2019-11-09T14:15:00+00:00">09 Nov 2019, 14:15</time>
      </address>
      <p>İran, ABD’nin geçtiğimiz yıl çekildiği 2015 yılında imzalanan nükleer anlaşma taahhütlerini azaltma kapsamında bir adım daha ileri giderek, bugün itibariyle uranyum zenginleştirme oranının yüzde 5’e ulaştığını duyurdu.<br/><br/>İran önceki gün, nükleer anlaşmadaki taahhütlerini azaltma kapsamında bir adım daha atarak yeraltında kurulu Fordo Nükleer Tesisi’ndeki santrifüje uranyum gazı enjekte etmeye başladığını duyurdu.<br/><br/>Nükleer anlaşma uyarınca İran, yalnızca yüzde 3,67 oranında uranyum zenginleştirebilir. Ancak Washington’ın geçtiğimiz yıl tek taraflı olarak anlaşmadan çekilmesi ve yaptırımları arttırmasının ardından Tahran, anlaşma yükümlülüklerine uymayacağını açıkladı. Fars haber ajansına göre, İran Atom Enerjisi Kurumu Sözcüsü Behruz Kemalvendi, hali hazırda yüzde 5 oranında uranyum zenginleştirdiklerini söyledi.<br/><br/>İran Atom Enerjisi Kurumu (İAEK) tarafından yapılan açıklamada, “Fordo’da uranyum zenginleştirme çalışmaları Çarşamba’yı Perşembe’ye bağlayan gece yarısı başlayacak. Buradaki santrifüjlere enjekte edilmek üzere 2 bin kilogram HF6 (uranyum heksaflorid) 2 bin 800 santrifüj kapasitesine sahip tesise taşındı” ifadeleri kullanıldı.<br/><br/>Açıklamada, bu faaliyetlerin İran nükleer programını izlemekle görevli olan Uluslararası Atom Enerjisi Ajansı (UAEA) gözetiminde olduğu aktarıldı.<br/><br/>İran Cumhurbaşkanı Hasan Ruhani, Twitter hesabından Salı günü yaptığı açıklamada “ABD'nin politikaları nedeniyle Fordo yakında tam kapasiteyle çalışmaya başlayacak” demişti.<br/><br/>İranlı yetkililer, başkentin 180 kilometre güneyindeki Fordo Nükleer Tesisi’nde uranyum zenginleştirmeye devam edeceklerini açıklamışlardı.</p>
    </article>
  </body>
</html>