<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545882.html/%D8%A7%D8%AA%D9%85%D8%A7%D9%85-%D8%B3%D8%A7%D8%AE%D8%AA-%D9%85%D8%B3%D8%A7%DA%A9%D9%86-%D8%B1%D9%88%D8%B3%D8%AA%D8%A7%DB%8C-%D8%A8%D8%B1%D9%81%DB%8C%D8%A7%D9%86-%D8%AA%D8%A7-%D9%85%D8%B1%D8%AF%D8%A7%D8%AF%D9%85%D8%A7%D9%87-%D8%B3%D8%A7%D9%84-%D8%A2%DB%8C%D9%86%D8%AF%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:51:00+00:00"/>
    <meta property="og:title" content="اتمام ساخت مساکن روستای برفیان تا مردادماه سال آینده"/>
    <meta property="og:description" content="مدیرفنی و عمرانی بسیج سازندگی سپاه انصار الحسین (ع) با بیان اینکه روستای برفیان به علت بارندگی و سیل اول سال دچار مشکل شد و با ایجاد شکاف عمیق در امتداد رشته کوه روستا تخریب شد گفت: اگر زیرساخت ها و مقدمات فراهم شود تمام واحد های مسکونی نهایتا تا برج چهار یا پنج سال ۹۹ به اتمام خواهد رسید."/>
  </head>
  <body>
    <article>
      <h1>اتمام ساخت مساکن روستای برفیان تا مردادماه سال آینده</h1>
      <h2>مدیر عمرانی بسیج سازندگی سپاه انصار الحسین خبر داد؛</h2>
      <address>
        <time datetime="2019-11-09T14:51:00+00:00">09 Nov 2019, 14:51</time>
      </address>
      <p>مدیرفنی و عمرانی بسیج سازندگی سپاه انصار الحسین (ع) با بیان اینکه روستای برفیان به علت بارندگی و سیل اول سال دچار مشکل شد و با ایجاد شکاف عمیق در امتداد رشته کوه روستا تخریب شد گفت: اگر زیرساخت ها و مقدمات فراهم شود تمام واحد های مسکونی نهایتا تا برج چهار یا پنج سال ۹۹ به اتمام خواهد رسید.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی اصغر رحیمی در گفتگو با خبرنگار پایگاه خبری تحلیلی <a href="http://asrehamedan.ir/29089">عصر همدان</a>؛ با اشاره به شرایط روستای برفیان تویسرکان که در سیل ابتدای سال با تخریب گستره ای روبرو شد اظهار داشت: این روستا به علت بارندگی و سیل اول سال دچار مشکل شد و با ایجاد شکاف عمیق در امتداد رشته کوه، روستا تخریب شد.</p>
      <p>وی افزود: با توجه به اینکه روستای برفیان، مثل بسیاری از روستاهای دیگر در دامنه ارتفاعات ساخته شده است ایجاد این شکاف اتفاقی است که ممکن است دوباره رخ دهد و خانه ها خراب شود به همین دلیل تصمیم گرفتیم محل روستا را جابه جا کنیم.</p>
      <p>مدیر فنی و عمرانی بسیج سازندگی همدان با اشاره به اینکه پس از مطالعات و بررسی ها قرار شد روستا به پایین دامنه منتقل شود تصریح کرد: در حال حاضر سایت آماده و نقشه برداری و خاک برداری نیز انجام شده و ساخت ۵۰ واحد قطعی می باشد.</p>
      <p>رحیمی با بیان اینکه تاکنون ۴۰ واحد به بانک معرفی شدند و پرونده آنها برای گرفتن تسهیلات از طریق بنیاد مسکن تشکیل شده است عنوان کرد:  ۱۰واحد دیگر به دنبال کارهای بانکی و ضمانت هستند و در حال حاضر کارهای مقدماتی در حال انجام است تا نقشه ها بازنگری نهایی و جهت اجرا ابلاغ شوند.</p>
      <p>وی با تاکید براینکه به محض ابلاغ سازمان بسیج سازندگی سپاه انصارالحسین همدان، شروع به ساخت وساز خواهند کرد ادامه داد: گروه های جهادی و پیمانکاران مربوطه را شناسایی کردیم و منتظر تایید نهایی نقشه های ساختمان هستیم.</p>
      <p>مدیرفنی و عمرانی بسیج سازندگی همدان با اشاره به اینکه در هر پروژه ۳ گروه جهادی حضور خواهند داشت اظهار کرد: اگر زیرساخت ها و مقدمات فراهم شود تمام ساخت مساکن نهایتا تا برج چهار یا پنج سال ۹۹ به اتمام خواهد رسید.</p>
      <p>رحیمی ادامه داد: بنیاد مسکن به این خانوار ها ۵۰ میلیون تومان وام می دهد و مابقی هزینه ساخت از کمک مساجد و تعهدی که سپاه دارد تامین می شود.</p>
      <p>وی در پایان با بیان اینکه برخی زیرساخت ها مثل آب، برق و گاز در اختیار و تعهد ما نیست و باید همزمان با ساخت و ساز ها پیشرفت فیزیکی داشته باشد گفت: ساخت منازل در این روستا منطبق با اخرین آیین نامه های ساخت و ساز و استاندارد ها است و همه منازل یک طبقه و در برابر زلزله مقاوم خواهند بود.</p>
      <p>انتهای پیام/</p>
    </article>
  </body>
</html>