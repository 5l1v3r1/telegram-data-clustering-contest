<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545893.html/%D8%A7%D8%AC%D8%B1%D8%A7%DB%8C-%D8%B7%D8%B1%D8%AD-%D9%86%D8%B3%D8%AE%D9%87-%D8%A7%D9%84%DA%A9%D8%AA%D8%B1%D9%88%D9%86%DB%8C%DA%A9%DB%8C-%D8%A8%DB%8C%D9%85%D9%87-%D8%AF%D8%B1-235-%D8%B4%D9%87%D8%B1--34-%D9%85%DB%8C%D9%84%DB%8C%D9%88%D9%86-%D8%A7%DB%8C%D8%B1%D8%A7%D9%86%DB%8C-%D8%B1%D8%A7%DB%8C%DA%AF%D8%A7%D9%86-%D8%A8%DB%8C%D9%85%D9%87-%D8%B4%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:25:00+00:00"/>
    <meta property="og:title" content="اجرای طرح نسخه الکترونیکی بیمه در 235 شهر/ 34 میلیون ایرانی رایگان بیمه شدند"/>
    <meta property="og:description" content="مشاور عالی مدیر عامل بیمه سلامت کشور گفت: طرح نسخه الکترونیکی در حال حاضر در 235 شهر کشور اجرا می‌شود و زیرساخت‌های آن تا پایان سال در تمام شهرهای کشور آماده می‌شود."/>
  </head>
  <body>
    <article>
      <h1>اجرای طرح نسخه الکترونیکی بیمه در 235 شهر/ 34 میلیون ایرانی رایگان بیمه شدند</h1>
      <h2>مشاور عالی مدیرعامل بیمه سلامت کشور اعلام کرد؛</h2>
      <address>
        <time datetime="2019-11-09T14:25:00+00:00">09 Nov 2019, 14:25</time>
      </address>
      <p>مشاور عالی مدیر عامل بیمه سلامت کشور گفت: طرح نسخه الکترونیکی در حال حاضر در 235 شهر کشور اجرا می‌شود و زیرساخت‌های آن تا پایان سال در تمام شهرهای کشور آماده می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سیدمرتضی ادیانی در حاشیه همایش بیمه سلامت مازندران در گفت و گو با خبرنگار <a href="http://www.bloghnews.com/">بلاغ</a>، به اجرایی شدن طرح بیمه اجباری از 13 آبان جاری اشاره کرد و گفت: در این طرح سه دهک اول رایگان ، دهک چهارم با مشارکت 40 درصدی دولت بیمه می‌شوند.<br/><br/>وی با بیان اینکه 10 درصد جمعیت کشور بیمه ندارند گفت: بر اساس آزمون سطح اداره‌های کار تعاون و رفاه اجتماعی افراد بدون بی بیمه هر شهرستان شناسایی و از خدمات بیمه‌ای بهره‌مند خواهند شد.<br/><br/>مشاور عالی مدیر عامل بیمه سلامت کشور بر ادامه روند طرح پزشک خانواده و نظام ارجاع خبر داد و افزود: سال گذشته 28 هزار میلیارد تومان برای اجرای این طرح در کشور هزینه شد.<br/><br/>ادیانی گفت : 605 بیمارستان دانشگاهی کشور وظیفه استحقاق سنجی برای ارائه خدمات بهتر و جلوگیری از همپوشانی بیمه‌ای را انجام می‌دهند.<br/><br/>مشاور عالی مدیر عامل بیمه سلامت ایران گفت: بیمه سلامت کشور سال گذشته 620 میلیارد تومان در مازندران هزینه کرد که سهم پزشک خانواده شهری 32 میلیارد تومان بود.<br/><br/>این مسئول با اشاره به اینکه 40 میلیون از جمعیت کشور تحت پوشش خدمات سازمان بیمه سلامت هستند، ادامه داد: امروز 34 میلیون ازجمعیت بیمه شدگان ما، به صورت رایگان بیمه شدند و هزینه‌ای برای حق بیمه پرداخت نمی‌کنند.<br/><br/>ادیانی بیان کرد: حدود 90 درصد هزینه‌های مردم در بیمارستان‌های دولتی و بخش خصوصی بر اساس تعرفه دولتی و 70 درصد هزینه مردم در بخش سرپایی توسط سازمان‌های بیمه گر پرداخت می‌شود و پرداختی از جیب مردم که همواره تاکید شده باید کاهش پیدا کند، از 58 درصد به 33 درصد کاهش یافته و درواقع بخشی از توصیه مقام معظم رهبری  که بارها تاکید کردند که بیمار جز رنج بیماری، دغدغه دیگری نداشته باشد و در سیاستهای کلی سلامت نیز ابلاغ نمودند محقق شده است.<br/><br/>وی گفت: حدود 4 هزار و 800 خدمات در بسته خدمات بیمه‌ای قرار دارد و 2 هزار و 400 قلم دارو و 50 هزار لوازم مصرفی و تجهیزات پزشکی تحت پوشش بیمه هستند.</p>
      <p>مشاور عالی مدیر عامل بیمه سلامت ایران ادامه داد: هدفمند کردن یارانه بیمه رایگان به سمت گروه‌های نیازمند، منطقی کردن رفتارهای هزینه‌ای، اجرای راهنمای بالینی، جلوگیری از ایجاد همپوشانی  چند دفترچه بیمه‌ای و رفع آن ، اجرای نظام ارجاع و پزشکی خانواده در روستاها در حال انجام می باشد و امروز نتایج ارزشمند آن را می‌بینیم.<br/> <br/>این مسئول افزود: در نقاط محروم کشور در گذشته پزشک و متخصص حضور نداشت و امروز 28 میلیون ایرانی در شهرهای زیر 20 هزار نفر جمعیت و روستاها از 12 خدمت شامل دندان پزشکی، پزشکی، مامایی، آزمایش، تصویربرداری برخوردار هستند و در 4 هزار مرکز خدمات سلامت روستایی این خدمات ارائه می‌شود و در 18 هزار خانه بهداشت، یک تا سه بهورز حضور داشته و علاوه بر آموزش مردم و بیمار یابی و بهبود آن از بروز بیماری ها پیشگیری می‌کنند. طرح بزرگ کنترل فشار خون و کنترل دیابت، نتیجه خدمات سطح یک سلامت در کشور است.<br/> <br/>مشاور عالی مدیر عامل بیمه سلامت ایران بیان کرد: طرح نسخه الکترونیکی در حال حاضر در 235 شهر کشور اجرا می‌شود و زیرساخت‌های آن تا پایان سال در تمام شهرهای کشور آماده می‌شود.<br/><br/>ادیانی با تأکید بر اینکه در شرایط اقتصادی فعلی دولت در تأمین منابع و اعتبارات حوزه سلامت با مشکلات عدیده مواجه است، تصریح کرد: خوشبختانه دولت مصمم است با تأمین اعتبارات لازم خللی در ارائه خدمات ایجاد نشود، اما باید تمهیداتی اتخاذ شود؛ تا سایر گروه‌ها در امر پرداخت سرانه حق بیمه خود مشارکت کنند.<br/><br/>وی در خصوص رفع مشکلات مالی سازمان بیمه سلامت ایران، گفت: باید با برنامه‌ریزی‌های دقیق و شفاف برای سازمان بیمه‌ی سلامت ایران درآمدهایی پایدار ایجاد نمود که دریافت مالیات از بخش‌هایی چون گردشگری و مواد آسیب‌رسان به حوزه سلامت می‌تواند در حل مشکلات اعتباری سازمان بیمه سلامت ایران تأثیرگذار باشد.<br/><br/>مدیرکل بیمه سلامت مازندران نیز با اشاره به اینکه بیمه سلامت استان سالیانه به طور میانگین ۷ و نیم میلیون بار پاسخگوی مراجعه کنندگان استانی است ، گفت: اجرای طرح بیمه همگانی رایگان برای ۱۰ میلیون ایرانی گامی بزرگ در راستای طرح تحول سلامت در کشور است.<br/><br/> رسول ظفرمند خاطرنشان کرد: سازمان بیمه سلامت برای دستیابی به ارتقاء سطح رضایتمندی بیمه‌شدگان بر اساس محورهای سه‌گانه دسترسی عادلانه، سلامت‌محوری و حفاظت مالی حرکت می‌نماید و در این راه استقرار کامل سازمان الکترونیکی از اهداف راهبردی این سازمان است.<br/><br/>وی ادامه داد: اداره کل بیمه سلامت مازندران با دستیابی به ۱۰۰ درصد اهداف خود رتبه نخست در مرحله استقرار پروژه انتقال و رسیدگی الکترونیک اسناد بیمه سلامت در کشور را از آن خود نموده است.<br/><br/>ظفرمند گفت: با آغاز اجرای طرح‌های نوین الکترونیکی سازمان بیمه سلامت و تعامل، همفکری و همراهی دانشگاه‌های علوم پزشکی مازندران و بابل و تمامی تلاشگران عرصه سلامت استان توانستیم به بسیاری از اهداف اولیه استقرار این طرح‌ها در استان دست‌یابیم که در اینجا باید از تمامی تلاشگران عرصه سلامت استان کمال تشکر را داشته باشم.<br/><br/>انتهای پیام/</p>
    </article>
  </body>
</html>