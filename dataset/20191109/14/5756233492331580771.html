<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620618/%D9%86%D9%85%D8%A7%DB%8C%D9%86%D8%AF%D9%87-%D9%88%DB%8C%DA%98%D9%87-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%85%D9%88%D8%B1-%D8%A7%DB%8C%D8%B1%D8%A7%D9%86-%D8%AA%D9%87%D8%B1%D8%A7%D9%86-%D8%A8%D8%A7%D8%B2%DB%8C-%D9%85%D9%88%D8%B4-%D9%88-%DA%AF%D8%B1%D8%A8%D9%87-%D8%B1%D8%A7-%D8%A8%D8%A7-%D8%A2%DA%98%D8%A7%D9%86%D8%B3-%D8%A8%D8%A7%D8%B2%DB%8C-%D9%85%DB%8C%E2%80%8C%DA%A9%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T14:27:00+00:00"/>
    <meta property="og:title" content="نماینده ویژه آمریکا در امور ایران: تهران بازی &quot;موش و گربه&quot; را با آژانس بازی می‌کند"/>
    <meta property="og:description" content="تمام دنیا سال گذشته فهمید که ایران آرشیو هسته ای بزرگی در قلب تهران دارد، اسرائیل در یک عملیات اطلاعاتی به اندازه نیم تن مدارک و اسناد و ویدیو در رابطه با مواد هسته ای مخفی ایران پیدا کرد."/>
  </head>
  <body>
    <article>
      <h1>نماینده ویژه آمریکا در امور ایران: تهران بازی "موش و گربه" را با آژانس بازی می‌کند</h1>
      <address>
        <time datetime="2019-11-09T14:27:00+00:00">09 Nov 2019, 14:27</time>
      </address>
      <p>
        <i>تمام دنیا سال گذشته فهمید که ایران آرشیو هسته ای بزرگی در قلب تهران دارد، اسرائیل در یک عملیات اطلاعاتی به اندازه نیم تن مدارک و اسناد و ویدیو در رابطه با مواد هسته ای مخفی ایران پیدا کرد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>نماینده ویژه آمریکا در امور ایران در واکنش به از سرگیری غنی‌سازی اورانیوم در تاسیسات فردو ادعاهای بی اساسی علیه جمهوری اسلامی ایران مطرح کرد.</p>
      <p>برایان هوک، نماینده ویژه آمریکا در امور ایران در گفت‌وگو با روزنامه الشرق الاوسط در پاسخ به سوالی در رابطه با از سرگیری غنی سازی اورانیوم ایران در تاسیسات فردو و اقدامات احتمالی آمریکا در این زمینه گفت: کشورهای جهان باید مسئولیت این تنش هسته‌ای را برعهده ایران بگذارند به خصوص اینکه این اتفاق زمانی رخ داد که آژانس بین‌المللی انرژی اتمی اعلام کرد ایران باید شفافیت کاملی در رابطه با برنامه‌های هسته ای خود ارائه کند.</p>
      <p>وی مدعی شد: تمام دنیا سال گذشته فهمید که ایران آرشیو هسته ای بزرگی در قلب تهران دارد، اسرائیل در یک عملیات اطلاعاتی به اندازه نیم تن مدارک و اسناد و ویدیو در رابطه با مواد هسته ای مخفی ایران پیدا کرد.</p>
      <p>هوک مدعی شد که همه کشورهای دنیا باید نسبت به این مساله نگران باشند زیرا ایران بزرگ ترین حامی تروریسم است و بازی "موش و گربه" را با آژانس اتمی بازی می‌کند.<br/>این مقام آمریکایی با متهم کردن ایران به نقض برجام گفت: همه کشورها باید با ایران مقابله کنند و اجازه ندهند که این کشور به سلاح هسته‌ای دست یابد، زیرا دستیابی ایران به سلاح هسته‌ای تمام خاورمیانه را تغییر خواهد داد.</p>
      <p>وی با بیان این که زمان آن رسیده است که جامعه بین‌المللی ایران را به دلیل آن‌چه برنامه هسته‌ای، موشکی، حمایت از تروریسم و حمایت تسلیحاتی از نمایندگانش در خاورمیانه می‌خواند، تحریم کند، ادعا کرد که ایران پس از توافق هسته‌ای خطرناک‌تر شد و کشورهای امضا کننده برجام باید به این مساله پی ببرند.<br/>وی در پاسخ به این سوال که آیا اظهارات مکرون در رابطه با گام چهارم ایران در کاهش تعهدات برجامی و درخواست افزایش فشار بر ایران می‌تواند منجر به پایان برجام شود گفت: ما از برجام خارج شدیم و همه کشورها این اختیار را دارند که از آن خارج شوند. به نظر من فرانسه، انگلیس و آلمان برای حفظ امنیت ملی خود و امنیت جهان باید تصمیماتی اتخاذ کنند. این سه کشور از ایران خواستند که یک توافق جدیدی را قبول کند که برنامه موشکی را نیز شامل می‌شود. من در طول سال گذشته بارها هشدار دادم که برنامه موشکی ایران خطر جنگ در خاورمیانه را افزایش می‌دهد.</p>
      <p>برایان هوک با متهم کردن ایران به حمله موشکی به عربستان در 14 سپتامبر ایران را دلیل اصلی بی‌ثباتی در منطقه خواند.</p>
      <p>وی با بیان این که خروج ما از برجام تصمیم درستی بود و به ما امتیاز ایجاد فشار بر ایران را داد، مدعی شد: اکنون نظام ایران ضعیف‌تر شده است اما ما نیازمند پیوستن کشورهای دیگر به آمریکا برای مجازات ایران هستیم.</p>
      <p>رئیس گروه اقدام علیه ایران گفت: بهترین راه ممانعت از دستیابی ایران به سلاح هسته ای فعالیت در خارج از چارچوب توافق هسته ای است؛ ما طی یک سال و نیم توانستیم به تنهایی تحریم‌هایی بسیار قوی‌تر از تحریم‌های چندجانبه علیه ایران وضع کنیم.</p>
      <p>وی در ادامه گفت که یکی از بزرگ ترین اشکالات برجام بند مربوط به رفع ممنوعیت خرید سلاح بعد از گذشت پنج سال از توافق است زیرا ما اکنون تنها کم تر از یک سال زمان داریم و بعد از آن ایران نه تنها می تواند سلاح سنتی بخرد بلکه می تواند آن را بفروشد.<br/>برایان هوک در بخش دیگری از گفت‌وگوی خود در رابطه با پیشنهاد حسن روحانی به کشورهای منطقه مبنی بر ایجاد صلح و تاکید محمد جواد ظریف، وزیر خارجه کشورمان بر این مساله مدعی شد: جواد ظریف، وزیر خارجه ایران تاریخ درازی در بازی نقش آتش افروز ومامور آتش نشانی همزمان دارد؛ ایران به مدت چند دهه درگیری های زیادی در منطقه ایجاد کرد و اکنون تلاش می کند که با چهره ایجاد کننده صلح ظاهر شود.</p>
      <p>وی ابتکار پیشنهادی ایران را امری مضحک خواند و مدعی شد: هیچ کس این مساله را جدی نخواهد گرفت.</p>
      <p>این ادعاها درحالی مطرح می‌شود که دلیل اصلی کاهش تعهدات برجامی ایران خروج ترامپ از برجام و تشدید تحریم‌های اقتصادی علیه تهران است.</p>
      <p>سازمان انرژی اتمی ایران اخیرا در بیانیه‌ای اعلام کرد: با ابلاغ ریاست محترم جمهوری و رئیس شورای عالی امنیت ملی مبنی‌بر آغاز فعالیت مجدد سایت فردو جهت غنی‌سازی اورانیوم، پس از انتقال مخزن حاوی دو هزار کیلوگرم uf6 از سایت شهید احمدی روشن (نطنز) به سایت شهید علی‌محمدی (فردو) و اتصال مخزن به خطوط خوراک‌دهی و انجام موفقیت‌آمیز کلیه عملیات فنی مرتبط شامل خلأسازی نهایی، کنترل ماشین‌های سانتریفیوژ و شیرها و چک نمودن سیستم‌های کنترل و اتوماسیون و راه‌اندازی بخش‌های جمع‌آوری و اتمام عملیات پسیواسیون، پس از دقایق اولیه روز پنج‌شنبه عملیات گازدهی زنجیره‌ها و ماشین‌های سانتریفیوژ و تولید و جمع‌آوری اورانیوم غنی‌شده در سایت فردو آغاز گردید.</p>
    </article>
  </body>
</html>