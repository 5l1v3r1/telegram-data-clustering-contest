<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ebihoreanul.ro/stiri/ultima-or-31-2/doar-un-punct-pentru-echipele-bihorene-in-etapa-de-vineri-a-ligii-a-iii-a-vezi-clasamentul-152672.html"/>
    <meta property="og:site_name" content="Bihoreanul"/>
    <meta property="article:published_time" content="2019-11-09T14:00:00+00:00"/>
    <meta property="og:title" content="Doar un punct pentru echipele bihorene în etapa de vineri a Ligii a III-a. Vezi clasamentul!"/>
    <meta property="og:description" content="Echipele bihorene din Liga a III-a la fotbal nu au reuşit să cucerească decât un punct în etapa de vineri din Seria a V-a. CSC Sânmartin a pierdut cu 1-3 derby-ul de la Sântion cu Fotbal Comuna Recea, în timp ce Luceafărul Oradea s-a întors doar cu un egal de la ultima clasată, SCM Zalău."/>
  </head>
  <body>
    <article>
      <h1>Doar un punct pentru echipele bihorene în etapa de vineri a Ligii a III-a. Vezi clasamentul!</h1>
      <address><time datetime="2019-11-09T14:00:00+00:00">09 Nov 2019, 14:00</time> by <a rel="author" href="https://www.ebihoreanul.ro/contact/Florin%20Mihalca#redactia_form" target="_blank">Florin Mihalca</a></address>
      <figure>
        <img src="https://cdn.ebihoreanul.ro/static/gallery_big/mingedefotbal09112019.JPG"/>
        <figcaption>(foto: arhivă)</figcaption>
      </figure>
      <p>
        <b>Formaţiile bihorene de fotbal din Liga a III-a nu au avut o etapă tocmai fastă, vineri, când au cucerit un singur punct din şase posibile.</b>
      </p>
      <p>În derby-ul de la Sântion, CSC Sânmartin a fost învinsă cu scorul de 3-1 de echipa maramureşeană Fotbal Comuna Recea, care a urcat, astfel, pe primul loc, după ce Luceafărul Oradea nu a reuşit mai mult decât o remiză la Zalău, cu ultima clasată.</p>
      <p>După o primă repriză albă, în partea secundă au apărut şi golurile la jocul dintre CSC Sânmartin şi Fotbal Comuna Recea. Primii care au înscris au fost oaspeţii, prin Alin Bota, din penalty, în minutul 51. Maramureşenii au urcat scorul la 2-0 în favoarea lor, în minutul 59, când a înscris Alexandru Mărieş, pentru ca elevii antrenorului Călin Cheregi să reducă din handicap, în minutul 73, când Sergiu Pop a transformat o lovitură de la 11 metri. Scorul final l-au stabilit tot oaspeţii, în minutul 75, când a marcat Norbert Janos.</p>
      <p>După ce a învins şi Luceafărul în deplasare, echipa din Recea s-a impus, astfel, şi pe terenul celeilalte formaţii bihorene, reuşind să urce pe primul loc.</p>
      <p>Luceafărul Oradea a evoluat în deplasare de această dată, la Zalău, în fieful ultimei clasate, SCM din localitate. Deşi şi-a propus să se întoarcă cu toate cele trei puncte puse în joc, echipa bihoreană a trebuit să se mulţumească cu unul singur, după ce a încheiat la egalitate jocul, cu 3-3.</p>
      <p>George Paraschiv a deschis scorul, pentru Luceafărul, în minutul 24, în timp ce Sebastian Duma a marcat pentru gazde, în minutul 34. În pauză s-a intrat cu 1-1. În repriza a doua, gazdele au marcat mai întâi, prin Arnold Neures, în minutul 51. Acelaşi George Parasciv a restabilit egalitatea, din penalty, în minutul 55, pentru ca, trei minute mai târziu, Paul Mitrică să înscrie pentru 3-2 pentru Luceafărul. Scorul final l-a stabilit Denis Cubaş, care înscris pentru 3-3.</p>
      <p>În urma acestui rezultat, Luceafărul a căzut pe locul II în clasament.</p>
      <p>Rezultatele etapei a 12-a din Seria a V-a a Ligii a III-a la fotbal:<br/>Unirea Dej - Sănătatea Cluj 4-2<br/>Unirea 1924 - AFC Odorheiu Secuiesc 0-2<br/>SCM Zalău - Luceafărul Oradea 3-3<br/>Viitorul Şelimbăr - Industria Galda 2-2<br/>Unu Fotbal Club Gloria - Minaur Baia Mare 0-1<br/>Avântul Reghin - Metalurgistul Cugir 1-2<br/>CSC Sânmartin - Fotbal Comuna Recea 1-3<br/>CFR Cluj II - Sticla Arieşul Turda 1-4</p>
      <p>În etapa viitoare, Luceafărul Oradea va evolua pe teren propriu, cu Viitorul Şelimbăr, în timp cde CSC Sânmartin va face deplasarea la Cugir, pentru jocul cu Metalurgistul.</p>
      <figure>
        <img src="https://www.ebihoreanul.ro/user_files/clsligaIII09112019.jpg"/>
      </figure>
    </article>
  </body>
</html>