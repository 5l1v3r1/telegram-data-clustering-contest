<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/ti-kryvetai-piso-apo-tin-tromokratiki-organosi-poy-exarthrose-i-el-as-kalasnikof-ekriktika-kai-cheirovomvides-liga-mono-eyrimata-apo-to-ploysio-oplostasio-toys/"/>
    <meta property="og:site_name" content="europost.gr"/>
    <meta property="article:published_time" content="2019-11-09T14:50:53+00:00"/>
    <meta property="og:title" content="Τι κρύβεται πίσω από την τρομοκρατική οργάνωση που εξάρθρωσε η ΕΛ.ΑΣ?… Καλάσνικοφ, εκρηκτικά και χειροβομβίδες, λίγα μόνο ευρήματα από το πλούσιο οπλοστάσιό τους!"/>
    <meta property="og:description" content="Μεγάλη επιχείρηση της Αντιτρομοκρατικής βρίσκεται σε εξέλιξη στην Αττική. Τα δύο βασικά μέλη της οργάνωσης «Επαναστατική Αυτοάμυνα» φαίνεται πως έχουν στα χέρια τους οι αξιωματικοί της Αντιτρομοκρατικής. Πρόκειται για δυο άντρες ηλικίας 41 και 45 ετών,"/>
  </head>
  <body>
    <article>
      <h1>Τι κρύβεται πίσω από την τρομοκρατική οργάνωση που εξάρθρωσε η ΕΛ.ΑΣ?… Καλάσνικοφ, εκρηκτικά και χειροβομβίδες, λίγα μόνο ευρήματα από το πλούσιο οπλοστάσιό τους!</h1>
      <address>
        <time datetime="2019-11-09T14:50:53+00:00">09 Nov 2019, 14:50</time>
      </address>
      <p>Μεγάλη επιχείρηση της Αντιτρομοκρατικής βρίσκεται σε εξέλιξη στην Αττική. Τα δύο βασικά μέλη της οργάνωσης «Επαναστατική Αυτοάμυνα» φαίνεται πως έχουν στα χέρια τους οι αξιωματικοί της Αντιτρομοκρατικής.</p>
      <p>Πρόκειται για δυο άντρες ηλικίας 41 και 45 ετών, οι οποίοι, σύμφωνα με πληροφορίες, κρύβονται πίσω από τις επιθέσεις που πραγματοποιήθηκαν τα προηγούμενα χρόνια στη Γαλλική Πρεβεία, έξω απο τα γραφεία του ΠΑΣΟΚ στη Χαριλάου Τρικούπη σε κλούβα των ΜΑΤ, στην πρεσβεία του Μεξικού, και το 2014 πάλι στα γραφεία του ΠΑΣΟΚ με καλάσνικοφ, που συνολικά από τις επιθέσεις αυτές είχαν τραυματιστεί δύο αστυνομικοί από τις σφαίρες.</p>
      <p>Πληροφορίες από την Αντιτρομοκρατική αναφέρουν οτι η οργάνωση ετοίμαζε επιθέσεις σε ολη τη χώρα, καθώς διέθετε ολόκληρο οπλοστάσιο.</p>
      <p>Από τους δυο συλληφθέντες ο 41χρονος είχε συλληφθεί το 2010 μαζί με τον Νίκο Μαζιώτη και την Πόλα Ρούπα αμέσως μετά τη δολοφονία του Λάμπρου Φούντα στον Νέο Κόσμο, ενώ ο 45χρονος δεν είχε συλληφθεί ποτέ, ομως ηταν ανερχόμενο πρόσωπο στο σύγχρονο αντάρτικο πόλης και ήταν ο ιδιοκτήτης του σπιτιού που ήταν τα όπλα στο Χολαργό.</p>
      <p>Αναζητείται ακόμη ένας 46χρονος, ο οποίος είναι ο σύντροφος της 39χρονης γυναίκας που συνελήφθη, ο οποίος είναι κι αυτός σκληρός αναρχικός, που δεν έχει συλληφθεί και αυτός είναι ένα από τα δυνατά πρόσωπα στο σύγχρονο αντάρτικο πόλης.</p>
      <p>Η αρχή του τέλους για την οργάνωση ήταν μια ληστεία που διέπραξαν στις 21 Οκτωβρίου σε καταστημα ΟΠΑΠ στο Χολαργό. Τότε, το όπλο του 46χρονου εκπυρσοκρότησε κατά λάθος και τραυμάτισε τον 41χρονο.</p>
      <p>Από το μεσημέρι της Παρασκευής, 08-11-2019, βρίσκεται σε εξέλιξη εκτεταμένη επιχείρηση της Διεύθυνσης Αντιμετώπισης Ειδικών Εγκλημάτων Βίας και έχουν πραγματοποιηθεί 13 κατ’ οίκον έρευνες, έχουν προσαχθεί συνολικά 15 άτομα στην Αντιτρομοκρατική Υπηρεσία, όπου εξετάζονται, ενώ έχουν συλληφθεί μέχρι στιγμής δύο άντρες, ηλικίας 41 και 45 ετών, οι οποίοι κατηγορούνται για τρομοκρατικές πράξεις, κατοχή εκρηκτικών, παράβαση του Νόμου περί όπλων και πλαστογραφία.</p>
      <p>Για τις ίδιες ενέργειες κατηγορείται και τρίτος ημεδαπός άντρας, ηλικίας 46 ετών, σε βάρος του οποίου έχει εκδοθεί ένταλμα σύλληψης. Επιπλέον, έχει συλληφθεί και μία 39χρονη ημεδαπή γυναίκα, η οποία κατηγορείται για παράβαση του Ν. περί όπλων.</p>
      <p>Μέχρι στιγμής έχουν συλληφθεί δύο (2) άντρες, ηλικίας 41 και 45 ετών αντίστοιχα, και μία 39χρονη γυναίκα, έχουν διενεργηθεί δεκατρείς (13) κατ’ οίκον έρευνες, έχουν προσαχθεί για εξέταση δεκαπέντε (15) άτομα και έχει κατασχεθεί σημαντικός αριθμός όπλων και εκρηκτικών</p>
      <p>Ειδικότερα, μετά από συστηματική έρευνα, διακριβώθηκε από την Αντιτρομοκρατική Υπηρεσία η εμπλοκή τους στη ληστεία που έλαβε χώρα τις βραδινές ώρες της 21-10-2019, σε κατάστημα ψυχαγωγικών – τεχνικών παιγνίων στον Χολαργό και εκδόθηκαν σε βάρος τους εντάλματα σύλληψης.</p>
      <p>Σημειώνεται ότι ο 41χρονος είχε συλληφθεί το 2010 από την Αντιτρομοκρατική Υπηρεσία, κατηγορούμενος για ένταξη και συμμετοχή στην τρομοκρατική οργάνωση «Επαναστατικός Αγώνας», υπόθεση για την οποία καταδικάστηκε σε ποινή κάθειρξης και αποφυλακίστηκε, την 12-02-2018, σύμφωνα με τις διατάξεις του αρ. 43 του Ν. 4489/2017 υπό τον όρο ανάκλησης του υπολοίπου της ποινής [τρία (3) έτη, έξι (6) μήνες και είκοσι έξι (26) ημέρες], σε περίπτωση που υποπέσει μέσα σε πέντε έτη από την αποφυλάκισή του σε νέα αξιόποινη πράξη από δόλο και καταδικαστεί αμετάκλητα οποτεδήποτε σε ποινή στερητική της ελευθερίας μεγαλύτερη των δύο ετών, θα εκτίσει αθροιστικά το υπόλοιπο της ποινής του.</p>
      <p>Μέχρι στιγμής στις διενεργηθείσες κατ’ οίκον έρευνες έχουν βρεθεί και κατασχεθεί, μεταξύ άλλων:</p>
      <p>1. Πέντε (5) πολεμικά τυφέκια τύπου καλάσνικοφ</p>
      <p>2. Ένα (1) υποπολυβόλο</p>
      <p>3. Δύο (2) τεμάχια ζελατινοδυναμίτιδα</p>
      <p>9. Δύο (2) πυροβόλα πιστόλια</p>
      <p>11. Τέσσερεις (4) χειροβομβίδες δακρυγόνου CS</p>
      <p>12. Έξι (6) κοινοί πυροκροτητές</p>
      <p>13. Εννέα (9) ηλεκτρικοί πυροκροτητές</p>
      <p>14. Δύο (2) αυτοσχέδιοι ηλεκτρικοί πυροκροτητές</p>
      <p>15. Ένα (1) τεμάχιο εκρηκτικής ύλης (πιθανόν TNT)</p>
      <p>16. Δύο (2) φυσίγγια εκρηκτικής ύλης, πιθανόν ζελατινοδυναμίτιδα</p>
      <p>17. Τρεις (3) πυροδοτικοί μηχανισμοί χειροβομβίδας</p>
      <p>18. Τρία (3) σώματα χειροβομβίδας</p>
      <p>Τα κατασχεθέντα θα αποσταλούν στη Διεύθυνση Εγκληματολογικών Ερευνών για εργαστηριακές εξετάσεις.</p>
      <p>Από την μέχρι τώρα βαλλιστική εξέταση σε πολεμικά τυφέκια τύπου Kalasnikov, που βρέθηκαν και κατασχέθηκαν σε οικία της οδού 17ης Νοέμβρη 57 στον Χολαργό, έχει προκύψει ταύτιση ενός πολεμικού τυφεκίου με εκείνο που χρησιμοποιήθηκε στην ληστεία της 21-10-2019, σε κατάστημα ψυχαγωγικών – τεχνικών παιγνίων στον Χολαργό.</p>
      <p>Επίσης, ένα ακόμα πολεμικό τυφέκιο τύπου Kalasnikov έχει ταυτοποιηθεί με εκείνο που χρησιμοποιήθηκε στις ακόλουθες τρομοκρατικές ενέργειες, την ευθύνη για τις οποίες έχει αναλάβει η «Οργάνωση Επαναστατικής Αυτοάμυνας»:</p>
      <p>1. Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα</p>
      <p>2. Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα</p>
      <p>3. Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.</p>
      <p>4. Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</p>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε επέλθει τραυματισμός αστυνομικού.</p>
      <p>Οι έρευνες συνεχίζονται και για οποιαδήποτε εξέλιξη, θα σας ενημερώσουμε.</p>
    </article>
  </body>
</html>