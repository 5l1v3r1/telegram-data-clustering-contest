<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545807.html/%D8%A8%D8%B2%D8%B1%DA%AF%D8%AA%D8%B1%DB%8C%D9%86-%D9%BE%D8%B1%D9%88%DA%98%D9%87-%D8%A2%D8%A8%D8%B1%D8%B3%D8%A7%D9%86%DB%8C-%D8%A8%D9%87-%D8%B1%D9%88%D8%B3%D8%AA%D8%A7%D9%87%D8%A7%DB%8C-%DA%A9%D8%B4%D9%88%D8%B1-%D8%AF%D8%B1-%D8%AA%D9%81%D8%AA-%DA%A9%D9%84%D9%86%DA%AF-%D8%B2%D9%86%DB%8C-%D9%85%DB%8C%D8%B4%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:51:00+00:00"/>
    <meta property="og:title" content="بزرگترین پروژه آبرسانی به روستاهای کشور در تفت کلنگ زنی میشود"/>
    <meta property="og:description" content="فرماندار تفت گفت: عملیات اجرایی پروژه آب‌رسانی به روستاهای این شهرستان به‌عنوان تنها پروژه‌ای در این سفر آغاز خواهد شد با حضور وزیر نیرو و به دستور رییس جمهور دریکی از روستاهای شهرستان انجام می گیرد."/>
  </head>
  <body>
    <article>
      <h1>بزرگترین پروژه آبرسانی به روستاهای کشور در تفت کلنگ زنی میشود</h1>
      <h2>همزمان با سفر رئیس جمهور به یزد؛</h2>
      <address>
        <time datetime="2019-11-09T14:51:00+00:00">09 Nov 2019, 14:51</time>
      </address>
      <p>فرماندار تفت گفت: عملیات اجرایی پروژه آب‌رسانی به روستاهای این شهرستان به‌عنوان تنها پروژه‌ای در این سفر آغاز خواهد شد با حضور وزیر نیرو و به دستور رییس جمهور دریکی از روستاهای شهرستان انجام می گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، فرماندار تفت در نشست خبری پیش از ظهر امروز به مناسبت سفر رئیس جمهوری به استان یزد به دیدار مردمی وی در روز یکشنبه نوزدهم آبان ماه در میدان تاریخی امیرچقماق یزد اشاره و گفت: حضور با شوق و وهمدل مردم در این اجتماع پیام وحدت و یکدلی را به دنیا مخابره می کند.</p>
      <p>فرماندار تفت اظهارداشت: در افتتاح یا شروع عملیات پروژه‌های عمرانی هم‌زمان با سفر رییس جمهور معیارهایی نظیر توجه خاص به حوزه سرمایه‌گذاری در زیرساخت‌ها، شاخص‌های زیست‌محیطی، کاهش نرخ بیکاری، راهبرد توسعه متوازن، کمک به مناطق کمتر برخوردار و توجه خاص و ویژه به فناوری‌های نوین در نظر گرفته‌شده است.</p>
      <p>نوکار به پیگیری موضوع انتقال آب در این سفر اشاره و اضافه کرد: با توجه به فرسودگی خط اول انتقال آب به استان تسریع در تکمیل و بهره‌برداری از خط انتقال آب از خلیج‌فارس که برای صنایع بزرگ از آن استفاده خواهد شد در دستور کار این سفر قرار دارد.</p>
      <p>نوکار ادامه داد: با انتقال آب از خلیج‌فارس به استان برای استفاده صنایع بزرگ، بخشی از آب مورداستفاده در این صنایع که از راه‌های دیگر تأمین می‌شود برای شهرستان‌های استان استفاده خواهد شد.</p>
      <p>*خط انتقال آب از دریای عمان به سمت یزد </p>
      <p>وی بیان کرد: در این سفر موضوع خط انتقال آب از دریای عمان به سمت یزد که مجوز آن اخذشده پیگیری خواهد شد و اعتبار آن در این سفر تخصیص داده خواهد شد که از آن آب برای شرب و بهداشت استان استفاده می شود.</p>
      <p>نوکار هم‌چنین به امضای سی تفاهم‌نامه بین بنیادهای خیریه، بانک‌ها و بخش خصوصی برای توسعه استان در سفر ریاست جمهوری خبر داد و گفت: در این سفر برنامه‌ریزی لازم برای تخصیص اعتبار برای تکمیل پروژه‌های نیمه‌تمام در دستور کار قرار دارد و پروژه‌های جدیدی شروع نخواهد شد.</p>
      <p>*آغاز عملیات اجرایی بزرگترین پروژه آبرسانی به روستاهای کشور در تفت</p>
      <p>فرماندار شهرستان تفت از آغاز عملیات اجرایی بزرگترین پروژه آبرسانی به روستاهای کشور در تفت خبرداد و گفت: عملیات اجرایی پروژه آب‌رسانی به روستاهای این شهرستان به‌عنوان تنها پروژه‌ای در این سفر آغاز خواهد شد با حضور وزیر نیرو و به دستور رییس جمهور دریکی از روستاهای شهرستان انجام می گیرد.</p>
      <p>وی ادامه داد: پروژه آب‌رسانی به روستاهای شهرستان بزرگ‌ترین پروژه انتقال آب در روستاهای کشور است که بااعتباری بالغ‌بر سیصد و پنجاه‌وپنج میلیارد تومان صورت می گیرد و امیدواریم در مدت‌زمان سه‌ساله این پروژه به بهره‌برداری کامل برسد.</p>
      <p>*سه پروژه مهم شهرستان تفت در دستور کار</p>
      <p>نوکار به سه پروژه پیشنهادی شهرستان تفت برای بررسی در سفر ریاست جمهور اشاره وگفت: صدور مجوز ایجاد شهرک صنعتی دارو و غذا در دهستان نصرآباد، مجوز ایجاد هتل پنج ستاره تفت در محل هتل فراز سابق و مجوز تأسیس نیروگاه‌های خانگی خورشیدی برای تولید برق در مناطق روستایی شهرستان با توجه به شرایط محیطی منطقه، سه پروژه خاصی است که برای سفر رئیس‌جمهور در نظر گرفته‌شده است.</p>
      <p>فرماندار تفت از درخواست تأمین اعتبار برای ساماندهی تفرجگاه سخوید تنها تفرجگاه زمستانی استان خبر داد و تصریح کرد: امیدواریم در سفر ریاست جمهوری این موضوع نیز مطرح و اعتبار و تسهیلات موردنظر آن مصوب شود.</p>
      <p>انتهای پیام/م*</p>
    </article>
  </body>
</html>