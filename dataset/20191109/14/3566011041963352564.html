<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545858.html/%D8%A2%D9%85%D8%A7%D8%AF%DA%AF%DB%8C-%D9%85%D8%B1%DA%A9%D8%B2%DB%8C-%D8%A8%D8%B1%D8%A7%DB%8C-%D8%B1%D8%A7%D9%87-%D8%A7%D9%86%D8%AF%D8%A7%D8%B2%DB%8C-%D9%85%D8%B1%DA%A9%D8%B2-%D9%BE%DB%8C%D9%88%D9%86%D8%AF-%D9%85%D8%BA%D8%B2-%D9%88-%D8%A7%D8%B3%D8%AA%D8%AE%D9%88%D8%A7%D9%86-%D8%BA%D8%B1%D8%A8-%DA%A9%D8%B4%D9%88%D8%B1-%D8%AF%D8%B1-%D8%A7%D8%B1%D8%A7%DA%A9"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:59:00+00:00"/>
    <meta property="og:title" content="آمادگی مرکزی برای راه‌اندازی مرکز پیوند مغز و استخوان غرب کشور در اراک"/>
    <meta property="og:description" content="معاون سیاسی امنیتی و اجتماعی استانداری مرکزی گفت: مجموعه استان مرکزی آمادگی این را دارد که مرکز پیوند مغز و استخوان غرب کشور را در اراک راه‌اندازی کند."/>
  </head>
  <body>
    <article>
      <h1>آمادگی مرکزی برای راه‌اندازی مرکز پیوند مغز و استخوان غرب کشور در اراک</h1>
      <address>
        <time datetime="2019-11-09T14:59:00+00:00">09 Nov 2019, 14:59</time>
      </address>
      <p>معاون سیاسی امنیتی و اجتماعی استانداری مرکزی گفت: مجموعه استان مرکزی آمادگی این را دارد که مرکز پیوند مغز و استخوان غرب کشور را در اراک راه‌اندازی کند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  به نقل از <a href="http://diyareaftab.ir/">دیار آفتاب</a>؛ آیت‌الله دری نجف‌آبادی نماینده ولی‌فقیه در استان مرکزی امروز در آیین بزرگداشت پروفسور اردشیر قوام زاده(پدر پیوند مغز و استخوان ایران)گفت: پیوند مغز و استخوان جنین و بانگ ناف از بخش‌های مهم و حساس کشور است که باید قابل‌توجه باشد.</p>
      <p>دری نجف‌آبادی اظهار کرد: دکتر قوام زاده انسانی متعهد،ارزشمند و عالمی فیلسوف و برجسته از سرمایه‌های مهم ایران اسلامی است و نکوداشت این مرد بزرگ اقدامی ارزشمند و به‌موقع است.</p>
      <p>وی ادامه داد: در آستانه هفته وحدت و ولادت حضرت محمد(ص) امروز شاهد حضور ارزشمند و انسانی خدوم در استان مرکزی است که بزرگداشت این مرد بزرگ اقدامی به جا و لازم بود و جا دارد از کلیه دستندرکاران این اقدام ارزشمند تقدیر و تشکر لازم را داشته باشیم.</p>
      <p>امام جمعه اراک بیان کرد: دکتر قوام زاده و امثال این بزرگوار منشا خیرات و برکات زیادی در ایران اسلامی هستند و نکوداشت چنین شخصیت هایی در آیین اسلام بسیار تاکید شده است.</p>
      <p>دری نجف آبادی بیان کرد: شهرستان های استان مرکزی ظرفیت های بسیار بزرگی در حوزه مفاخر و انسان های بزرگ دارند و این استان بزرگان زیادی برای دنیای اسلام تربیت کرده است.</p>
      <p>وی با اشاره به اینکه بزرگداشت و تکریم قوام زاده ها سبب می شود جوانان استعدادها و توانمندی های خود را باور کنند و آنها در جهت پیشرفت و اعتلای ایران اسلامی به کار گیری کنند گفت: آن زمانی که در ایران اسلامی امکاناتی نداشتیم جوانان باغیرت همچون قوام زاده استعدادها و توانمندی های خود را به کار گرفتند و دستاوردهای بسیار ارزشمندی برای کشور به ارمغان آوردند و این امروز باید درس بزرگی برای جوانان و نسل جوان کشور باشد.</p>
      <p>نماینده ولی فقیه در استان مرکزی بیان کرد: نسل های آینده به قوام زاده ها افتخار می کند چراکه اینها علاوه بر اینکه اقدامات بسیار ارزشمندی انجام دادند راه را نیز برای جوانان باز کردند و به الگویی برتر تبدیل شدند.</p>
      <p>وی خاطرنشان کرد: تربیت بیش از ۴۰۰ شاگرد،تاسیس بیش از ۲۰ مرکز حساس و انجام سالیانه بیش از ۱۲۰۰ پیوند مغز و استخوان تنها بخش کوچکی از کارنامه درخشان دکتر قوام زاده است که قابل تقدیر است.</p>
      <p>معاون سیاسی امنیتی و اجتماعی استانداری مرکزی:</p>
      <p>
        <b>آمادگی مرکزی برای راه اندازی مرکز پیوند مغز و استخوان غرب کشور در اراک</b>
      </p>
      <p>بهروز اکرمی، معاون سیاسی امنیتی و اجتماعی استانداری مرکزی گفت: امروز جامعه و جوانان نیاز دارند که این بزرگداشت ها را برگزار کنیم.</p>
      <p>اکرمی اظهار کرد: وقتی می گوییم استان مرکزی استان مفاخر است باید مدرک ارائه کنیم و این بزرگداشت ها در این جهت هستند.</p>
      <p>وی ادامه داد: امروز باید امثال قوام زاده ها را در جامعه باز تولید کنیم  چراکه جامعه نیازمند اینگونه شخصیت ها است.</p>
      <p>معاون سیاسی امنیتی و اجتماعی استانداری مرکزی گفت: این بزرگداشت ضمن احترام و تجلیل از دکتر قوام زاده باید در راستای تربیت قوام زاده های جدید باشد.امروز دانشجویان باید الگو و رفتار قوام زاده ها را سرمشق خود قرار دهند.</p>
      <p>اکرمی بیان کرد: مجموعه استان مرکزی آمادگی این را دارد که مرکز پیوند مغز و استخوان غرب کشور را در اراک راه اندازی کند از این جلسه باید استارت این کار بزرگ را بزنیم تا همه بتوانند از این مرکز بهره مند شوند.</p>
      <p>انتهای پیام/</p>
      <p> </p>
    </article>
  </body>
</html>