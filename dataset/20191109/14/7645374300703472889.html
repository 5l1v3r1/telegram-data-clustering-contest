<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.repubblica.it/cronaca/2019/11/09/news/milano_ruba_cassaforte_genitori_e_scappa_denunciata-240698307/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T14:40:00+00:00"/>
    <meta property="og:title" content="A 16 anni ruba dalla cassaforte dei genitori e scappa con il fidanzato: lui denunciato per sottrazione di minori"/>
    <meta property="og:description" content="La ragazza, di Mantova, localizzata dal cellulare a Savona, da lì stava andando in Francia. Il fidanzato, con precedenti penali, accusato anche di furto"/>
  </head>
  <body>
    <article>
      <h1>A 16 anni ruba dalla cassaforte dei genitori e scappa con il fidanzato: lui denunciato per sottrazione di minori</h1>
      <h2>La ragazza, di Mantova, localizzata dal cellulare a Savona, da lì stava andando in Francia. Il fidanzato, con precedenti penali, accusato anche di furto</h2>
      <address>
        <time datetime="2019-11-09T14:40:00+00:00">09 Nov 2019, 14:40</time>
      </address>
      <p>Con il fidanzato ha preso dalla cassaforte dei genitori oltre 4mila euro, gioielli e altro. La ragazza, 16 anni, è stata rintracciata dagli agenti della Questura di Mantova a Ventimiglia, a bordo di un treno diretto in Francia dove il fidanzato, tunisino e con precedenti penali, ha dei parenti.<br/><br/>Con loro avevano ancora la somma e altro denaro derivante dalla vendita dei gioielli. Erano stati i genitori a presentarsi alla Polizia ferroviaria di Mantova, denunciando la scomparsa della figlia, dopo aver scoperto che era scomparso il denaro dalla cassaforte. Avevano provato a contattare lei e il fidanzato sul cellulare ma i due non avevano risposto. Gli agenti hanno stabilito, con la localizzazione del telefono, che si trovavano in un paese in provincia di Savona, diretti in Francia. Hanno avvertito i colleghi del Dipartimento della Polizia ferroviaria di Genova che hanno fermato i due a bordo del treno. La ragazza è stata affidata ai genitori, mentre il giovane è stato denunciato per sottrazione di minori e furto.</p>
    </article>
  </body>
</html>