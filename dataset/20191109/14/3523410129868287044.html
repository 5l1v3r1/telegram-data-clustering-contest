<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639021/%D8%A8%D8%A7%D8%B2%DA%AF%D8%B4%D8%AA-%D8%AF%D9%84%D8%A7%D8%B1-%D8%A8%D9%87-%D9%85%D8%B1%D8%B2-%D9%85%D9%82%D8%A7%D9%88%D9%85%D8%AA%DB%8C-%DB%B1%DB%B1-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T14:31:00+00:00"/>
    <meta property="og:title" content="بازگشت دلار به مرز مقاومتی ۱۱ هزار و ۵۰۰ تومان"/>
    <meta property="og:description" content="در دو روز کاری انتهایی هفته گذشته قیمت دلار افزایش یافت تا به نزدیکی مرز مقاومتی ۱۱ هزار و ۵۰۰ تومان برسد."/>
  </head>
  <body>
    <article>
      <h1>
        <a href="https://www.bultannews.com/fa/news/639021/%D8%A8%D8%A7%D8%B2%DA%AF%D8%B4%D8%AA-%D8%AF%D9%84%D8%A7%D8%B1-%D8%A8%D9%87-%D9%85%D8%B1%D8%B2-%D9%85%D9%82%D8%A7%D9%88%D9%85%D8%AA%DB%8C-%DB%B1%DB%B1-%D9%87%D8%B2%D8%A7%D8%B1-%D9%88-%DB%B5%DB%B0%DB%B0-%D8%AA%D9%88%D9%85%D8%A7%D9%86">بازگشت دلار به مرز مقاومتی ۱۱ هزار و ۵۰۰ تومان</a>
      </h1>
      <h2>در دو روز کاری انتهایی هفته گذشته قیمت دلار افزایش یافت تا به نزدیکی مرز مقاومتی ۱۱ هزار و ۵۰۰ تومان برسد.</h2>
      <address><time datetime="2019-11-09T14:31:00+00:00">09 Nov 2019, 14:31</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سکه تمام‌بهار آزادی نیز روز سه‌شنبه در همراهی با فضای افزایشی <b>بازار ارز</b> به بالای مرز ۴ میلیونی رفت ولی روز پنج‌شنبه تحت تاثیر نزول<b> طلا</b> در بازارهای جهانی، فلز گرانبهای داخلی نیز به زیر مرز یاد شده بازگشت.</p>
      <p>شاخص ارزی در چهارمین روز هفته، ۸۵ تومان افزایش قیمت را به ثبت رساند و به بهای ۱۱ هزار و ۴۰۰ تومان رسید. روز پنج‌شنبه کمی فضای بازار آرام‌تر شد و این ارز با ۲۰ تومان افزایش روی عدد ۱۱ هزار و ۴۲۰ تومان قرار گرفت. با ثبت این دو رشد میزان بازدهی دلار در هفته گذشته به ۵/ ۱ درصد رسید. این ارز دو هفته پیش زیر یک درصد افزایش قیمت را ثبت کرده بود، در نتیجه می‌توان گفت که در هفته‌ای که گذشت سرعت رشد دلار کمی بیشتر شد. برخی فعالان باور داشتند، افزایش قیمت دلار تحت تاثیر جوسازی شماری از معامله‌گران نسبت به برداشته شدن گام چهارم ایران برای کاهش تعهدات برجامی بود. این در حالی است که گروهی نیز عنوان می‌کنند تا زمانی که بازار زیر مرز ۱۱ هزار و ۵۰۰ تومان نوسان می‌کند، نمی‌توان از تغییر جهت انتظار معامله‌گران صحبت کرد. گروه سومی هستند که معتقدند بازار به‌صورت عادی در پاییز با افزایش تقاضا مواجه می‌شود و طبیعی است که تحت تاثیر آن قیمت کمی رشد کند. از نظر این گروه بازارساز تمام تلاش خود را خواهد کرد که این رشد آرام و پله پله صورت بگیرد.</p>
      <p>روز سه‌شنبه در واکنش به افزایش قیمت دلار، سکه تمام‌بهار آزادی با قدرت ۳۵ هزار تومان افزایش قیمت را به ثبت رساند و به بهای ۴ میلیون و ۱۵ هزار تومان رسید. عبور از این مرز موجب شد که انتظارات افزایشی در بازار بیشتر شود ولی افت یکباره اونس به یکباره این انتظارات را تعدیل کرد. روز پنج‌شنبه طلای جهانی نتوانست بالای محدوده هزار و ۴۹۰ دلاری باقی بماند و شروع به نزول کرد. در واکنش به این اتفاق سکه مسیر افزایشی را رها کرد و با ۲۵هزار تومان کاهش به بهای ۳ میلیون و ۹۹۰ هزار تومان رسید. به‌رغم افت روز آخر سکه تمام‌بهار آزادی در هفته گذشته ۳/ ۱ درصد افزایش را به ثبت رساند.</p>
      <p>در صورتی که طلای جهانی بازار را با قیمت‌های زیر هزار و ۴۷۰ دلار پایان دهد، این احتمال وجود دارد که سکه روز شنبه افت بیشتری را تجربه کند. البته عده‌ای باور دارند افت روز پنج‌شنبه سکه ناشی از تعدیل انتظارات معامله‌گران این بازار در مورد روند افزایشی بهای دلار بود. در واقع آنها انتظار ندارند افزایش بهای دلار در هفته جاری ادامه پیدا کند و با نزدیکی مرز ۱۱ هزار و ۵۰۰ تومان انتظار تغییر مسیر این ارز را دارند.</p>
      <p>این در شرایطی است که دو هفته رشد پیاپی، افزایشی‌های بازار را بیش از گذشته نسبت به رشد قیمت دلار امیدوار کرده است. آنها عنوان می‌کنند، به‌طور سنتی تقاضای تجاری در پاییز افزایش پیدا می‌کند و از آن‌سو برخی شرکت‌ها نیز باید تسویه‌های دلاری خود را انجام بدهند. این دو موضوع دسته‌ای از معامله‌گران را در سمت افزایشی‌ها قرار داده است. گروهی نیز عنوان می‌کنند، تا زمانی که برای افزایش درآمدهای نفتی گام اساسی صورت نگیرد، احتمال رشد دلار وجود دارد. با این حال تعداد بسیاری از معامله‌گران اعتقاد دارند، بازارساز در یک سال اخیر با تمام مشکلات قیمت دلار را تا حدی مدریت کرده است و برای ریسک‌های فعلی نیز احتمالا برنامه‌های خاص خود را دارد.</p>
    </article>
  </body>
</html>