<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/politics/mitsotakis-eixame-sxedio-kai-eimaste-apotelesmatikoi/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T14:51:44+00:00"/>
    <meta property="og:title" content="Μητσοτάκης: «Είχαμε σχέδιο και είμαστε αποτελεσματικοί»"/>
    <meta property="og:description" content="Με κομβικό ζήτημα το προσφυγικό, ολοκληρώθηκε η άτυπη συνάντηση του Κυριάκου Μητσοτάκη με τους υπουργούς και βουλευτές του"/>
  </head>
  <body>
    <article>
      <h1>Μητσοτάκης: «Είχαμε σχέδιο και είμαστε αποτελεσματικοί»</h1>
      <h2>Με κομβικό ζήτημα το προσφυγικό, ολοκληρώθηκε η άτυπη συνάντηση του Κυριάκου Μητσοτάκη με τους υπουργούς και βουλευτές του</h2>
      <address><time datetime="2019-11-09T14:51:44+00:00">09 Nov 2019, 14:51</time> by <a rel="author">ΤοΒΗΜΑ Team</a></address>
      <p>Ολοκληρώθηκε λίγο μετά τις 13:30 το μεσημέρι της Κυριακής η άτυπη συνάντηση του Κυριάκου Μητσοτάκη με την κοινοβουλευτική ομάδα της ΝΔ σε ξενοδοχείο στο Καβούρι.</p>
      <p>«Έχουμε ξεπεράσει τις προσδοκίες των πολιτών, δείξαμε ότι είχαμε σχέδιο και ότι είμαστε αποτελεσματικοί» τόνισε ο Κυριάκος Μητσοτάκης. Ο πρωθυπουργός ευχαρίστησε τους βουλευτές οι οποίοι, όπως σημείωσε χαρακτηριστικά, «είναι ο πολιορκητικός κριός που θα υλοποιήσει και θα μεταφέρει στην κοινωνία την κυβερνητική πολιτική».</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«Στις εκλογές φτάσαμε στο 40% δίνοντας έμφαση σε τρία ζητήματα: στη μείωση των φόρων, στις νέες δουλειές και στην αποκατάσταση του αισθήματος ασφάλειας στους πολίτες» ανέφερε ο Πρωθυπουργός. «Έχουμε ξεπεράσει τις προσδοκίες των πολιτών, έχουμε προωθήσει λύσεις και θα συνεχίσουμε σε αυτούς τους ρυθμούς» πρόσθεσε ο κ. Μητσοτάκης.</p>
      <p>«Η χώρα βρίσκεται, πια, στο κέντρο του παγκόσμιου επενδυτικού χάρτη. Έχουμε τη δυνατότητα όχι απλά να βγάλουμε τη χώρα από την κρίση, αλλα να αλλάξουμε την Ελλάδα και να καταστήσουμε τη ΝΔ κυρίαρχη πολιτική δύναμη για τα επόμενα χρόνια», επεσήμανε ο Κυριάκος Μητσοτάκης.</p>
      <p>«Είμαστε για 4 μήνες κυβέρνηση και θα χτίσουμε για 4 χρόνια, εξηγώντας στους πολίτες γιατί είμαστε συνεπείς και γιατί είναι σωστή η πολιτική μας που θα βελτιώσει την καθημερινότητά τους», σημείωσε χαρακτηριστικά.</p>
      <h3>Για προσφυγικό: «Θα είναι η τελευταία μαζική μεταφορά από τα νησιά στην ενδοχώρα»</h3>
      <p>Αναφερόμενος στο μεταναστευτικό-προσφυγικό ζήτημα, ο πρωθυπουργός τόνισε πως:</p>
      <p>«Πρέπει να είναι σαφές προς όλους, ότι η πολιτική της σημερινής κυβέρνησης είναι διαφορετική. Κληρονομήσαμε ένα πρόβλημα και η Ευρώπη σήμερα, δεν έχει στρατηγική. Εμείς άμεσα, ψηφίσαμε ένα νόμο που αυστηροποιεί το πλαίσιο χορήγησης ασύλου. Έχουμε το νομικό εργαλείο να εφαρμόσουμε την πολιτική μας, το οποίο δεν είχαμε ως τώρα. Μας δίνει το νομικό οπλοστάσιο να κάνει ουσιαστικό διαχωρισμό προσφύγων και οικονομικών μεταναστών».</p>
      <p>Όπως τόνισε ο πρωθυπουργός, αυτή την ώρα γίνεται μια μεγάλη προσπάθεια, να αποσυμφορηθούν τα νησιά, σημειώνοντας πως είναι η τελευταία φορά που γίνεται μαζική μεταφορά από τα νησιά στην ενδοχώρα. Παράλληλα ανακοίνωσε πως η κυβέρνηση προχωρά στην λειτουργία κλειστών προαναχωρησιακών κέντρων, με τις σχετικές ανακοινώσεις να αναμένονται το επόμενο διάστημα.</p>
      <p>Ο κ. Μητσοτάκης ξεκαθάρισε πως δεν θα γίνει καμία μετακίνηση χωρίς να έχει γίνει ενημέρωση των δημάρχων και των τοπικών βουλευτών, ενώ πρόσθεσε πως θα γίνουν πολύ πιο αυστηροί οι έλεγχοι στα σύνορα. Για το λόγο αυτό έχει προγραμματιστεί να γίνουν άμεσα 400 προσλήψεις συνοριοφυλάκων. «Το μεταναστευτικό είναι ένα από τα προβλήματα που διαχειρίζεται η κυβέρνηση» σημείωσε ο πρωθυπουργός, υπενθυμίζοντας πως η βασική έννοια των πολιτών είναι η πορεία της οικονομίας.</p>
      <h3>Τι είπε ο Κυριάκος Μητσοτάκης για το «πείραμα» της άτυπης συνάντησης</h3>
      <p>«Ασχολούμαστε με τα τρέχοντα και τα μεγάλα, όμως έχουμε υποχρέωση να δούμε και το μέλλον. Στο περιβάλλον πρέπει να καταστήσουμε την παράταξή μας, ως την παράταξη που θα εφαρμόσει στην πράξη την πολιτική της βιώσιμης ανάπτυξης με προστασία του περιβάλλοντος. Αυτός ο χώρος ανήκει σε μας. Έχουμε μια πολιτική που συνδυάζει την προστασία του περιβάλλοντος με την ανάπτυξη», διευκρίνισε επίσης ο πρωθυπουργός.</p>
      <p>«Κάναμε ένα ενδιαφέρον πείραμα, να βρεθούμε πιο χαλαρά, να μιλήσουμε πιο ανοιχτά. Είμαι τυχερός που είμαι Πρόεδρος αυτής της Κοινοβουλευτικής Ομάδας» τόνισε ο Κυριάκος Μητσοτάκης ενώ ευχαριστώντας τα μέλη της Κοινοβουλευτικής Ομάδας και ιδιαίτερα τα νέα στελέχη, τους είπε πως οι πόρτες του γραφείου του είναι πάντα ανοιχτές.</p>
      <p>Τέλος, απευθυνόμενος στους βουλευτές της Περιφέρειας ανέφερε ότι στο επόμενο διάστημα, θα δρομολογηθούν στοχευμένα περιφερειακά αναπτυξιακά έργα.</p>
      <p>Στη άτυπη συνάντηση της Κ.Ο. της ΝΔ, πήραν το λόγο 55 βουλευτές και 7 υπουργοί.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>