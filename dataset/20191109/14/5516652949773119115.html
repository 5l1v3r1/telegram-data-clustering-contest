<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425504/rekor-apolysewn-meta-to-telos-ths-toyristikhs-sezon"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T14:00:03+00:00"/>
    <meta property="og:title" content="Ρεκόρ απολύσεων μετά το τέλος της τουριστικής σεζόν"/>
    <meta property="og:description" content="Η υψηλή διαρθρωτική ανεργία, ο τεράστιος βαθμός εξάρτησης της απασχόλησης από το παραγόμενο τουριστικό προϊόν και ο εγκλωβισμός της σε εποχικά επαγγέλματα χαμηλής εξειδίκευσης εξακολουθούν να καθιστούν ευάλωτη την ελληνική οικονομία, με αποτέλεσμα κατά τη λήξη της τουριστικής περιόδου να καταγράφεται ρεκόρ απολύσεων."/>
  </head>
  <body>
    <article>
      <h1>Ρεκόρ απολύσεων μετά το τέλος της τουριστικής σεζόν</h1>
      <address>
        <time datetime="2019-11-09T14:00:03+00:00">09 Nov 2019, 14:00</time>
      </address>
      <p>
        <b>Η υψηλή διαρθρωτική ανεργία, ο τεράστιος βαθμός εξάρτησης της απασχόλησης από το παραγόμενο τουριστικό προϊόν και ο εγκλωβισμός της σε εποχικά επαγγέλματα χαμηλής εξειδίκευσης εξακολουθούν να καθιστούν ευάλωτη την ελληνική οικονομία, με αποτέλεσμα κατά τη λήξη της τουριστικής περιόδου να καταγράφεται ρεκόρ απολύσεων.</b>
      </p>
      <p>Τα στοιχεία του συστήματος «Εργάνη» του υπουργείου Εργασίας, που δημοσιοποιήθηκαν χθες, είναι ενδεικτικά και χαρακτηριστικά της κατάστασης που επικρατεί: κατά την έναρξη της τουριστικής περιόδου παρατηρείται κατακόρυφη αύξηση προσλήψεων, που μετατρέπεται σε αρνητικό ρεκόρ απολύσεων από το φθινόπωρο και μετά. Ετσι και τον φετινό Οκτώβριο, το σύστημα κατέγραψε αρνητικό ρεκόρ, καθώς χάθηκαν 125.668 θέσεις εργασίας στον ιδιωτικό τομέα.</p>
      <p>Πρόκειται για τη χειρότερη απόδοση από το 2001, που ξεκίνησε η καταγραφή των στοιχείων, και μετά. Ο αμέσως προηγούμενος χειρότερος Οκτώβριος ήταν ο περυσινός. Βέβαια, πρόκειται για μήνα κατά τον οποίο παραδοσιακά η λήξη της θερινής τουριστικής περιόδου επιδρά αρνητικά στους δείκτες απασχόλησης. Ο φετινός, άλλωστε, ήταν μόλις ο τρίτος μήνας του 2019 κατά τον οποίο οι απολύσεις επικράτησαν των προσλήψεων.</p>
      <p>
        <b>Προσλήψεις part-time</b>
      </p>
      <p>Το πλέον ανησυχητικό στοιχείο, όμως, όπως προκύπτει από το σύστημα «Εργάνη», είναι ότι το 62,76% των νέων προσλήψεων κατά τον προηγούμενο μήνα αφορούσε ευέλικτες μορφές απασχόλησης. Συνολικά, πάντως, στο δεκάμηνο Ιανουαρίου - Οκτωβρίου 2019 έχουν δημιουργηθεί 161.869 νέες θέσεις εργασίας, που είναι κατά 6.413 λιγότερες από τις 168.282 που είχαν προκύψει το αντίστοιχο περυσινό διάστημα.</p>
      <p>Χθες δημοσιοποιήθηκαν από την Ελληνική Στατιστική Αρχή και τα στοιχεία ανεργίας Αυγούστου, που έδειξαν περαιτέρω μείωση του ποσοστού της στο 16,7% έναντι 18,9% ένα χρόνο πριν.</p>
      <p>Σχολιάζοντας την ανακοίνωση των αποτελεσμάτων, ο υπουργός Εργασίας Γιάννης Βρούτσης εκτίμησε πως συνεχίζεται η ίδια θετική δυναμική που ξεκίνησε από το 2013, χρονιά πρώτης ουσιαστικής σταθεροποίησης και ανάκαμψης της αγοράς εργασίας και φαίνεται πως έγινε ένα ουσιαστικό βήμα για μια νέα φάση ανάκαμψης της αγοράς εργασίας.</p>
      <p>Η οποία «θα βασίζεται στην απελευθέρωση του ανταγωνιστικού δυναμισμού της πραγματικής οικονομίας, με την απλοποίηση, διαφάνεια και αποδοτικό έλεγχο των κανόνων της αγοράς εργασίας, τη στήριξη της υγιούς επιχειρηματικότητας και την αναπτυξιακή πυροδότηση μικρών και μεγάλων επενδύσεων», όπως δήλωσε χαρακτηριστικά.</p>
      <p>Πηγή: kathimerini.gr</p>
    </article>
  </body>
</html>