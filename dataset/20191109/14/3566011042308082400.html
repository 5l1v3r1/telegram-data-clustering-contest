<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545917.html/%D9%88%D8%B2%D8%B4-%D8%A8%D8%A7%D8%AF-%D8%B4%D8%AF%DB%8C%D8%AF-%D8%B3%DB%8C%D8%B3%D8%AA%D8%A7%D9%86-%D9%88-%D8%A8%D9%84%D9%88%DA%86%D8%B3%D8%AA%D8%A7%D9%86-%D8%B1%D8%A7-%D9%81%D8%B1%D8%A7-%D9%85%DB%8C-%DA%AF%DB%8C%D8%B1%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:32:00+00:00"/>
    <meta property="og:title" content="وزش باد شدید سیستان و بلوچستان را فرا می گیرد"/>
    <meta property="og:description" content="رئیس گروه پیش بینی و هشدار هواشناسی سیستان و بلوچستان گفت: از فردا با تقویت جریانات شمالی وزش باد شمال استان را فرا می گیرد."/>
  </head>
  <body>
    <article>
      <h1>وزش باد شدید سیستان و بلوچستان را فرا می گیرد</h1>
      <address>
        <time datetime="2019-11-09T14:32:00+00:00">09 Nov 2019, 14:32</time>
      </address>
      <p>رئیس گروه پیش بینی و هشدار هواشناسی سیستان و بلوچستان گفت: از فردا با تقویت جریانات شمالی وزش باد شمال استان را فرا می گیرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی ملاشاهی در گفت وگو با <a href="http://asrehamoon.ir/">عصرهامون</a>، اظهار داشت: بر اساس خروجی نقشه های پیش یابی و مدل های عددی انتظار می رود فردا با تقویت جریانات شمالی، وزش باد شدید شمال استان و با شدت کمتر نوار شرقی و مرز غربی استان را فراگیرد به طوریکه در نقاط مستعد منجر به خیزش گردوخاک و کاهش کیفیت هوا شود.<br/><br/>وی ادامه داد: وزش این باد موجب کاهش چند درجه ای دمای هوا می شود به نحوی که انتظار می رود اواسط هفته دماهای زیر صفر در زاهدان و نواحی سردسیر استان ثبت شود.<br/><br/>رئیس گروه پیش بینی و هشدار هواشناسی سیستان و بلوچستان در بخش دیگری گفت: هم اکنون آسمان زاهدان و بخش هایی از نواحی مرکزی استان ابری است و احتمال دارد در طول روز بارش های پراکنده در این مناطق روی دهد.<br/><br/>ملاشاهی خاطرنشان کرد: تمرکز سامانه بارشی بر روی تنگه هرمز و استان هرمزگان است بنابراین به صیادان استان که در مسیر این تنگه تردد دارند توصیه می شود تدابیر لازم را اتخاذ کنند.<br/><br/>وی در بخش دیگری به نوسانات دمایی استان در شبانه روز گذشته اشاره کرد و گفت: در 24 ساعت گذشته زرآباد با دمای 33.1 درجه سلسیوس گرمترین شهر استان و جزو گرمترین های کشور شد و زاهدان با دمای 2.5 درجه سلسیوس بالای صفر سردترین شهر استان شد.<br/><br/>انتهای پیام/</p>
    </article>
  </body>
</html>