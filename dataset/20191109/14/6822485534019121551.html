<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818106.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T14:43:00+00:00"/>
    <meta property="og:title" content="حمله ۲ دختر به یک روحانی"/>
    <meta property="og:description" content="برنا نوشت: حجت‌الاسلام کیهانی، سرپرست تبلیغات اسلامی شهرستان کبودراهنگ، که دیشب به خاطر امر به معروف دو خانم که در حال سگ‌گردانی بودند و توسط یکی از آنها با خودروی شخصی‌ زیر گرفته شد، به تشریح جزئیات ماجرا پرداخت."/>
  </head>
  <body>
    <article>
      <h1>حمله ۲ دختر به یک روحانی</h1>
      <address>
        <time datetime="2019-11-09T14:43:00+00:00">09 Nov 2019, 14:43</time>
      </address>
      <p>حجت‌الاسلام کیهانی سرپرست تبلیغات اسلامی شهرستان کبودرآهنگ (استان همدان) در جریان امر به معروف به ۲ دختر توسط یکی از آنها و با خودروی شخصی‌ زیر گرفته و مجروح شد.</p>
      <p>برنا نوشت: حجت‌الاسلام کیهانی، سرپرست تبلیغات اسلامی شهرستان کبودراهنگ، که دیشب به خاطر امر به معروف دو خانم که در حال سگ‌گردانی بودند و توسط یکی از آنها با خودروی شخصی‌ زیر گرفته شد، به تشریح جزئیات ماجرا پرداخت.</p>
      <p>وی با بیان اینکه شب گذشته در حین بازگشت به منزل دیدم یک خودروی‌ شاسی بلند در ورودی محوطه منزل ما پارک شده و به خاطر پارک نادرست سد معبر کرده است گفت: به همین خاطر از خودروی خودم پیاده شدم و اطراف را نگاه کردم شاید صاحب آن را پیدا کنم، اما خبری از ایشان نشد، حتی مدتی هم منتظر شدم تا صاحب خودرو بیاید و آن را جای دیگری منتقل کند ولی باز هم خبری نشد.</p>
      <p>کیهانی با بیان اینکه در اطراف منزل ما یک پارک هست که به آنجا رفتم تا شاید صاحب خودرو را پیدا کنم گفت: داخل پارک دو خانم در حال سگ‌گردانی بودند، وقتی پرسیدم و مطمئن شدم خودرو متعلق به آنهاست درخواست کردم آن را به جای دیگری منتقل کنند.</p>
      <p>وی افزود: بعد هم با بیانی آرام به آنها گفتم «چون مردم و کودکان در این پارک رفت و آمد می‌کنند بهتر است این حیوانات را داخل پارک نیاورید».</p>
      <p>سرپرست تبلیغات اسلامی شهرستان کبودراهنگ با بیان اینکه از آنها خواستم برای جلوگیری از آلودگی محل، سگ را به جاهای دیگری که تردد مردم کمتر است انتقال دهند گفت: در این حین یکی از آن خانم‌ها شروع به فحاشی کرد و گفت که شما چه کاره‌اید؟</p>
      <p>وی ادامه داد: در آن هنگام حرفی نزدم و تنها با پلیس ۱۱۰ تماس گرفتم، گفتم صبر کنید پلیس بیاید و بررسی کند چه کسی مقصر است، اما باز شروع به فحاشی کردند آن هم فحش‌های رکیک، بعد هم سوار ماشین شدند و با سرعت گاز آن را گرفتند و به من زدند.</p>
      <p>کیهانی با تاکید به اینکه وقتی توسط خودرو زیر گرفته شدم، پرت شدم و سرم گیج رفت افزود: صاحب خودرو در حین فرار که با سرعت هم رانندگی می‌کرد به چند خودرو هم ضربه زد و آسیب رساند.</p>
    </article>
  </body>
</html>