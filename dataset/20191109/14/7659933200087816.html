<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983886/ba%C4%9Fdat%E2%80%99taki-g%C3%B6sterilerde-40-ki%C5%9Fi-yaraland%C4%B1-umm-kasr-liman%C4%B1-yeniden-a%C3%A7%C4%B1ld%C4%B1"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T14:00:00+00:00"/>
    <meta property="og:title" content="Bağdat’taki gösterilerde 40 kişi yaralandı: Umm Kasr Limanı yeniden açıldı"/>
    <meta property="og:description" content="Irak’ın başkenti Bağdat’ın merkezinde göstericilere göz yaşartıcı gaz sıkılması sebebi ile 30 kişinin yaralandığı belirtildi. Yetkililer, Umm Kasr Limanı’nın yeniden açıldığını ve on günlük bir aradan sonra limanın yeniden çalışmalarına başladığını d"/>
  </head>
  <body>
    <article>
      <h1>Bağdat’taki gösterilerde 40 kişi yaralandı: Umm Kasr Limanı yeniden açıldı</h1>
      <address>
        <time datetime="2019-11-09T14:00:00+00:00">09 Nov 2019, 14:00</time>
      </address>
      <p>Irak’ın başkenti Bağdat’ın merkezinde göstericilere göz yaşartıcı gaz sıkılması sebebi ile 30 kişinin yaralandığı belirtildi. Yetkililer, Umm Kasr Limanı’nın yeniden açıldığını ve on günlük bir aradan sonra limanın yeniden çalışmalarına başladığını duyurdu.<br/><br/>Irak güvenlik güçleri, bugün sabah saatlerinde, göstericileri bölgeden çıkararak 3 köprünün kontrolünü sağlarken, Tahrir Meydanı’na çıkan caddelerden birinde ise göstericilerle polis arasında çatışmaların yaşandığı belirtildi.<br/><br/>Bağdat’taki 12 köprünün dördünde çatışmalar sürerken, Tahrir Meydanı’nda toplanan göstericiler, Irak Başbakanı Adil Abdulmehdi hükümetinin düşmesi için sloganlar attı.<br/><br/>Hükümet karşıtı gösterilere katılan protestocular, devlet ve yabancı ülkelere ait kurumların bulunduğu Yeşil Bölge’ye ulaşmak için Cumhuriyet Köprüsü’ne doğru yönelirken, güvenlik güçleri ise köprüde bulunan 3 beton bariyeri kaldırdı.<br/><br/>Diğer bir grup gösterici ise kuzeydeki Cumhuriyet Köprüsü’ne paralel olan Sinek, el-Ahrar ve Şuheda Köprüsü’ne doğru yürüdü. Bu köprüler, gece boyunca protestocular ve güvenlik güçleri arasında yaşanan çatışmalara tanıklık etti.<br/><br/><b>Umm Kasr Limanı yeniden hizmette</b><br/><br/>Basra yakınlarındaki Umm Kasr Limanı’ndan bir yetkili, limandaki çalışmaların yeniden başladığını duyurdu.<br/><br/>Konu ile ilgili Reuters’a açıklamalarda bulunan yetkili, tüm rıhtımların çalıştığını ve gemilerin yüklerini boşaltmaya başladığını söyledi.<br/><br/>Umm Kasr Limanı, ağırlıklı olarak tahıl, bitkisel yağ ve şeker gibi gıda maddelerini alıyor.<br/><br/>Göstericilerin, Umm Kasr Limanı ana girişini kapatmasıyla, operasyonlar yaklaşık on gündür askıya alınmıştı.<br/><br/>Son gelişmeler, Basra’da 10 göstericinin hayatını kaybetmesi ve onlarca kişinin yaralanmasının ardından yaşandı. Güvenlik güçleri, Basra İl Meclisi binasına girmeye çalışanları dağıtmak için gerçek mermi kullandı. Gerçek mermi kullanımı göstericilerin hayatını kaybetmesine yâda yaralanmasına sebep olurken, İl Meclis binası yakınlarında hali hazırda göstericilerin bulunduğu ifade edildi.<br/><br/><b>“Hükümet istifa etmesi sorunu çözmez”</b><br/><br/>Irak Hükümeti Sözcüsü Saad el Hadisi dün düzenlenen basın toplantısı sırasında yaptığı açıklamada, hükümetin istifa etmesinin göstericilerin haftalardır talep ettiği şeyleri karşılamayacağını söyledi.<br/><br/>Sözcü açıklamasında, hükümetin istifasının çözüm olmayacağını söyleyerek, parlamentonun feshi durumunda yeni seçimler yapılıncaya dek hükümetin iktidarda kalacağını ve parlamentonun başka bir siyasi güce emanet edilemeyeceğini belirtti.<br/><br/>Saad el Hadisi, Başbakan Abdulmehdi hükümetinin hali hazırda taslak seçim yasası hazırladığını ve yolsuzlukla mücadele üzerine çalıştığını belirtirken, Irak’taki mevcut ve eski tüm siyasilerin mal varlıklarının gözden geçirileceğine dikkati çekti.<br/><br/>Sözcü, hükümet istifasının krizi zorlaştıracağını ve işlerin daha da kötüye gitmesine neden olacağını belirtti.<br/><br/>Öte yandan, Birleşmiş Milletler (BM), güvenlik güçlerinin göstericilere karşı şiddete başvurmasının sonucunda ölü ve yaralılar için endişe duyduğunu dile getirerek, yetkilileri, Iraklı protestocuların barışçıl gösteri yapma hakkını korumaya çağırdı.</p>
    </article>
  </body>
</html>