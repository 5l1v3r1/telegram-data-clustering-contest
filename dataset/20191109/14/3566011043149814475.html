<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545889.html/%D8%A8%D8%AF%D9%86%D9%87-%D8%AF%D9%88%D9%84%D8%AA-%D9%87%D9%86%D9%88%D8%B2-%D8%A8%D9%87-%D8%B4%D8%B1%DA%A9%D8%AA-%D9%87%D8%A7%DB%8C-%D8%AF%D8%A7%D9%86%D8%B4-%D8%A8%D9%86%DB%8C%D8%A7%D9%86-%D8%A7%D8%B9%D8%AA%D9%82%D8%A7%D8%AF%DB%8C-%D9%86%D8%AF%D8%A7%D8%B1%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T14:13:00+00:00"/>
    <meta property="og:title" content="بدنه دولت هنوز به شرکت‌های دانش بنیان اعتقادی ندارند"/>
    <meta property="og:description" content="نماینده زرتشتیان کشور در مجلس گفت: با وجود اینکه قانون شرکت‌های دانش بنیان پیچیده نیست اما معتقدم بخش زیادی از بدنه دولت هنوز اعتقادی به شرکت های دانش بنیان و فناور ندارند و بخش زیادی از این قانون اجرایی نشده است."/>
  </head>
  <body>
    <article>
      <h1>بدنه دولت هنوز به شرکت‌های دانش بنیان اعتقادی ندارند</h1>
      <h2>نماینده زرتشتیان کشور در مجلس شورای اسلامی:</h2>
      <address>
        <time datetime="2019-11-09T14:13:00+00:00">09 Nov 2019, 14:13</time>
      </address>
      <p>نماینده زرتشتیان کشور در مجلس گفت: با وجود اینکه قانون شرکت‌های دانش بنیان پیچیده نیست اما معتقدم بخش زیادی از بدنه دولت هنوز اعتقادی به شرکت های دانش بنیان و فناور ندارند و بخش زیادی از این قانون اجرایی نشده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://yazdrasa.ir/">یزدرسا</a>، اسفندیار اختیاری ظهر امروز در نشست فناوران و مدیران شرکت‌های دانش بنیان و نوآور با محمود واعظی رئیس دفتر ریاست جمهوری در محل پارک علم و فناوری یزد با گلایه از عدم اجرای قانون شرکت‌های دانش بنیان گفت: این قانون 88 در مجلس تصویب شد و تقریبا چهار سال طول کشید که آئین نامه داخلی آن نوشته شود.</p>
      <p>وی ادامه داد: با وجود اینکه قانون شرکت‌های دانش بنیان پیچیده نیست اما معتقدم بخش زیادی از بدنه دولت هنوز اعتقادی به شرکت های دانش بنیان و فناور ندارند.</p>
      <p> نماینده زرتشتیان کشور در مجلس با بیان اینکه یک بند در قانون شرکت‌های دانش بنیان این شرکت‌ها را از مالیات معاف کرده است، گفت: متاسفانه این قانون تنها در برنامه توسعه سوم اجرا شد اما زمانی که به یک قانون دائم تبدیل شد اجرایی نشد و وزارت اقتصاد از این شرکت‌ها مالیات دریافت می‌کند که خلاف قانون است.</p>
      <p>اختیاری افزود: شرکت‌های دانش بنیان و افرادی که در آن مشغول هستند یا خودشان باید کار کنند یا دولت باید برای آنها شغل ایجاد کند و اگر این قانون معاف بودن از مالیات اجرا نشود، این افراد بیکار می‌شوند و دولت باید زمینه اشتغال فارغ التحصیلان زیادی را فراهم کند.</p>
      <p>وی با بیان اینکه قانون شرکت‌های دانش بنیان 13 ماده شفاف دارد، عنوان کرد: وقتی در قانون آمده این شرکت‌ها از مالیات معاف هستند چرا باید شورای مالیات در مورد آنها تصمیم گیری کند، مجلس این قانون را تصویب کرده و باید اجرایی شود اما متاسفانه بخش زیادی از این قانون اجرایی نشده است.</p>
      <p>اختیاری با بیان اینکه 300 شرکت فناور در یزد فعالیت دارند، تصریح کرد: پارک علم و فناوری یزد به 70 هکتار زمین برای اشتغال فارغ‌التحصیلان و ایجاد شرکت‌های دانش بنیان نیاز دارد و تنها کاری که باید انجام شود این است که وزارت مسکن این زمین را به وزارت علوم واگذار کند اما 12 سال است که برای عملی شدن این کار دارند التماس می‌کنند و هنوز به نتیجه نرسیده است.</p>
      <p>انتهای پیام/</p>
    </article>
  </body>
</html>