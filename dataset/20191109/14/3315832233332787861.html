<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/a5582b825489685c/jumatate-dintre-cetatenii-britanici-cred-ca-regatul-unit-ar-putea-sa-nu-mai-existe-in-zece-ani.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-09T14:21:18+00:00"/>
    <meta property="og:title" content="Jumătate dintre cetăţenii britanici cred că Regatul Unit ar putea să nu mai existe în zece ani"/>
    <meta property="og:description" content="Regatul Unit ar putea să nu mai existe în forma actuală peste zece ani, consideră jumătate dintre cetăţenii britanici, conform unui sondaj Ipsos MORI ale cărui rezultate sunt preluate vineri de Reuters, informează Agerpres."/>
  </head>
  <body>
    <article>
      <h1>Jumătate dintre cetăţenii britanici cred că Regatul Unit ar putea să nu mai existe în zece ani</h1>
      <address><time datetime="2019-11-09T14:21:18+00:00">09 Nov 2019, 14:21</time> by <a rel="author">Jurnal.md</a></address>
      <p>
        <b>Regatul Unit ar putea să nu mai existe în forma actuală peste zece ani, consideră jumătate dintre cetăţenii britanici, conform unui sondaj Ipsos MORI ale cărui rezultate sunt preluate vineri de Reuters, informează Agerpres.</b>
      </p>
      <p>Legăturile între Anglia, Scoţia, Ţara Galilor şi Irlanda de Nord - componentele actuale ale Regatului Unit - au fost slăbite de sondajul pentru retragerea din Uniunea Europeană, din 2016, când 52% din voturi au fost pentru Brexit, iar 48% împotrivă. Rezultatul pentru întreaga ţară a fost format din majorităţi regionale diferite: scoţienii şi nord-irlandezii s-au pronunţat pentru rămânerea în UE, iar englezii şi galezii pentru ieşire.</p>
      <p>În timp ce pentru Regatul Unit se apropie un nou termen-limită acordat de Bruxelles pentru realizarea Brexit-ului, în Scoţia sunt tot mai insistente cererile de organizare a unui nou referendum pentru independenţă, iar în Irlanda de Nord, a unui vot privind unirea cu Republica Irlanda, membră a UE.</p>
      <p>Scoţienii au votat împotriva independenţei în 2014, în cadrul unui referendum încheiat cu 55% din voturi în favoarea apartenenţei la Regatul Unit şi 45% contra.</p>
      <p>În acest context, sondajul Ipsos MORI arată că 50% dintre cetăţenii Regatului cred că acesta nu va mai exista peste 10 ani; procentajul este în creştere de la 43% în 2014. Doar 29% dintre cei care au răspuns sunt convinşi că se va menţine şi peste un deceniu uniunea conform Tratatului din 1707.</p>
      <p>Soarta Regatului pare şi mai nesigură pe termen scurt: doar 42% dintre britanici consideră că ţara lor va mai avea forma actuală peste cinci ani, iar 44% sunt de părere că nu.</p>
      <p>Directorul executiv al Ipsos MORI pentru Scoţia, Emily Gray, apreciază că "publicul britanic este acum mult mai divizat în privinţa aşteptărilor pentru viitorul Uniunii decât în 2014, când viitorul Uniunii era dezbătut intens, cu doar trei luni înainte de referendumul pentru independenţa Scoţiei". "Cu independenţa ca falie în dezbaterea electorală din Scoţia, rezultatele vor fi îngrijorătoare pentru cei care doresc ca Scoţia să rămână în Uniune, iar cei care fac campanie pentru o Scoţie independentă vor spera că este vorba de o tendinţă continuă", a explicat ea.</p>
      <p>Pentru realizarea sondajului, Ipsos MORI a intervievat un eşantion de 1001 de adulţi în vârstă de peste 18 ani, în întreg Regatul Unit, în perioada 25-28 octombrie.</p>
    </article>
  </body>
</html>