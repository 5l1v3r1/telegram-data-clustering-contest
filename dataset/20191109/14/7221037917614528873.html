<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/ethem-sancakin-yonetim-kurulu-baskani-oldugu-bmcye-ek-hazine-arazisi/926601"/>
    <meta property="og:site_name" content="medya faresi"/>
    <meta property="article:published_time" content="2019-11-09T14:36:00+00:00"/>
    <meta property="og:title" content="Ethem Sancak’ın BMC şirketine Hazine'den arazi kıyağı"/>
    <meta property="og:description" content="Yönetim Kurulu Başkanlığı’nı Ethem Sancak’ın yaptığı BMC’ye Sakarya Karasu’da savunma sanayi tesisi kurmak için verilen Hazine arazilerinin 473 bin 866 metrekare daha artırıldığı ortaya çıktı."/>
  </head>
  <body>
    <article>
      <h1>Ethem Sancak’ın BMC şirketine Hazine'den arazi kıyağı</h1>
      <h2>Yönetim Kurulu Başkanlığı’nı Ethem Sancak’ın yaptığı BMC’ye Sakarya Karasu’da savunma sanayi tesisi kurmak için verilen Hazine arazilerinin 473 bin 866 metrekare daha artırıldığı ortaya çıktı.</h2>
      <address>
        <time datetime="2019-11-09T14:36:00+00:00">09 Nov 2019, 14:36</time>
      </address>
      <p>Sanayi ve Teknoloji Bakanı<b>Mustafa Varank</b>, İyi Parti Denizli Milletvekili<b>Yasin Öztürk’</b>ün Kasım 2018’de verdiği soru önergesine süresinin geçmesinin ardından yaklaşık 1 yıl sonra yanıt verdi. Öztürk önergesinde Karasu münferit yatırım yerinde savunma sanayi tesislerinin temelinin atılıp atılmadığını sordu.</p>
      <p><b><i><a href="http://www.cumhuriyet.com.tr/haber/turkiye/1700975/bmcye-ek-hazine-arazisi.html">Cumhuriyet'ten Mustafa Çakır'ın haberine göre</a></i></b> Bakan Varank yanıtında Milli Emlak Genel Müdürlüğü tarafından 1 milyon 557 bin 460 metrekarelik Hazine arazileri üzerinde 20 Aralık 2017 tarihinden başlamak üzere 49 yıllığına BMC Otomotiv Sanayi ve Ticaret AŞ lehine irtifak hakkı tesis edildiğine dikkat çekti.</p>
      <p>Varank, bakanlık tarafından başlatılan kamulaştırma süreci sonucunda 473 bin 866 metrekarelik alan üzerinde de yatırımcı lehine irtifak hakkı tesis edilmesinin talep edildiğini, bu alanlar için de Milli Emlak Genel Müdürlüğü tarafından 18 Temmuz 2019 tarihinden itibaren ön izin verildiğini bildirdi. Bölgenin imar planlarının 8 Mart 2017 tarihinde onaylandığını ve 14 Nisan 2017 tarihinde de kesinleştiğini belirten Varank, bölgenin parselasyon planlarının da 24 Ekim 2017 tarihinde onaylandığını bildirdi.</p>
      <p>Yanıtta, “BMC Otomotiv Sanayi ve Ticaret AŞ tarafından irtifak hakkı tesis edilen araziler üzerinde zemin iyileştirme, altyapı ve üstyapı inşaatı çalışmalarına başlanılmış ve 13 Ocak 2019 tarihinde fabrikaların temeli atılmıştır” denildi.</p>
    </article>
  </body>
</html>