<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425505/neos-proedros-ths-perifereiakhs-enwshs-dhmwn-n-aigaioy-o-ant-kampoyrakhs"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T14:30:02+00:00"/>
    <meta property="og:title" content="Νέος πρόεδρος της Περιφερειακής Ένωσης Δήμων Ν. Αιγαίου ο Αντ. Καμπουράκης"/>
    <meta property="og:description" content="Ο Δήμαρχος Ρόδου, Αντώνης Καμπουράκης, εξελέγη νέος Πρόεδρος της Περιφερειακής Ένωσης Δήμων (ΠΕΔ) Νοτίου Αιγαίου, πριν από λίγη ώρα, μετά την ψηφοφορία που πραγματοποιήθηκε κατά τη γενική συνέλευσή της σε ξενοδοχείο στην Αθήνα."/>
  </head>
  <body>
    <article>
      <h1>Νέος πρόεδρος της Περιφερειακής Ένωσης Δήμων Ν. Αιγαίου ο Αντ. Καμπουράκης</h1>
      <address>
        <time datetime="2019-11-09T14:30:02+00:00">09 Nov 2019, 14:30</time>
      </address>
      <p>
        <b>Ο Δήμαρχος Ρόδου, Αντώνης Καμπουράκης, εξελέγη νέος Πρόεδρος της Περιφερειακής Ένωσης Δήμων (ΠΕΔ) Νοτίου Αιγαίου, πριν από λίγη ώρα, μετά την ψηφοφορία που πραγματοποιήθηκε κατά τη γενική συνέλευσή της σε ξενοδοχείο στην Αθήνα.</b>
      </p>
      <p>Στις εκλογές για την ανάδειξη νέων οργάνων στην ΠΕΔ και εκπροσώπων της ΚΕΔΕ, ο κ. Καμπουράκης κατέβηκε με ένα ενωτικό ψηφοδέλτιο.</p>
      <p>Και κατά την ομιλία του στη γ.σ., ο κ. Καμπουράκης ήταν ενωτικός και τόνισε, μεταξύ άλλων, ότι πρέπει να εργαστούν όλοι μαζί για τα νησιά.</p>
      <p>Στη γ.σ. της ΠΕΔ, το «παρών» έδωσαν ο Υπουργός Εργασίας κ. Βρούτσης και ο Περιφερειάρχης κ. Γιώργος Χατζημάρκος.</p>
      <p>Το Διοικητικό Συμβούλιο της ΠΕΔ Νοτίου Αιγαίου είναι 21μελές και αποτελείται από 13 Δημάρχους και 8 δημοτικούς συμβούλους.</p>
      <figure>
        <img src="https://www.rodiaki.gr/medias/2019/11/09/5369b44acc1d7acf81d3c78743e3b4a8.jpg"/>
      </figure>
      <p>Εξάλλου σε σχετικό δελτίο Τύπου που εξέδωσε ο Δήμος Ρόδου αναφέρει τα εξής:</p>
      <p>Με την πανηγυρική εκλογή του Δημάρχου Ρόδου Αντώνη Καμπουράκη στη θέση του Προέδρου της Περιφερειακής Ένωσης Δήμων (ΠΕΔ) Νοτίου Αιγαίου, ολοκληρώθηκαν το απόγευμα του Σαββάτου, σε κεντρικό ξενοδοχείο της Αθήνας, οι αρχαιρεσίες για την ανάδειξη της νέας 21μελούς διοίκησης της Ένωσης.</p>
      <p>Κεντρικό χαρακτηριστικό της εκλογικής διαδικασίας στην ΠΕΔ Ν. Αιγαίου υπήρξε το γεγονός της συγκρότησης ενωτικού και πολυσυλλεκτικού ψηφοδελτίου, με επικεφαλής τον Δήμαρχο Ρόδου Αντώνη Καμπουράκη, με στόχο την υπέρβαση πολιτικών και κομματικών διαφορών, την αντιπροσωπευτική εκπροσώπηση όλων των νησιών της Δωδεκανήσου και των Κυκλάδων και την ακηδεμόνευτη λειτουργία του θεσμικού οργάνου.</p>
      <figure>
        <img src="https://www.rodiaki.gr/medias/2019/11/09/1563251d7baa64887ca96be510b98af9.jpg"/>
      </figure>
      <p>Σε σχετική δήλωσή του ο νεοεκλεγείς Πρόεδρος της ΠΕΔ Ν. Αιγαίου και Δήμαρχος Ρόδου Αντώνης Καμπουράκης τονίζει:</p>
      <p>«Η αυτοδιοικητική ισχύς βρίσκεται στην ενότητα και τη συστράτευση. Αυτό αποδείξαμε έμπρακτα, βάζοντας τα θεμέλια για μια ισχυρή τοπική αυτοδιοίκηση στις Κυκλάδες και τα Δωδεκάνησα. Η εμπιστοσύνη των αιρετών συναδέλφων στο πρόσωπό μου και στο ενωτικό ψηφοδέλτιό μας συνιστά μεγάλη τιμή αλλά και μεγάλη ευθύνη, καθώς μας ενώνει όλους ένας κοινός αδιαπραγμάτευτος στόχος: Να δουλέψουμε σήμερα για να κερδίσουμε με το σπαθί μας το αύριο! Για να ανεβάσουμε τα νησιά μας ακόμη πιο ψηλά και να διασφαλίσουμε την ποιότητα ζωής και την ευημερία που αξίζουν οι συμπολίτες μας».</p>
      <figure>
        <img src="https://www.rodiaki.gr/medias/2019/11/09/9993b3d5304a699da328e15269cb0348.jpg"/>
      </figure>
    </article>
  </body>
</html>