<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425449/to-fainomeno-mixalhs-xatzhiwannoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T14:45:01+00:00"/>
    <meta property="og:title" content="Το …φαινόμενο «Μιχάλης Χατζηιωάννου»"/>
    <meta property="og:description" content="Κάθε περιοχή έχει και τα …φαινόμενά της σε κάθε επίπεδο και οργάνωση της ζωής, γι’ αυτό τα Δωδεκάνησα δεν θα μπορούσαν, όπως και να το κάνουμε, ν’ αποτελέσουν εξαίρεση, αν και πολλές φορές αυτή επιβεβαιώνει τον κανόνα."/>
  </head>
  <body>
    <article>
      <h1>Το …φαινόμενο «Μιχάλης Χατζηιωάννου»</h1>
      <address>
        <time datetime="2019-11-09T14:45:01+00:00">09 Nov 2019, 14:45</time>
      </address>
      <p>
        <b>Κάθε περιοχή έχει και τα …φαινόμενά της σε κάθε επίπεδο και οργάνωση της ζωής, γι’ αυτό τα Δωδεκάνησα δεν θα μπορούσαν, όπως και να το κάνουμε, ν’ αποτελέσουν εξαίρεση, αν και πολλές φορές αυτή επιβεβαιώνει τον κανόνα.</b>
      </p>
      <p>
        <b>Θ’ αρκεστώ στο να κάνω απλώς μια αναφορά στο φαινόμενο «Μιχάλης Χατζηιωάννου», έναν αθλητή από τη Σύμη με εντυπωσιακές επιδόσεις στον Μαραθώνιο τα τελευταία χρόνια.</b>
      </p>
      <p>Αν και ξεκίνησε σχετικά αργά τις προπονήσεις για την απόσταση των 42.195 σε διαδρομές στο νησί ή και το ταρτάν του σταδίου εκεί, οι χρόνοι του ήταν απίστευτοι, ενώ οι περισσότεροι τον γνώρισαν ως δρομέα το 2017, όταν κέρδισε τον Διεθνή Μαραθώνιο Ρόδου.</p>
      <p>Προσφάτως στη Φρανκφούρτη πέτυχε επίδοση 2.39.00, ελάχιστα δευτερόλεπτα χειρότερη από το ατομικό του ρεκόρ (2.38.42) κι έδειξε πως η βελτίωση του χρόνου του δεν θ’ αργήσει να ‘ρθει. Λαμβάνοντας υπόψη τις μηδενικές πολλές φορές παροχές από την πολιτεία προς τους αθλητές και το υψομετρικό της Σύμης, μπορεί ν’ αντιληφθεί κανείς πόσο επιβαρύνεται ο αθλητής, ακόμα και κατά τη διάρκεια της προετοιμασίας του.</p>
      <p>Ο Μιχάλης Χατζηιωάννου συνεχίζει να συμμετέχει σε αγώνες εντός κι εκτός Ελλάδος σε μαραθώνιες αποστάσεις, ημιμαραθωνίους και 10χλμ. με απόλυτη επιτυχία και δείχνει πως μπορεί να μπει στην ελίτ της αντοχής σε πανελλαδικό επίπεδο.</p>
      <p>Οι χρόνοι του αθλητή από τη Σύμη δεν δείχνουν μόνο το ρυθμό του στο τρέξιμο ή το τέμπο, όπως λένε οι ειδικοί, μα και το πόσο στηρίζεται από την τοπική κοινωνία και την οικογένεια του, προκειμένου να φτάνει ψηλά και να μην βάζει όρια για το επόμενο βήμα του, όπου κι αν επιχειρείται.</p>
      <p>Όσο λανθασμένος ή καρικατουρίστικος κι αν αποδειχθεί ο παραπάνω συλλογισμός, γίνεται απλώς ως μια κίνηση επεξήγησης ενός φαινόμενου, μια διαδικασία απίστευτα δύσκολη για όσους γνωρίζουν ή παλεύουν να αποδείξουν τ’ αυταπόδεικτα.</p>
      <p>Ο Μιχάλης Χατζηιωάννου συνεχίζει να εντυπωσιάζει κι εμείς είμαστε εδώ μπας και αποδείξουμε τι τελικώς συμβαίνει…<br/><b>ΤΣΑΜΠΙΚΟΣ ΠΑΤΣΑΪΣ</b></p>
    </article>
  </body>
</html>