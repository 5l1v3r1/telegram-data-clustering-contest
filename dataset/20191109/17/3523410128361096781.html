<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639048/%DA%86%D8%B1%D8%AE%D8%B4-%D8%A8%D8%B2%D8%B1%DA%AF-%D8%A7%D9%88%D8%B6%D8%A7%D8%B9-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T17:00:00+00:00"/>
    <meta property="og:title" content="چرخش بزرگ اوضاع در آمریکا علیه ترامپ"/>
    <meta property="og:description" content="روزنامه واشنگتن پست نوشت، انتخابات این هفته فرمانداری‌ها نشان داد حتی در ایالت‌های حامی جمهوری‌خواهان، چرخشی در خواسته‌های مردمی صورت گرفته است."/>
  </head>
  <body>
    <article>
      <h1>
        <a href="https://www.bultannews.com/fa/news/639048/%DA%86%D8%B1%D8%AE%D8%B4-%D8%A8%D8%B2%D8%B1%DA%AF-%D8%A7%D9%88%D8%B6%D8%A7%D8%B9-%D8%AF%D8%B1-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D8%AA%D8%B1%D8%A7%D9%85%D9%BE">چرخش بزرگ اوضاع در آمریکا علیه ترامپ</a>
      </h1>
      <h2>روزنامه واشنگتن پست نوشت، انتخابات این هفته فرمانداری‌ها نشان داد حتی در ایالت‌های حامی جمهوری‌خواهان، چرخشی در خواسته‌های مردمی صورت گرفته است.</h2>
      <address><time datetime="2019-11-09T17:00:00+00:00">09 Nov 2019, 17:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، روزنامه «<b>واشنگتن پست</b>» در سر مقاله خود نوشت، <b>انتخابات‌ فرمانداری‌های آمریکا</b> به کاندیدهای انتخابات ریاست‌جمهوری ۲۰۲۰ نشان داد که مردم این کشور چه تمایلاتی دارند.</p>
      <p> </p>
      <p>در این سرمقاله آمده است، اشتباه خواهد بود که نتایج انتخابات ایالتی روز سه‌شنبه مورد تفسیر اغراق‌آمیز قرار گیرد؛ به‌ویژه درخصوص تأثیری که ممکن است بر روی انتخابات سال ۲۰۲۰ داشته باشد. همچنین لزومی ندارد که در تفاسیر آن را دست کم بگیریم. شمارش آراء در ایالت‌های «کنتاکی»، «ویرجینیا» و هرکجای دیگر،  داده‌هایی کمّی درخصوص گرایش رأی‌دهندگان را نشان می‌دهد و به‌طور کلی بر این دلالت دارند که حتی در درازمدت در سنگرهای جنوبی جمهوری‌خواهان محافظه‌کار، مردم از جهتی عمل‌گرایانه و پیش‌رونده در سیاست و نوع رهبری جامع و شایسته حمایت می‌کنند.</p>
      <p> </p>
      <p>این سرمقاله می‌افزاید، ایالت ویرجینیا سال‌هاست که حامی دموکرات‌ها است و پیروزی «اندی بیشیر» دموکرات در انتخابات فرمانداری ایالت کنتاکی، نشانگر عدم محبوبیت «مت بوین» رقیب جمهوری‌خواه او بود. با این‌ حال، به‌دست گرفتن کنترل شهر «ریچموند»  در ویرجینیا برای اولین بار در یک ربع قرن که عمده‌ترین مشکل آن‌ها مسائل مربوط به قوانین کنترل سلاح‌ است و دست رد مردم کنتاکی به درخواست «دونالد ترامپ» رئیس‌جمهور آمریکا برای رأی دادن به بوین چرخش بزرگی محسوب می‌شود.</p>
      <p> </p>
      <p>گروه سردبیری <b>واشنگتن پست</b> در ادامه می‌نویسد: «کار ما دادن مشاوره سیاسی نیست؛ ولی قواعد فرمول مورد استفاده بیشیر که مشابه پیام پیروزی دموکرات‌ها در سال ۲۰۱۸ بود، ما را به موردی رهنمون می‌کند که مردان و زنانی که به‌دنبال برکناری ترامپ هستند ممکن است به‌ شکل سودمندی از آن بهره جویند».</p>
      <p> </p>
      <p>سرمقاله واشنگتن پست می‌افزاید، خبر سیاسی مهم دیگر در این هفته، نظرسنجی دانشگاه «سیه‌نا» با همکاری روزنامه «نیویورک‌تایمز» بود که نشان داد دموکرات‌های پیشتاز، در تلاش برای شکست دادن ترامپ در ایالت‌های کلیدی هستند، که در آن «جو بایدن» معاون رئیس‌جمهور سابق آمریکا در نظرسنجی‌ها از «برنی سندرز» و «الیزابت وارن» جلوتر است. علت آن می‌تواند تا حدی مربوط به سیاست اصلاحات گام به گام و رهبری وفاق‌جویانه باشد و یافته‌های نظرسنجی اتفاقی نباشد. در آمریکا و به‌خصوص مناطق اصلی حامی جمهوری‌خواهان عطش زیادی نه‌تنها برای تغییرات بنیادین و روش‌مند در رأس دولت بلکه برای ثبات و عقلانیت وجود دارد. حزب و کاندیدایی که رسیدن به مورد اول را بدون قربانی کردن مورد آخر پیشنهاد کند ممکن است بتواند در ماه نوامبر سال آینده، ترامپ را شکست دهد.</p>
      <p> </p>
      <p>همچنین واشنگتن‌پست می‌نویسد، یک نشانه برای حصول اطمینان از این‌که یک نظرسنجی مورد تفسیر اغراق‌آمیز قرار نگیرد، اخبار پیرامون «مایکل بلومبرگ» میلیونر جمهوری‌خواه و شهردار سابق نیویورک است که قصد دارد از طرف حزب دموکرات وارد کارزار انتخابات شود. ورود بلومبرگ به رقابت‌های انتخاباتی، البته اگر اتفاق بیفتد، نشان می‌دهد که دموکرات‌ها برای شکست  ترامپ به سمت چپ افراطی متمایل شده‌اند. بایدن قدرت تأثیر کافی برای پیروز شدن را ندارد و کاندیداهای میانه‌رو توجه چندانی را جلب نکرده‌اند. بدون هیچ قضاوت سیاسی، باید در نظر داشت که بلومبرگ هم سوابق تحسین‌برانگیزی دارد و هم چیزهایی در چنته دارد. آیا حزب دموکرات قصد دارد میلیونری را که سیاست‌های کنترل جرایم و تفتیش‌های خشن بدون حکم او بیشترین تأثیر را بر جوانان رنگین‌پوست داشته است و در نهایت جوامعی که باید از آن‌ها محافظت می‌کرده به انزوا کشیده است، در آغوش بگیرد؟</p>
      <p> </p>
      <p>این سرمقاله در پایان بیان می‌کند، در حال حاضر، همین قدر کافی است که بدانیم نامزدی بلومبرگ موجب تشدید بحث‌های کنونی بین دموکرات‌ها پیرامون جهت‌گیری آن‌ها در سیاست و سیاست‌گذاری می‌شود. همچنین می‌افزاید: «ما هنوز کاندیدای موردعلاقه خود را نیافته‌ایم اما می‌دانیم که به همه آن‌ها، سیاست‌مداران هردو حزب، توصیه خواهد شد احساساتی که رأی‌دهندگان روز سه‌شنبه ابراز کردند دنبال کنند».</p>
      <p> </p>
      <p>انتهای پیام/</p>
    </article>
  </body>
</html>