<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740811"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T17:15:00+00:00"/>
    <meta property="og:title" content="คุณตา77สุดเซ็ง ผ่าตัดต่อมลูกหมากมีปัญหาการแข็งตัว"/>
    <meta property="og:description" content="คุณตาวัย 77 ปี ป่วยเป็นต่อมลูกหมากโต หลังผ่าตัดยังมีอารมณ์ทางเพศแต่น้องชายแข็งตัวไม่เต็มที่ หายาสมุนไพรมาใช้สามารถแข็งตัวจนร่วมรักได้ แต่หมอเตือนควรปรึกษาแพทย์เฉพาะด้าน สามารถรักษาให้หายขาดได้ อย่าซื้อยากินเองเพราะอาจมีอันตรายต่อชีวิตได้"/>
  </head>
  <body>
    <article>
      <h1>คุณตา77สุดเซ็ง ผ่าตัดต่อมลูกหมากมีปัญหาการแข็งตัว</h1>
      <address>
        <time datetime="2019-11-09T17:15:00+00:00">09 Nov 2019, 17:15</time>
      </address>
      <figure>
        <img src="https://www.dailynews.co.th/admin/upload/20191109/news_FmwikGVCoV160843_533.jpg?v=20191110059"/>
      </figure>
      <p>
        <b>คุณตาวัย 77 ปี ป่วยเป็นต่อมลูกหมากโต หลังผ่าตัดยังมีอารมณ์ทางเพศแต่น้องชายแข็งตัวไม่เต็มที่ หายาสมุนไพรมาใช้สามารถแข็งตัวจนร่วมรักได้ แต่หมอเตือนควรปรึกษาแพทย์เฉพาะด้าน สามารถรักษาให้หายขาดได้ อย่าซื้อยากินเองเพราะอาจมีอันตรายต่อชีวิตได้</b>
      </p>
      <p><b>เรียน คุณหมอ ดร.โอ สุขุมวิท 51 ที่นับถือ</b><br/><br/>ผมอายุ 77 ปี เมื่อ 4 ปีที่ผ่านมาผมป่วยเป็นต่อมลูกหมากโต มีอาการปัสสาวะบ่อย หมอตัดชิ้นเนื้อไปตรวจพบว่าไม่มีมะเร็ง แต่ก็ได้ทำการผ่าตัดต่อมลูกหมากให้ด้วยวิธีส่องกล้อง หลังจากนั้นทำการรักษามาจนถึงปัจจุบัน โดยพบหมอและรับยาเป็นคราว ๆ ตามที่หมอนัด ขณะเดียวกันก็มีโรคเก๊าต์และความดันโลหิตสูงพ่วงเพิ่มกับต่อมลูกหมากด้วย ก่อนที่จะผ่าตัดต่อมลูกหมากผมยังมีอารมณ์ทางเพศและร่วมเพศได้ แม้ว่าอสุจิจะออกมาน้อยแต่ก็มีความสุขตามอัตภาพ แต่หลังผ่าตัดแล้วพบว่าไม่มีอสุจิออกมา เวลาร่วมเพศจะมีความรู้สึกเสียวแต่ไม่มากเหมือนมีอสุจิหลั่ง แต่หลังผ่าตัดผมยังมีอารมณ์ทางเพศอยู่ ผมได้ซื้อยาสมุนไพรยี่ห้อหนึ่งมารับประทานเป็นตัวช่วยเพื่อให้ร่วมเพศได้สำเร็จ หลังจากนั้นไม่นานก็เริ่มมีอาการคล้าย ๆ ต่อมลูกหมากโตอีก เพราะต้องเบ่งเวลาปัสสาวะและปัสสาวะบ่อยมากตอนกลางคืน ผมจึงอยากทราบว่ายาสมุนไพรที่ผมซื้อยากินนั้นมีอันตรายต่อมลูกหมากและโรคความดันหรือไม่ครับ และเป็นยาฮอร์โมนหรือไม่.<br/><br/><b>ด้วยความนับถือ</b><br/><br/><b>โฆษะ</b><br/><br/>ตอบ <b>โฆษะ</b><br/><br/>ชายวัย 77 ปี หลังจากผ่าตัดต่อมลูกหมากก็ยังพบว่ามีความต้องการทางเพศอยู่ แต่ปัญหาเรื่องการแข็งตัวของอวัยวะเพศไม่เต็มที่ จึงหันไปซื้อยาสมุนไพรมารับประทานโดยไม่รู้ว่ายาสมุนไพรที่รับประทานนั้นมีผลเสียต่อร่างกายของตนมากน้อยเพียงใด ขอแค่ช่วยให้สำเร็จกิจทางเพศก็พอ หลังจากกินยาสมุนไพรดังกล่าวได้ไม่นานก็พบว่าเริ่มมีอาการปัสสาวะบ่อยขึ้นในตอนกลางคืนและจะต้องออกแรงเบ่งปัสสาวะ เป็นอาการหนึ่งของโรคต่อมลูกหมากโต จากข้อมูลที่มาจะพบว่ายาสมุนไพรนั้นมีคำเตือนห้ามใช้กับผู้ที่เป็นโรคหัวใจ โรคความดันโลหิตสูง และเป็นไข้หวัด ดังนั้นเมื่อมีโรคดังกล่าวมาจึงไม่ควรรับประทานเพราะอาจมีอันตรายต่อชีวิตได้ แต่ไม่สามารถบอกได้ว่าเป็นฮอร์โมนเพศเพราะไม่ได้บอกรายละเอียดส่วนประกอบของตัวยา<br/><br/>การผ่าตัดต่อมลูกหมากโตด้วยการส่องกล้องเป็นการขูดต่อมลูกหมากบางส่วนออกไป (Transurethral resection of the prostate หรือ TUR-P) ถือเป็นการผ่าตัดที่ค่อนข้างปลอดภัย โอกาสเกิดภาวะแทรกซ้อนต่ำ อวัยวะเพศไม่แข็งตัวหลังการผ่าตัดต่อมลูกหมากพบได้ 3-30% ซึ่งเกิดจากการบาดเจ็บของเส้นประสาทที่ไปเลี้ยงองคชาต หลังผ่าตัดแล้วต่อมลูกหมากสามารถกลับมาโตได้อีกซึ่งมักเกิดผ่าตัดไปแล้ว 5 ปี หากมีอาการผิดปกติเกี่ยวกับต่อมลูกหมากควรเข้ารับการตรวจรักษาจากแพทย์โดยตรง<br/><br/>ส่วนอาการอีดีในผู้ที่ผ่าตัดต่อมลูกหมากแล้วสามารถฟื้นฟูได้ ปัจจุบันนี้มีการใช้คลื่นเสียงยิงกระตุ้นเส้นเลือดที่องคชาต คู่กับการใช้อุปกรณ์ช่วยให้กล้ามเนื้อเพศแข็งแรงเกิดการขยายตัวของเส้นเลือดที่องคชาต การแข็งตัวที่อ่อนแอก็จะกลับมาแข็งแรง เป็นการฟื้นฟูอีดีที่ปลอดภัยและไม่มีผลกระทบต่อโรคประจำตัวต่าง ๆ เหตุการณ์นี้อาจเป็นอุทาหรณ์ในชายที่มีอาการอีดีที่มักง่ายไม่อยากรักษากับแพทย์ ก่อนการใช้ยาที่ไม่เคยใช้มาก่อนจะต้องได้รับการตรวจร่างกายจากแพทย์ก่อนเสมอ เพื่อให้เกิดผลแทรกซ้อนต่อสุขภาพของผู้ใช้และโรคประจำตัวที่เป็นอยู่น้อยที่สุด.<br/><br/>----------------------------<br/>ดร.โอ สุขุมวิท51.</p>
    </article>
  </body>
</html>