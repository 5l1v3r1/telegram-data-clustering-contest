<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639052/%D8%AA%D8%B1%DA%A9%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B5%D8%B1%D8%A7%D8%AD%D8%AA%D8%A7-%D9%85%DB%8C%E2%80%8C%DA%AF%D9%88%DB%8C%D8%AF-%D8%A8%D8%B1%D8%A7%DB%8C-%D9%86%D9%81%D8%AA-%D8%AF%D8%B1-%D8%B3%D9%88%D8%B1%DB%8C%D9%87-%D8%A7%D8%B3%D8%AA"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T17:00:00+00:00"/>
    <meta property="og:title" content="ترکیه: آمریکا صراحتا می‌گوید برای نفت، در سوریه است"/>
    <meta property="og:description" content="وزیر خارجه ترکیه ضمن محکوم کردن اظهارات مقامات آمریکا درباره تسلط بر میادین نفتی سوریه، گفت ثروت سوریه متعلق به مردم این کشور است."/>
  </head>
  <body>
    <article>
      <h1>
        <a href="https://www.bultannews.com/fa/news/639052/%D8%AA%D8%B1%DA%A9%DB%8C%D9%87-%D8%A2%D9%85%D8%B1%DB%8C%DA%A9%D8%A7-%D8%B5%D8%B1%D8%A7%D8%AD%D8%AA%D8%A7-%D9%85%DB%8C%E2%80%8C%DA%AF%D9%88%DB%8C%D8%AF-%D8%A8%D8%B1%D8%A7%DB%8C-%D9%86%D9%81%D8%AA-%D8%AF%D8%B1-%D8%B3%D9%88%D8%B1%DB%8C%D9%87-%D8%A7%D8%B3%D8%AA">ترکیه: آمریکا صراحتا می‌گوید برای نفت، در سوریه است</a>
      </h1>
      <h2>وزیر خارجه ترکیه ضمن محکوم کردن اظهارات مقامات آمریکا درباره تسلط بر میادین نفتی سوریه، گفت ثروت سوریه متعلق به مردم این کشور است.</h2>
      <address><time datetime="2019-11-09T17:00:00+00:00">09 Nov 2019, 17:00</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، «<b>مولود چاووش‌اوغلو</b>» وزیر امور خارجه <b>ترکیه</b> به تصمیم آمریکا برای تسلط برای مناطق نفت‌خیز و <b>تاسیسات نفتی</b> در شمال سوریه واکنش نشان داده و از آن انتقاد کرد.</p>
      <p>چاووش‌اوغلو طی سخنرانی در همایشی در آنتالیا گفت: «آنها [آمریکا] صراحتا می‌گویند و اذعان می‌کنند که به‌خاطر میادین نفتی در آنجا [سوریه] حاضر هستند. کسی حق ندارد برای خود از منابع سوریه سهم بخواهد».</p>
      <p>به نوشته خبرگزاری «<a href="https://sputniknews.com/middleeast/201911091077265706-turkey-slams-us-claims-to-syrian-oil-fields-as-contradicting-international-norms---report/?utm_source=https://t.co/lJEKDlXu1X&amp;utm_medium=short_url&amp;utm_content=Atc9&amp;utm_campaign=URL_shortening">اسپوتنیک</a>» وی با انتقاد از اینکه آمریکایی‌ها از هزاران کیلومتر دورتر به اینجا آمده‌اند تا برای نفت سوریه نقشه بکشند، تصریح کرد: «آنها می‌گویند که [وضعیت] میادین نفتی در این کشور [سوریه] را ارزیابی می‌کنند. این با قوانین و استانداردهای بین‌المللی تناقض دارد».</p>
      <p>وزیر خارجه ترکیه همچنین تاکید کرد که نفت و تمام منابع ثروت سوریه، متعلق به مردم این کشور است.</p>
      <p>«دونالد ترامپ» رئیس جمهور آمریکا اخیرا اعلام کرد واشنگتن برای «محافظت از نفت» سوریه، تعداد محدودی نظامی را در شمال این کشور حفظ می‌کند. وی گفته بود که «ما از نفت محافظت کرده‌ایم و بنابراین، شمار کمی از نیروهای آمریکایی در مناطقی که در آنها نفت وجود دارند باقی خواهند ماند و ما از این مناطق حراست خواهیم کرد و در آینده تصمیم می‌گیریم که با آن چکار کنیم». او همچنین گفته است که نفت دوست دارد و نفت سوریه را عرضه خواهد کرد.</p>
      <p>پیش از این «لیندسی گراهام» از سناتورهای نزدیک به ترامپ گفته بود که واشنگتن نمی‌خواهد منابع نفتی شمال سوریه به کنترل دولت مرکزی یا ایران درآید. ترامپ پیشتر از دولت‌های سابق آمریکا به دلیل اینکه نفت غرب آسیا را به کنترل خود درنیاوردند، انتقاد کرده بود.</p>
      <p>چند روز پیش نیز نظامیان آمریکایی به همراه شبه‌نظامیان کُرد سوریه اقدام به گشت‌زنی در اطراف چاههای نفتی در استان «حسکه» در شمال این کشور کردند. </p>
      <p>انتهای پیام/</p>
    </article>
  </body>
</html>