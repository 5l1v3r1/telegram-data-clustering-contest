<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/skuffet---tross-var-hjelp/71801520"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T17:35:43+00:00"/>
    <meta property="og:title" content="Skuffet - tross VAR-hjelp"/>
    <meta property="og:description" content="Son Heung-min ga Tottenham ledelsen, men Sheffield United kjempet seg til 1-1 i en Premier League-kamp der VAR nok en gang ble avgjørende lørdag."/>
  </head>
  <body>
    <article>
      <h1>Skuffet - tross VAR-hjelp</h1>
      <h2>Son Heung-min ga Tottenham ledelsen, men Sheffield United kjempet seg til 1-1 i en Premier League-kamp der VAR nok en gang ble avgjørende lørdag.</h2>
      <address><time datetime="2019-11-09T17:35:43+00:00">09 Nov 2019, 17:35</time> by <a rel="author">NTB I</a></address>
      <p>Rett etter at Son Heung-min banket ballen i mål til 1-0-ledelse for hjemmelaget, så det ut til at Sheffield United utlignet umiddelbart. En lang VAR-sjekk seinere viste det seg at John Lundstram hadde en tå i offside 20 sekunder før ballen satt i nettet.</p>
      <p>Dermed annullerte dommer Graham Scott målet.</p>
      <p>Etter 78 minutters spill gikk George Baldocks innlegg rett i mål, men også det målet ble sjekket av VAR. Denne gangen fant ikke dommer grunn til å annullere og 1-1 målet ble stående.</p>
      <h3>Lundstram i fokus</h3>
      <p>Sheffield United kunne samtidig fort fått med seg alle poengene. Lundstram fikk to gode sjanser til å score etter en halvtimes tid. Først fikk han ikke nok kontakt på et farlig innlegg foran mål, og like etterpå smalt han ballen i stolpen.</p>
      <p>Tottenham slet lenge, men etter 58 minutter kom det etterlengtede målet fra Son. Koreaneren stjal ballen fra en uoppmerksom George Baldock og skjøt via et Sheffield United-bein og mellom beina på keeper Dean Henderson.</p>
      <p>Baldocks heldige innlegg ga Sheffield United et fortjent uavgjort i nok en svak kamp av Tottenham.</p>
      <p>Neste kamp for Tottenham er derbyet mot West Ham 23. november.</p>
      <h3>Newcastle snudde</h3>
      <p>Newcastle ble liggende under mot Joshua Kings Bournemouth lørdag, men snudde kampen og vant 2-1. Harry Wilson ga Bournemouth ledelsen etter en kort cornervariant, men DeAndre Yedlin stormet inn på bakerste stolpe etter forarbeid fra Allan Saint-Maximin og sikret utligning før pause.</p>
      <p>Like etter pause var det nok en gang en kort corner som endte med mål, men denne gangen var det Newcastle og Ciaran Clark som kunne juble for ledermålet 2-1 som sto seg helt til kampslutt.</p>
      <p>Joshua King spilte hele kampen for Bournemouth, men kom ikke til de helt store sjansene.</p>
      <h3>Keepertabbe</h3>
      <p>Burnley slo på sin side West Ham 3-0 på eget gress på klassisk vis. Ashley Barnes pirket inn sitt første mål på ni kamper etter corner, mens spisskollega Chris Wood hadde to baller i nettet før pause, men bare ett mål ble stående etter at det første ble avblåst for offside etter VAR-sjekk.</p>
      <p>Ydmykelsen ble komplett for et veldig formsvakt West Ham i andre omgang, da keeper Roberto slo en corner inn i eget mål som ga Burnley 3-0 seieren.</p>
      <h3>Everton holdt unna</h3>
      <p>Richarlison ble matchvinner mot Southampton da han satte inn 2-1 for Everton i en kamp laget fra Merseyside så ut til å ha grei kontroll på.</p>
      <p>Everton tok en tidlig ledelse ved Tom Davies og så ut til å cruise inn til seier. Da satte Southampton-trener Ralph Hasenhüttl inn Sofiane Boufal som skapte trøbbel for Everton og assisterte til 1-1 for Southampton, før Richarlison avgjorde for Everton da han kontant satte et innlegg i mål.</p>
    </article>
  </body>
</html>