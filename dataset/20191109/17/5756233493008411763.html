<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620648/%D9%85%D9%87%D8%A7%D8%AC%D8%B1%DB%8C-%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%A7%D8%B2-%DB%8C%DA%A9-%D8%B3%D8%A7%D9%84-%D9%BE%DB%8C%D8%B4-%D8%A7%D8%B9%D9%84%D8%A7%D9%85-%DA%A9%D8%B1%D8%AF-%D9%86%D8%A7%D9%85%D8%B2%D8%AF-%D8%A7%D9%86%D8%AA%D8%AE%D8%A7%D8%A8%D8%A7%D8%AA-%D9%85%D8%AC%D9%84%D8%B3-%D9%86%D9%85%DB%8C%E2%80%8C%D8%B4%D9%88%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T17:15:00+00:00"/>
    <meta property="og:title" content="مهاجری: لاریجانی از یک سال پیش اعلام کرد نامزد انتخابات مجلس نمی‌شود"/>
    <meta property="og:description" content="یک فعال رسانه‌ای اصولگرا با بیان اینکه اصولگرایان با خیال راحت در حال تهیه لیست‌های انتخاباتی خود هستند، گفت: اگر میزان مشارکت مردم به 60 درصد برسد، این جریان در مجلس یازدهم مسلط نخواهد بود."/>
  </head>
  <body>
    <article>
      <h1>مهاجری: لاریجانی از یک سال پیش اعلام کرد نامزد انتخابات مجلس نمی‌شود</h1>
      <address>
        <time datetime="2019-11-09T17:15:00+00:00">09 Nov 2019, 17:15</time>
      </address>
      <p>
        <i>یک فعال رسانه‌ای اصولگرا با بیان اینکه اصولگرایان با خیال راحت در حال تهیه لیست‌های انتخاباتی خود هستند، گفت: اگر میزان مشارکت مردم به 60 درصد برسد، این جریان در مجلس یازدهم مسلط نخواهد بود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>محمد مهاجری در گفت‌وگو با ایسنا، با اشاره به اینکه مهم‌ترین مساله این روزهای اصولگرایان دستیابی به لیست مشترک برای انتخابات مجلس یازدهم است، اظهار کرد: آنها خیلی علاقه ندارند که اطلاعات مربوط به فعالیت آنها به بیرون درز کند، اما رقابت درونی سنگینی برای سهم‌خواهی در میان این جریان وجود دارد. جبهه پایداری و اصولگرایان سنتی تلاش می کنند تا سهم بیشتری از لیست‌های انتخاباتی بدست آورند. جریان مستقل اصولگرا هم وضعیت مشخصی نداشته و اطلاعات دقیقی هم از آنها مشخص نیست.</p>
      <p>وی خاطرنشان کرد: جریان تندرو و بداخلاق یک تهدید برای اصولگرایان محسوب می شوند. آنها سعی می کنند با تندروی، سایر اصولگرایان را مطیع خود کرده و آنها را ساکت کنند. آنها با شعارهای به ظاهر انقلابی و ارزشی، به دیگران تهمت زده و با دروغ بستن به دیگران، خود را مطرح می کنند. این تهدید از 22 سال پیش برای اصولگرایان وجود داشته است.</p>
      <p>این فعال رسانه‌ای اصولگرا همچنین درباره احتمال ارائه لیست مشترک از سوی اصولگرایان تصریح کرد: شورای نگهبان یار دوازدهم اصولگرایان است و ردصلاحیت میان آنها خیلی جدی نیست؛ بنابراین از الان با خیال راحت در حال تهیه لیست‌های خود هستند. اعتقاد من این است که تندروهای جریان اصولگرا با کمترین زحمت می‌توانند بر لیست‌های اصولگرایان مسلط شده و جریان خردگرا اصولگرایی سهم کمتری بدست می‌آورند.</p>
      <p>مهاجری با اشاره به اینکه جبهه پایداری با حمله به دولت و مخالفان خود تلاش می‌کند که فضای سیاسی کشور را به نفع خود کند، گفت: اصولگرایان علاقه دارند انتخابات با مشارکت کمتری برگزار شود تا آنها پیروز شوند، اما اگر میزان مشارکت مردم به 60 درصد برسد، این جریان در مجلس یازدهم مسلط نخواهد بود.</p>
      <p>وی در پایان درباره احتمال سرلیست شدن قالیباف در تهران ادامه داد: اطلاع دارم که علی لاریجانی از یک سال پیش به نزدیکان خود اعلام کرده است که نامزد انتخابات مجلس یازدهم از هیچ حوزه‌ای نخواهد شد؛ بنابراین در شرایط غیبت لاریجانی، مدعیانی برای جانشینی او در مجلس پیدا شده اند. قالیباف هم از مدتی قبل فعالیت انتخاباتی و رسانه‌ای خود را آغاز کرده است و حضور او در برنامه تلویزیونی چند شب پیش یک برنامه کاملا تبلیغاتی و انتخاباتی بود که با رانت صداوسیما انجام شد.</p>
    </article>
  </body>
</html>