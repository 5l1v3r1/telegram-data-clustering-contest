<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/9/653531/"/>
    <meta property="og:site_name" content="Економічна правда"/>
    <meta property="article:published_time" content="2019-11-09T17:07:00+00:00"/>
    <meta property="og:title" content="ДБР перевіряє податківців, які не помітили ухилення від сплати акцизу на 1,6 мільйона"/>
    <meta property="og:description" content="Слідчі Держбюро розслідувань розслідують кримінальне провадження за фактом можливого зловживання службовим становищем посадовими особами ГУ ДФС в Дніпропетровській області."/>
  </head>
  <body>
    <article>
      <h1>ДБР перевіряє податківців, які не помітили ухилення від сплати акцизу на 1,6 мільйона</h1>
      <address>
        <time datetime="2019-11-09T17:07:00+00:00">09 Nov 2019, 17:07</time>
      </address>
      <p>Слідчі Держбюро розслідувань розслідують кримінальне провадження за фактом можливого зловживання службовим становищем посадовими особами ГУ ДФС в Дніпропетровській області.</p>
      <p>Про це <a href="https://dbr.gov.ua/news/dbr-pereviryae-dii-podatkivciv-yaki-ne-pomitili-ukhilennya-vid-splati-akcizu-na-ponad-pivtora-milyona-griven">повідомляє</a> пресслужба ДБР.</p>
      <p>Зазначається, що дії податківців призвели до ухилення від сплати підприємством акцизного податку на суму 1,637 млн грн.</p>
      <p>"За попередньою інформацією: під час перевірки виробника тютюнової продукції працівники податкової не помітили ухилення від сплати акцизного податку на суму 1 млн 637 тис грн.</p>
      <p>Відбулися санкціоновані обшуки в приміщеннях Головного управління ДФС в Дніпропетровській області та за місцем ведення господарської діяльності підприємства", - йдеться у повідомленні.</p>
      <p>Процесуальне керівництво у кримінальному провадженні здійснює Генпрокуратура. </p>
      <p>Кваліфікація кримінального провадження: зловживання владою або службовим становищем, що спричинило тяжкі наслідки (ч. 2 ст. 364 Кримінального кодексу).</p>
      <p>Економічна правда</p>
    </article>
  </body>
</html>