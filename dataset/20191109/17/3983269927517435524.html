<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/el-10n-a-tv3-i-catalunya-radio-sondeig-pactometre-i-tots-els-grafics-a-linstant/noticia/2962159/"/>
    <meta property="og:site_name" content="CCMA"/>
    <meta property="article:published_time" content="2019-11-09T17:20:00+00:00"/>
    <meta property="og:title" content="Eleccions 10N a TV3 i Catalunya Ràdio: sondeig, pactòmetre i els gràfics a l'instant"/>
    <meta property="og:description" content="La programació especial per les eleccions generals d'aquest diumenge a TV3 i Catalunya Ràdio arrencarà a les 9.00 a TV3 i el 3/24, amb un especial informatiu: &quot;E19: Les votacions&quot;. A Catalunya Ràdio començaran el seguiment de la jornada electoral al programa &quot;El suplement&quot;, de Roger Escapa."/>
  </head>
  <body>
    <article>
      <h1>Eleccions 10N a TV3 i Catalunya Ràdio: sondeig, pactòmetre i els gràfics a l'instant</h1>
      <address><time datetime="2019-11-09T17:20:00+00:00">09 Nov 2019, 17:20</time> by <a rel="author">Redacció</a></address>
      <p>La programació especial per les eleccions generals d'aquest diumenge a TV3 i Catalunya Ràdio arrencarà a les 9.00 a TV3 i el 3/24, amb un especial informatiu: "E19: Les votacions". A Catalunya Ràdio començaran el seguiment de la jornada electoral al programa "El suplement", de Roger Escapa.</p>
      <p> </p>
      <figure>
        <img src="https://www.ccma.cat/multimedia/jpg/5/6/1573321218965.jpg"/>
      </figure>
      <p> </p>
      <p>
        <b>TV3 i 3/24: "E19: Especial eleccions"</b>
      </p>
      <p>A partir de les 18.50, començarà la gran aposta informativa de TV3, "E19: Especial eleccions", presentat conjuntament per <b>Toni Cruanyes</b> i <b>Lídia Heredia</b>, al plató 1, i per <b>Carles Prats</b> i <b>Raquel Sans</b>, al plató virtual. <b>Pere Bosch</b> serà l'encarregat de seguir les xarxes socials durant la nit electoral. Hi haurà connexions amb les seus electorals de tots els partits i el Centre de Dades.</p>
      <p>El plató 1 es convertirà en l'escenari que integra dades i gràfics de realitat augmentada a l'entorn físic i amb la taula que facilita el debat entre els diferents participants i ajuda l'espectador a veure més clarament la interrelació entre tots.</p>
      <p> </p>
      <figure>
        <img src="https://www.ccma.cat/multimedia/jpg/4/3/1573319551034.jpg"/>
      </figure>
      <p> </p>
      <p>El plató virtual per a la realitat augmentada, ampli i lluminós, permetrà a l'espectador viure una nit electoral espectacular a TV3. Un "ascensor" connecta els pisos de Catalunya i Espanya en un "edifici" on es mostren les dades directament en l'hemicicle del Congrés dels Diputats i del Senat.</p>
      <p>Al programa especial de la nit electoral, hi participaran Berta Barbet, Montserrat Nebreda, Jordi Muñoz, Jordi Pons, Ernesto Ekaizer, Víctor Lapuente, Sònia Andolz i Mar Aguilera.</p>
      <p>A partir de les 20.00, el programa farà públiques les dades del sondeig elaborat per l'empresa GAD-3, una<b> enquesta telefònica "tracking-poll"</b> feta al llarg de la campanya electoral a<b> gairebé 15.000 electors </b>de tot l'Estat, 1.800 a Catalunya.</p>
      <p> </p>
      <figure>
        <iframe data-src="https://twitter.com/GAD3_com/status/1193173409120890881?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>A la segona part del programa se seguiran totes les reaccions i entrevistaran els principals candidats. Joan Puigcercós, Gemma Ubasart, Fernando Carrera, Mireia Boya, Francesc Vallès, Jordi Cuminal, Marisa Xandri i Anna López analitzaran els resultats de les eleccions.</p>
      <p> </p>
      <figure>
        <img src="https://www.ccma.cat/multimedia/jpg/4/8/1573321543184.jpg"/>
      </figure>
      <p> </p>
      <p>A més, tant els telenotícies com el 3/24 faran un ampli seguiment durant tota la jornada electoral del que estigui passant en cada moment. El canal de notícies <b>emetrà en llengua de signes les principals franges informatives</b>.</p>
      <p> </p>
      <p>
        <b>Catalunya Ràdio i Catalunya Informació: "Especial Eleccions 2019"</b>
      </p>
      <p>A la ràdio, sis hores de programa electoral, des de les 19.00 fins a la 1.00, amb <b>Òscar Fernández</b> i <b>Laura Rosel</b>, per seguir l'actualitat des del tancament dels col·legis electorals.</p>
      <p> </p>
      <figure>
        <img src="https://www.ccma.cat/multimedia/jpg/1/9/1573318614291.jpg"/>
      </figure>
      <p> </p>
      <p>El programa analitzarà la jornada i el recompte de resultats en dues taules de politòlegs i analistes i connectarà amb les seus dels partits polítics per recollir les reaccions dels líders i candidats de les diverses formacions a mesura que avanci la nit.</p>
      <p>La nit electoral tindrà també la<b> contracrònica </b>en directe des de les seus electorals de l'equip de l'"APM?" -<b>Xavi Cazorla</b>, Joel Díaz i Ernest Codina-, d'<b>Empar Moliner</b> i d'<b>Albert Montilla</b>, del programa "Estat de Gràcia", i <b>Gerard Jubany,</b> dels programes "Tot gira" i "El suplement".</p>
      <p> </p>
      <p>
        <b>324.cat: la informació a l'instant</b>
      </p>
      <p>Els usuaris podran seguir tota <a href="https://www.ccma.cat/324/eleccions-generals-2019-10n/tema/eleccions10n/">la informació de la jornada electoral</a> a l'instant, amb un sol clic, especialment des del mòbil.</p>
      <p>Tindrem un minut a minut des de primera hora del matí i fins a altes hores de la matinada. Farem un desplegament de mapes i gràfics per municipis, províncies i comunitats autònomes que s'aniran actualitzant al segon.</p>
      <p> </p>
      <figure>
        <img src="https://www.ccma.cat/multimedia/jpg/9/1/1573321791219.jpg"/>
      </figure>
      <p> </p>
      <p>Els usuaris podran jugar amb el <a href="https://www.ccma.cat/324/eleccions-generals-10n-2019/pactometre/">Pactòmetre de TV3 i Catalunya Ràdio</a> per intentar saber qui pactarà amb qui per investir un president.</p>
      <p>Evidentment, els usuaris podran rebre tota aquesta informació a través de les alertes de l'aplicació del 324 i a les xarxes socials com Instagram, Twitter i Facebook.</p>
    </article>
  </body>
</html>