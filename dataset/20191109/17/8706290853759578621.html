<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683272/antitromokratiki-epicheirisi-apo-spiti-stin-kypseli-eiche-metafer"/>
    <meta property="og:site_name" content="enikos.gr"/>
    <meta property="article:published_time" content="2019-11-09T17:46:00+00:00"/>
    <meta property="og:title" content="Αντιτρομοκρατική επιχείρηση: Από σπίτι στην Κυψέλη είχε μεταφερθεί ο οπλισμός στον Χολαργό - Τι αναφέρουν αστυνομικές πηγές για την εξέλιξη των ερευνών"/>
    <meta property="og:description" content="Σύμφωνα με αρμόδιες πηγές, οι αστυνομικοί είχαν σε στενό κλοιό τον 46χρονο που αναζητείται και τον 41χρονο, ο οποίος είχε..."/>
  </head>
  <body>
    <article>
      <h1>Αντιτρομοκρατική επιχείρηση: Από σπίτι στην Κυψέλη είχε μεταφερθεί ο οπλισμός στον Χολαργό - Τι αναφέρουν αστυνομικές πηγές για την εξέλιξη των ερευνών</h1>
      <address>
        <time datetime="2019-11-09T17:46:00+00:00">09 Nov 2019, 17:46</time>
      </address>
      <p>Υπό παρακολούθηση από καιρό ήταν, σύμφωνα με έγκυρες αστυνομικές πηγές, οι εμπλεκόμενοι <a href="http://www.enikos.gr/society/683255/i-vallistiki-deichnei-tin-epanastatiki-aftoamyna-to-kalasnikof-ei">στην υπόθεση που διερευνάται από την Αντιτρομοκρατική Υπηρεσία.</a></p>
      <p>Σύμφωνα με αρμόδιες πηγές, οι αστυνομικοί είχαν σε στενό κλοιό τον 46χρονο που αναζητείται και τον 41χρονο, ο οποίος είχε συλληφθεί το 2010 για συμμετοχή στον «Επαναστατικό Αγώνα», αλλά αποφυλακίστηκε με όρους στις 12-2-2018, με το νόμο Παρασκευόπουλου, (Ν. 4489/2017, άρθρο 43), σύμφωνα με όσα αναφέρει το ΑΠΕ-ΜΠΕ.</p>
      <p>Ο 46χρονος ο οποίος μέχρι στιγμής δεν έχει συλληφθεί, σύμφωνα με τις ίδιες πηγές, ήταν μεταξύ των συντελεστών της κατάληψης «Γκάρε» στην οδό Καλλιδρομίου, η οποία εκκενώθηκε από την Αστυνομία, στις 26 Αυγούστου 2019.</p>
      <p>Μάλιστα, οι ίδιες πληροφορίες από αστυνομικές πηγές, αναφέρουν ότι η συγκεκριμένη επιχείρηση στο κτίριο δεν ήταν τυχαία, καθώς ο 46χρονος ήταν ήδη στο στόχαστρο της Αντιτρομοκρατικής Υπηρεσίας, ενώ επίσης φέρεται και ως πρωταγωνιστής σε επεισόδια μεταξύ αντιεξουσιαστών και αστυνομικών δυνάμεων στα Εξάρχεια.</p>
      <p>Η ένοπλη ληστεία που διέπραξαν οι εμπλεκόμενοι στην υπόθεση, τον περασμένο μήνα, απλώς επιβεβαίωσε και εργαστηριακά, ότι το όπλο που χρησιμοποιήθηκε εκεί ήταν το ίδιο με το όπλο της οργάνωσης.</p>
      <p>Οι αστυνομικοί δίνουν ιδιαίτερη βαρύτητα στον εντοπισμό και την σύλληψη του 46χρονου, καθώς τα στοιχεία που έχουν αναφέρουν ότι κατά την ληστεία, το όπλο εκπυρσοκρότησε, με αποτέλεσμα να τραυματιστεί στο πόδι και το πιθανότερο είναι ότι χρειάζεται ιατρική φροντίδα.</p>
      <p>Την ληστεία φέρονται ότι διέπραξαν ο 41χρονος παλιός γνώριμος της Αντιτρομοκρατικής, μαζί με τον 46χρονος καταζητούμενο.</p>
      <p>Ο δεύτερος από τους συλληφθέντες, 45 ετών, δεν είχε απασχολήσει στο παρελθόν, ωστόσο στο σπίτι που διέμενε, στην οδό 17ης Νοέμβρη 57 στο Χολαργό, βρέθηκαν όλα τα όπλα που έχουν βρεθεί μέχρι στιγμής.</p>
      <p>Αρμόδιοι παράγοντες ανέφεραν στο ΑΠΕ-ΜΠΕ, ότι από τα μέχρι στιγμής στοιχεία της έρευνας, προκύπτει ότι ο οπλισμός είχε μεταφερθεί στο σπίτι του 45χρονου τον τελευταίο καιρό, από γιάφκα της οργάνωσης στην Κυψέλη, την οποία άδειασαν και καθάρισαν, καθώς δεν έχει βρεθεί τίποτα μέχρι στιγμής.</p>
      <p>Η 39χρονη γυναίκα, όπως έγινε γνωστό είναι σύντροφος του 46χρονου καταζητούμενου και συνελήφθη για παράβαση του νόμου περί όπλων, καθώς στο σπίτι τους βρέθηκαν μαχαίρια και άλλα συναφή που εμπίπτουν στον συγκεκριμένο νόμο.</p>
      <p>Τα 15 άτομα, που προήχθησαν, συνεχίζουν να εξετάζονται στην Αντιτρομοκρατική, προκειμένου να διαπιστωθεί αν γνώριζαν, και σε ποιο βαθμό, τη δράση της οργάνωσης ή παρείχαν κάλυψη με οποιονδήποτε τρόπο στους άμεσα εμπλεκόμενους, οπότε ενδέχεται κάποιες από τις προσαγωγές να μετατραπούν σε συλλήψεις.</p>
      <p>Πηγή: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/society/683255/i-vallistiki-deichnei-tin-epanastatiki-aftoamyna-to-kalasnikof-ei%0A%20%20%20%20%0A"/>
        <a href="http://www.enikos.gr/society/683181/kykloma-pou-diakinouse-metanastes-se-chores-tis-evropis-exarthros%0A%20%20%20%20%0A"/>
        <a href="http://www.enikos.gr/society/681014/synelifthi-o-drapetis-tou-at-kypselis%0A%20%20%20%20%0A"/>
        <a href="http://www.enikos.gr/society/680861/apo-ton-1o-orofo-tou-at-kypselis-pidixe-o-defteros-kratoumenos-no%0A%20%20%20%20%0A"/>
        <a href="http://www.enikos.gr/society/680835/synagermos-sto-astynomiko-tmima-kypselis-apedrase-kai-defteros-kr%0A%20%20%20%20%0A"/>
        <a href="http://www.enikos.gr/society/680796/apedrase-kratoumenos-apo-to-astynomiko-tmima-kypselis-tora%0A%20%20%20%20%0A"/>
        <a href="http://www.enikos.gr/society/677548/tromos-gia-85chroni-stin-kypseli-listes-eisevalan-sto-spiti-tis-k%0A%20%20%20%20%0A"/>
        <a href="http://www.enikos.gr/society/683239/dolofonia-24chronis-sti-mytilini-isovia-choris-elafryntika-ston-e%0A%20%20%20%20%0A"/>
        <a href="http://www.enikos.gr/society/683243/tzip-egklovistike-kato-apo-gefyra-oi-epivates-to-evlepan-na-vouli%0A%20%20%20%20%0A"/>
      </related>
    </article>
  </body>
</html>