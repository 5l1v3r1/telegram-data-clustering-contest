<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/brescia-po-vylouceni-mateju-utrpela-debakl-0-4-s-fc-turin/1818972?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T17:39:00+00:00"/>
    <meta property="og:title" content="Brescia po vyloučení Matějů utrpěla debakl 0:4 s FC Turín"/>
    <meta property="og:description" content="Řím - Fotbalisté Brescie při premiéře trenéra Fabia Grossa utrpěli ve 12. kole italské ligy s FC Turín debakl 0:4 a počtvrté za sebou prohráli. Nováček Serie A hrál od 41. minuty bez vyloučeného českého obránce Aleše Matějů. Brescia nevyhrála v soutěži sedmkrát po sobě a je na předposlední 19. pozici. Jaromír Zmrhal naskočil v jejím dresu do zápasu od 84. minuty."/>
  </head>
  <body>
    <article>
      <h1>Brescia po vyloučení Matějů utrpěla debakl 0:4 s FC Turín</h1>
      <address><time datetime="2019-11-09T17:39:00+00:00">09 Nov 2019, 17:39</time> by <a rel="author" href="http://www.ctk.cz/" target="_blank">ČTK</a></address>
      <p>Řím - Fotbalisté Brescie při premiéře trenéra Fabia Grossa utrpěli ve 12. kole italské ligy s FC Turín debakl 0:4 a počtvrté za sebou prohráli. Nováček Serie A hrál od 41. minuty bez vyloučeného českého obránce Aleše Matějů. Brescia nevyhrála v soutěži sedmkrát po sobě a je na předposlední 19. pozici. Jaromír Zmrhal naskočil v jejím dresu do zápasu od 84. minuty.</p>
      <p>Novým lídrem tabulky je minimálně do neděle Inter Milán. Příští soupeř pražské Slavie v Lize mistrů otočil utkání s Veronou a nad Hellasem zvítězil 2:1.</p>
      <p>Jednačtyřicetiletý bývalý obránce Grosso, který v roce 2006 vyhrál s Itálií mistrovství světa, nahradil v týdnu odvolaného Eugenia Coriniho, ale sérii nezdarů Brescie nepřerušil.</p>
      <p>Po čtvrthodině hry zblokoval domácí obránce Andrea Cistana přímý kop Turína rukou a rozhodčí nařídil penaltu, kterou proměnil kapitán Andrea Belotti. O deset minut později se situace opakovala, tentokrát zastavil střelu hostů rukou ve vápně Matějů a Belotti se ani podruhé z pokutového kopu nemýlil. Matějů navíc obdržel žlutou kartu. Čtyři minuty před koncem poločasu po faulu na Belottiho uviděl druhou žlutou a utkání pro něj předčasně skončilo.</p>
      <p>Turín si náskok bez problémů nejen pohlídal, ale ve druhém poločase v rozmezí 75. až 81. minuty ho Álex Berenguer dvěma trefami ještě navýšil.</p>
      <p>Inter se k třetí ligové výhře za sebou propracoval v druhém poločase. Svěřenci Antonia Conteho doma s Veronou prohrávali od 19. minuty, kdy Valerio Verre proměnil pokutový kop za faul brankáře Samira Handanoviče.</p>
      <p>V 65. minutě vyrovnal hlavou Matias Vecino a sedm minut před vypršením řádné hrací doby dokonal obrat krásnou dalekonosnou střelou Nicolo Barella. Inter, jenž se v Praze na Slavii představí v 5. kole LM za necelé tři týdny, odehrál zápas v sestavě: Handanovič - Škriniar, De Vrij, Bastoni - Lazaro (85. D'Ambrosio), Vecino, Brozovič, Barella, Biraghi (64. Candreva) - Lukaku, Martínez (81. Esposito).</p>
      <p>Mistrovský Juventus se může vrátit do čela o bod před Inter, pokud v neděli porazí jiný milánský celek AC.</p>
      <h3>Italská fotbalová liga - 12. kolo:</h3>
      <p><i>Pátek: </i>Sassuolo - Boloňa 3:1 (34. a 75. Caputo, 68. Boga - 70. Orsolini).</p>
      <p><i>Sobota: </i>Brescia - FC Turín 0:4 (17. a 26. obě z pen. Belotti, 75. a 81. Berenguer), Inter Milán - Hellas Verona 2:1 (65. Vecino, 83. Barella - 19. Verre z pen.),</p>
      <p>20:45 Neapol - FC Janov.</p>
      <p>
        <i>Neděle:</i>
      </p>
      <p>12:30 Cagliari - Fiorentina,</p>
      <p>15:00 Lazio Řím - Lecce, Sampdoria Janov - Bergamo, Udine - Spal Ferrara,</p>
      <p>18:00 Parma - AS Řím,</p>
      <p>20:45 Juventus Turín - AC Milán.</p>
      <p>
        <b>Tabulka:</b>
      </p>
      <ul>
        <li>1. | Inter Milán | 12 | 10 | 1 | 1 | 26:12 | 31</li>
        <li>2. | Juventus Turín | 11 | 9 | 2 | 0 | 19:9 | 29</li>
        <li>3. | AS Řím | 11 | 6 | 4 | 1 | 20:12 | 22</li>
        <li>4. | Lazio Řím | 11 | 6 | 3 | 2 | 24:11 | 21</li>
        <li>5. | Bergamo | 11 | 6 | 3 | 2 | 30:18 | 21</li>
        <li>6. | Cagliari | 11 | 6 | 3 | 2 | 18:10 | 21</li>
        <li>7. | Neapol | 11 | 5 | 3 | 3 | 21:15 | 18</li>
        <li>8. | Fiorentina | 11 | 4 | 4 | 3 | 16:14 | 16</li>
        <li>9. | Hellas Verona | 12 | 4 | 3 | 5 | 10:11 | 15</li>
        <li>10. | Parma | 11 | 4 | 2 | 5 | 16:15 | 14</li>
        <li>11. | FC Turín | 12 | 4 | 2 | 6 | 15:17 | 14</li>
        <li>12. | Sassuolo | 11 | 4 | 1 | 6 | 21:21 | 13</li>
        <li>13. | AC Milán | 11 | 4 | 1 | 6 | 11:15 | 13</li>
        <li>14. | Udine | 11 | 4 | 1 | 6 | 8:18 | 13</li>
        <li>15. | Boloňa | 12 | 3 | 3 | 6 | 16:20 | 12</li>
        <li>16. | Lecce | 11 | 2 | 4 | 5 | 13:21 | 10</li>
        <li>17. | FC Janov | 11 | 2 | 2 | 7 | 14:26 | 8</li>
        <li>18. | Sampdoria Janov | 11 | 2 | 2 | 7 | 7:19 | 8</li>
        <li>19. | Brescia | 11 | 2 | 1 | 8 | 10:20 | 7</li>
        <li>20. | Spal Ferrara | 11 | 2 | 1 | 8 | 7:18 | 7</li>
      </ul>
    </article>
  </body>
</html>