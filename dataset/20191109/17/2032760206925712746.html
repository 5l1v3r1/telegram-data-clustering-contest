<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89114"/>
    <meta property="og:site_name" content="Denník politika"/>
    <meta property="article:published_time" content="2019-11-09T17:35:10+00:00"/>
    <meta property="og:title" content="Zelenay s Jebavým nepremenili finálový mečbal, titul v Bratislave získali Nielsen a Puetz"/>
    <meta property="og:description" content="9.11.2019 (Webnoviny.sk) – Slovenský tenista Igor Zelenay a Čech Roman Jebavý boli blízko k tomu, aby sa stali víťazmi štvorhry na turnaji Peugeot Slovak Open 2019. V sobotňajšom finále však v bratislavskom Národnom tenisovom centre (NTC) podľahli dánsko-nemeckému páru Frederik Nielsen, Tim Puetz po setoch 6:4, 6:7 (4), 9:11 (zápasový tajbrejk). Rodák z Trenčína tak nevyužil šancu na zisk štvrtého miestneho titulu. V roku 2009 sa radoval spoločne s Nemcom Philippom Marxom, v roku 2015 so Srbom Ilijom Bozoljacom a vlani nenašiel premožiteľa po boku ukrajinského tenistu Denisa Molčanova."/>
  </head>
  <body>
    <article>
      <h1>Zelenay s Jebavým nepremenili finálový mečbal, titul v Bratislave získali Nielsen a Puetz</h1>
      <address><time datetime="2019-11-09T17:35:10+00:00">09 Nov 2019, 17:35</time> by <a rel="author">Webnoviny</a></address>
      <p>9.11.2019 (Webnoviny.sk) – Slovenský tenista Igor Zelenay a Čech Roman Jebavý boli blízko k tomu, aby sa stali víťazmi štvorhry na turnaji Peugeot Slovak Open 2019. V sobotňajšom finále však v bratislavskom Národnom tenisovom centre (NTC) podľahli dánsko-nemeckému páru Frederik Nielsen, Tim Puetz po setoch 6:4, 6:7 (4), 9:11 (zápasový tajbrejk). Rodák z Trenčína tak nevyužil šancu na zisk štvrtého miestneho titulu. V roku 2009 sa radoval spoločne s Nemcom Philippom Marxom, v roku 2015 so Srbom Ilijom Bozoljacom a vlani nenašiel premožiteľa po boku ukrajinského tenistu Denisa Molčanova.</p>
      <h3>V prvom sete bez straty servisu</h3>
      <p>V prvom sete nestratila česko-slovenská dvojica ani jeden servis, a tak jej na úspech postačil jediný brejk z piateho gemu. Druhé dejstvo bolo veľmi vyrovnané, diváci videli iba jeden nepremenený brejkbal, a tak sa muselo rozhodovať v tajbrejku.</p>
      <p>V skrátenej hre si za stavu 3:3 vypracovali dôležitý minibrejk Nielsen s Puetzom a set doviedli do víťazného konca. Záverečný zápasový tajbrejk bol dramatický až do samého konca. Za stavu 9:8 mali Zelenay a Jebavý šancu ukončiť zápas, ale následne stratili tri loptičky po sebe.</p>
      <h3>Zelenay nevylepšil zbierku titulov</h3>
      <p>Igor Zelenay nevylepšil svoju bohatú zbierku titulov. Na konte ich má 43, pričom až na dve výnimky sú všetky z podujatí kategórie ATP Challenger Tour.</p>
      <p>Najcennejší titul kariéry dosiahol v septembri tohto roka, keď na turnaji ATP v ruskom Petrohrade triumfoval spolu s indickým hráčom Divijom Sharanom.</p>
      <h3>Peugeot Slovak Open – challenger – Bratislava</h3>
      <p>štvorhra mužov – finále</p>
      <p>Frederik Nielsen, Tim Puetz (Dán./Nem.-2) – Igor Zelenay, Roman Jebavý (SR/ČR-3) 4:6, 7:6 (4), 11:9 (zápasový tajbrejk)</p>
      <p>Viac k témam: <a href="https://www.webnoviny.sk/tag/atp-challenger-tour-peugeot-slovak-open/"><u>ATP Challenger Tour Peugeot Slovak Open</u></a><br/>Zdroj: Webnoviny.sk – <a href="https://www.webnoviny.sk/zelenay-s-jebavym-nepremenili-finalovy-mecbal-titul-v-bratislave-ziskali-nielsen-a-puetz/"><u>Zelenay s Jebavým nepremenili finálový mečbal, titul v Bratislave získali Nielsen a Puetz</u></a> © SITA Všetky práva vyhradené.</p>
    </article>
  </body>
</html>