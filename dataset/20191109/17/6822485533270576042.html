<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818143.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T17:13:00+00:00"/>
    <meta property="og:title" content="روسیه: رفتار بازرسان آژانس نباید به گونه‌ای باشد که شبهه ایجاد کند"/>
    <meta property="og:description" content="به گزارش فارس، «میخائیل اولیانوف» نماینده روسیه در آژانس بین المللی انرژی اتمی در واکنش به ممانعت از ورود یکی از بازرسان آژانس به مجتمع غنی سازی نطنز و اخراج وی از ایران گفت که «ایران باید به مصونیتها و حقوق ویژه بازرسان آژانس احترام بگذارد.» "/>
  </head>
  <body>
    <article>
      <h1>روسیه: رفتار بازرسان آژانس نباید به گونه‌ای باشد که شبهه ایجاد کند</h1>
      <address>
        <time datetime="2019-11-09T17:13:00+00:00">09 Nov 2019, 17:13</time>
      </address>
      <p>نماینده ویژه روسیه در آژانس بین‌المللی انرژی اتمی در وین گفت که رفتار بازرسان آژانس نباید به گونه‌ای باشد که شک و شبهه ایجاد کند.</p>
      <p>به گزارش فارس، «میخائیل اولیانوف» نماینده روسیه در آژانس بین المللی انرژی اتمی در واکنش به ممانعت از ورود یکی از بازرسان آژانس به مجتمع غنی سازی نطنز و اخراج وی از ایران گفت که «ایران باید به مصونیتها و حقوق ویژه بازرسان آژانس احترام بگذارد.» </p>
      <p>وی در ادامه افزود: «مصونیتها و حقوق ویژه البته باید مورد احترام باشد. و بازرسان نیز باید به همان شیوه‌ای که مورد انتظار است رفتار کنند تا رفتار آنها سوال و سوء ظن ایجاد نکند.»</p>
      <p>وی تاکید کرد که خط مربوط به ضمانتهای اجرایی و محرمانه آژانس نباید به رسانه‌ها درز کند و این خوب نیست. </p>
      <p>کاظم غریب آبادی سفیر و نماینده دائم ایران نزد سازمان ملل و سایر سازمان های بین المللی مستقر در وین در خصوص اقدام مشکوک ضد امنیتی بازرس آژانس، گفت: در خصوص این موضوع، گزارش مبسوطی را به اعضای شورای حکام و آژانس، ارائه کردیم. در ۲۸ اکتبر ۲۰۱۹، گروهی از بازرسان برنامه بازدید از سایت هسته ای نطنز را داشته و مطابق رویه های معمول نیز همواره فرآیند بازرسی معمولی در ورودی مجموعه انجام می شود که شامل استفاده از دستگاه های تشخیص شیمیایی ویژه برای کشف طیفی از مواد انفجاری که حاوی نیترات هستند، می باشد. در حین انجام فرآیند بازرسی معمول، آلارم دستگاه تشخیص بر روی یک فرد معینی روشن شد که تیم امنیتی این فرآیند را مجددا چند بار تکرار کرد و نتایج، هر بار برای یکی از بازرسان یکسان بود.</p>
      <p>سازمان انرژی اتمی نیز علت این اقدام ایران را نگرانی از احتمال همراه داشتن مواد مشکوک عنوان کرده و با بیان اینکه به طور معمول همه بازرسان و وسائل همراه آنان در بدو ورود به هر یک از سایت‌های هسته‌ای مورد تفتیش و کنترل  قرار می‌گیرند، خاطرنشان کرده است: ظاهرا هنگام ورود این خانم بازرس، تجهیزات کنترلی علامت هشدار را نشان داده است و به همین دلیل ضمن کنترل وسایل همراه بازرس از ورود او به سایت جلوگیری و مراتب نیز به آژانس بین‌المللی انرژی اتمی منعکس شده و از طرف ایران به آژانس اعلام شده که پذیرش قبلی این بازرس لغو شده تلقی می‌شود.</p>
    </article>
  </body>
</html>