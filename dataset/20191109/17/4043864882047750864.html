<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231489/"/>
    <meta property="og:site_name" content="Українська правда"/>
    <meta property="article:published_time" content="2019-11-09T17:56:50+00:00"/>
    <meta property="og:title" content="Болтон знає невідомі деталі справи Трампа й України - лист юриста"/>
    <meta property="og:description" content="Юрист колишнього радника з питань національної безпеки президента США Джона Болтона у п’ятницю надіслав листа депутатам, у якому заявив, що Болтон знає “багато зустрічей та розмов” щодо дій Дональда Трампа стосовно України, про які учасники розслідування досі не знають."/>
  </head>
  <body>
    <article>
      <h1>Болтон знає невідомі деталі справи Трампа й України - лист юриста</h1>
      <address>
        <time datetime="2019-11-09T17:56:50+00:00">09 Nov 2019, 17:56</time>
      </address>
      <p>Юрист колишнього радника з питань національної безпеки президента США Джона Болтона у п'ятницю надіслав листа депутатам, у якому заявив, що Болтон знає "багато зустрічей та розмов" щодо дій Дональда Трампа стосовно України, про які учасники розслідування досі не знають.</p>
      <p>Про повідомляє "<a href="https://www.eurointegration.com.ua/news/2019/11/9/7102851/">Європейська правда</a>" з посиланням на <a href="https://www.reuters.com/">Reuters</a>.</p>
      <p>Демократи домагаються свідчень Болтона, але його адвокат Чарльз Купер заявив у листі, що Болтон не з'явиться, поки суд не ухвалить рішення про те, чому йому слід свідчити попри заперечення Білого дому.</p>
      <p>Болтон відмовився прийти на слухання до Конгресу, його свідчення були заплановані на 7 листопада.</p>
      <p>Фіона Хілл, колишній головний радник Трампа щодо Росії, минулого тижня повідомила законодавцям, що вона бачила "правопорушення" в американській зовнішній політиці і що Болтон спонукав її повідомити про свої побоювання юристу Ради національної безпеки.</p>
      <p>Хілл свідчила, що Болтон називав особистого адвоката Трампа Руді Джуліані "ручною гранатою", яка "збиралася всіх підірвати". Трамп наказував посадовцям саме з Джуліані скоординувати його наміри щодо України.</p>
      <p>Трамп звільнив Болтона з посади свого радника з питань національної безпеки у вересні, після того як дав зрозуміти, що він "категорично не згоден" з багатьма пропозиціями Болтона. Болтон, однак, наполягав на тому, що він сам подав у відставку.</p>
      <p>Наступного тижня мають початися перші відкриті слухання у справі імпічменту Трампа.</p>
      <p>Тимчасовий повірений у справах США в Україні Вільям Тейлор, заступник помічника держсекретаря США у справах Європи і Євразії Джордж Кент та експосол США в Україні Марі Йованович з’являться у Конгресі 13 та 15 листопада.</p>
      <p>
        <b>
          <i>Читайте детальніше: <a href="https://www.eurointegration.com.ua/articles/2019/11/5/7102655/">"Підтримка Зеленського, боротьба з Луценком та помста Трампа: що розповіла на допиті експосол США" </a>/ <a href="https://www.eurointegration.com.ua/articles/2019/11/6/7102698/">"Хто формує думку Трампа про Україну: закриті свідчення Курта Волкера у Конгресі США"</a></i>
        </b>
      </p>
    </article>
  </body>
</html>