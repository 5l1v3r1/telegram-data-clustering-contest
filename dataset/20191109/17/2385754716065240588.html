<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596552/oi-maxes-synexizontai-enan-mina-meta-tin-enarksi-tis-eisvolis-stin-syria"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T17:44:00+00:00"/>
    <meta property="og:title" content="Οι μάχες συνεχίζονται έναν μήνα μετά την έναρξη της εισβολής στην Συρία"/>
    <meta property="og:description" content="Σφοδρές μάχες διεξάγονται σήμερα στη βορειοανατολική Συρία ανάμεσα σε αντάρτες που υποστηρίζονται από την Τουρκία και κουρδικές δυνάμεις, ανακοινώθηκε από..."/>
  </head>
  <body>
    <article>
      <h1>Οι μάχες συνεχίζονται έναν μήνα μετά την έναρξη της εισβολής στην Συρία</h1>
      <address><time datetime="2019-11-09T17:44:00+00:00">09 Nov 2019, 17:44</time> by <a rel="author">sigmalive</a></address>
      <p>Σφοδρές μάχες διεξάγονται σήμερα στη βορειοανατολική Συρία ανάμεσα σε αντάρτες που υποστηρίζονται από την Τουρκία και κουρδικές δυνάμεις, ανακοινώθηκε από το Συριακό Παρατηρητήριο Ανθρώπινων Δικαιωμάτων, έναν μήνα αφότου η Τουρκία εξαπέλυσε την επίθεσή της εναντίον πολιτοφυλακής των Κούρδων της Συρίας στην περιοχή.</p>
      <p>Το Παρατηρητήριο ανακοίνωσε πως βομβαρδισμοί πυροβολικού συνεχίζονται ανάμεσα στους υποστηριζόμενους από την Τουρκία αντάρτες και τις υπό τους Κούρδους Συριακές Δημοκρατικές Δυνάμεις (SDF) στην περιοχή ανάμεσα στις πόλεις Ταλ Ταμρ και Αμπού Ρασίν.</p>
      <p>Τουρκικά πολεμικά αεροπλάνα διεξάγουν επίσης επιδρομές στην περιοχή, προκαλώντας τραυματίες μεταξύ των κουρδικών και των συριακών κυβερνητικών στρατευμάτων, με τα οποία οι Κούρδοι έχουν σχηματίσει μια συμμαχία, πρόσθεσε το Παρατηρητήριο, που έχει την έδρα του στην Βρετανία.</p>
      <p>Αφότου άρχισε η επίθεση, στις 9 Οκτωβρίου, οι τουρκικές δυνάμεις και οι αντάρτες σύμμαχοί τους έχουν προχωρήσει σε έκταση 4.820 τετραγωνικών χιλιομέτρων, αποσπώντας το 13,1% των εδαφών που ελέγχονται από τις SDF και την συριακή κυβέρνηση στην περιοχή, σύμφωνα με το Παρατηρητήριο.</p>
      <p>Δύο συμφωνίες κατάπαυσης του πυρός, πρώτα με τις ΗΠΑ και μετά με την Ρωσία, έφεραν μια παύση των μαχών και επρόκειτο να επιτρέψουν στους Κούρδους μαχητές της Συρίας να απομακρυνθούν από την περιοχή των συνόρων.</p>
      <p>Ένας διοικητής των ανταρτών του Συριακού Εθνικού Στρατού, οργάνωσης που υποστηρίζεται από την Τουρκία, δήλωσε στο Γερμανικό Πρακτορείο πως οι εκεχειρίες καθυστέρησαν την ολοκλήρωση της στρατιωτικής επιχείρησης, που ήταν προγραμματισμένο να πάρει λιγότερο χρόνο.</p>
      <p>Ο Ιμπραήμ Καλίν, εκπρόσωπος του τούρκου προέδρου Ταγίπ Ερντογάν, συναντήθηκε σήμερα στην Κωνσταντινούπολη με τον Τζέιμς Τζέφρι, τον αμερικανό ειδικό αντιπρόσωπο για την Συρία, μετέδωσε το τουρκικό κρατικό πρακτορείο ειδήσεων Ανατολή.</p>
      <p>Σύμφωνα με την ίδια πηγή, στην διάρκεια των συνομιλιών η Τουρκία επανέλαβε τη δέσμευσή της να πολεμήσει εναντίον της τζιχαντιστικής οργάνωσης Ισλαμικό Κράτος.</p>
      <p>ΠΗΓΗ: ΑΠΕ-ΜΠΕ</p>
    </article>
  </body>
</html>