<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818139.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T17:02:00+00:00"/>
    <meta property="og:title" content="۹ میلیون ایرانی کارت ملی هوشمند ندارند"/>
    <meta property="og:description" content="به گزارش مهر، سیف‌الله ابوترابی با اشاره به آخرین آمار صدور کارت‌های ملی هوشمند اظهار کرد: بر اساس آخرین آمار تا به امروز ۵۴ میلیون و ۱۵۰ هزار نفر برای دریافت کارت ملی هوشمند تکمیل ثبت‌نام کرده اند."/>
  </head>
  <body>
    <article>
      <h1>۹ میلیون ایرانی کارت ملی هوشمند ندارند</h1>
      <address>
        <time datetime="2019-11-09T17:02:00+00:00">09 Nov 2019, 17:02</time>
      </address>
      <p>سخنگوی سازمان ثبت احوال کشور با اشاره به اینکه ۹ میلیون نفر برای کارت ملی هوشمند ثبت نام نکرده‌اند گفت: ظرفیت صدور روزانه دو میلیون و ۵۰۰ هزار کارت را داریم.</p>
      <p>به گزارش مهر، سیف‌الله ابوترابی با اشاره به آخرین آمار صدور کارت‌های ملی هوشمند اظهار کرد: بر اساس آخرین آمار تا به امروز ۵۴ میلیون و ۱۵۰ هزار نفر برای دریافت کارت ملی هوشمند تکمیل ثبت‌نام کرده اند.</p>
      <p>وی تصریح کرد: از تعداد ثبت‌نام کنندگان برای دریافت کارت ملی هوشمند، ۴۶ میلیون کارت ملی هوشمند صادره شده است و این فرایند همچنان ادامه دارد.</p>
      <p>سخنگوی سازمان ثبت احوال کشور با اشاره به اینکه این سازمان ظرفیت دارد که ماهیانه ۲ میلیون و ۵۰۰ هزار کارت ملی هوشمند صادر کند، اضافه کرد: البته این مسئله مستلزم اینست که کارت خام مورد نیاز در اختیار سازمان ثبت احوال کشور قرار بگیرد.</p>
      <p>ابوترابی تصریح کرد: در ماه‌های گذشته جلسات متعددی با مسئولان چاپخانه دولتی در خصوص کارت خام مورد نیاز سازمان ثبت احوال کشور برگزار شده است و آن‌ها نیز قول داده‌اند که کارت خام مورد نیاز را در اختیار سازمان ثبت قرار بدهند که امیدواریم آن‌ها به وعده خود عمل کنند.</p>
      <p>وی همچنین به تعداد افرادی که هنوز برای ثبت‌نام کارت ملی هوشمند اقدام نکرده‌اند اشاره کرد و افزود: بر اساس آمار بدست آمده حدود ۹ میلیون نفر از هموطنان برای ثبت‌نام کارت ملی هوشمند اقدام نکرده‌اند که توصیه می‌شود هر چه سریعتر اقدام به ثبت‌نام برای دریافت کارت ملی هوشمند کنند.</p>
      <p>سخنگوی سازمان ثبت احوال کشور در پاسخ به این پرسش که با توجه به در پیش بودن یازدهمین دوره از انتخابات مجلس شورای اسلامی آیا سازمان ثبت احوال آمادگی همکاری برای برگزاری این دوره از انتخابات را به صورت الکترونیکی دارد یا خیر، گفت: البته در ارتباط با برگزاری انتخابات به صورت الکترونیکی و یا به شکل سابقه از اختیارات سازمان ثبت احوال نیست، ولی در کل احراز هویت افراد در این دوره از انتخابات از طریق کارت ملی هوشمند انجام نمی‌شود و همچنان شرکت در این دوره از انتخابات هم با در دست داشتن شناسنامه انجام خواهد شد.</p>
    </article>
  </body>
</html>