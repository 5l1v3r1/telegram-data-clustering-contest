<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639057/%D9%BE%D9%84%DB%8C%D8%B3-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1%D9%85%D9%88%D8%B1%D8%AF-%D8%A7%D8%B9%D8%AA%DB%8C%D8%A7%D8%AF-%D8%A2%D9%88%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D9%87%D8%B4%D8%AF%D8%A7%D8%B1-%D8%AF%D8%A7%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T17:56:00+00:00"/>
    <meta property="og:title" content="پلیس مبارزه با موادمخدر درمورد اعتیاد آورهای جدید هشدار داد"/>
    <meta property="og:description" content="رئیس پلیس مبارزه با مواد مخدر پایتخت گفت: اعتیادآورهایی که به نام جدید در بین جوانان توزیع می‌شود، عمدتا ترکیبی از مرفین، آمفتامین یا کوکائین هستند."/>
  </head>
  <body>
    <article>
      <h1>
        <a href="https://www.bultannews.com/fa/news/639057/%D9%BE%D9%84%DB%8C%D8%B3-%D9%85%D8%A8%D8%A7%D8%B1%D8%B2%D9%87-%D8%A8%D8%A7-%D9%85%D9%88%D8%A7%D8%AF%D9%85%D8%AE%D8%AF%D8%B1-%D8%AF%D8%B1%D9%85%D9%88%D8%B1%D8%AF-%D8%A7%D8%B9%D8%AA%DB%8C%D8%A7%D8%AF-%D8%A2%D9%88%D8%B1%D9%87%D8%A7%DB%8C-%D8%AC%D8%AF%DB%8C%D8%AF-%D9%87%D8%B4%D8%AF%D8%A7%D8%B1-%D8%AF%D8%A7%D8%AF">پلیس مبارزه با موادمخدر درمورد اعتیاد آورهای جدید هشدار داد</a>
      </h1>
      <h2>رئیس پلیس مبارزه با مواد مخدر پایتخت گفت: اعتیادآورهایی که به نام جدید در بین جوانان توزیع می‌شود، عمدتا ترکیبی از مرفین، آمفتامین یا کوکائین هستند.</h2>
      <address><time datetime="2019-11-09T17:56:00+00:00">09 Nov 2019, 17:56</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ محمد بخشنده عنوان کرد: اخیرا شنیده شده که در برخی محافل دوستانه وشبانه، محرک‌هایی بانام «<b>جیب</b>» و «<b>تینا</b>» با هدف بیدار ماندن برای ساعات طولانی و تخلیه انرژی بدون وقفه با انجام حرکات موزون مورد توجه قرارمی‌گیرد. این موادکه صورت تدخینی و با دودکردن استعمال می‌شود، شکلی از مت آمفتامین(شیشه) متبلور است که بدون بو ورنگ و مثل یک تکه یخ، سنگ نمکی یا سنگ کوارتز است.</p>
      <p>بخشنده افزود:‌ عوارض مصرف آن‌ها مشابه آمفتامین‌ ها است ولی متاسفانه عمده مصرف‌ کنندگان <b>اعتیاد آورهای</b> <b>جدید</b> در سنین پایین هستند و اکثرا اولین تجربه خود را می‌گذرانند، برا این اساس مصرف‌کنندگان اعتیادآورهای جدید عمدتا کهنه‌کار و باسابقه نیستند. کارشناسان مدت اثر آن‌ها را بسیار کم و نهایتا هشت تا ۲۴ ساعت اعلام می‌کنند.</p>
      <p>وی تصریح کرد: نبود آشنایی کافی جامعه نسبت به اعتیادآورهای جدید که با ترکیب یکسان اما نام‌های متنوع در بازار توزیع می‌شود، باعث سردر گمی جوانان و ایجاد یک بازار تبلیغاتی کاذب و مخرب در اذهان عمومی گشده است که دائم در مورد اسامی جدید موادی که شنیده اند وارد بازار مصرف شده کنجکاوند و سوال دارند.</p>
      <p>رئیس <b>پلیس مبارزه با مواد مخدر</b> پایتخت تاکید کرد: اصولا تعداد طبقه‌های موادمخدر چندان زیاد نیست و تنها نام و ظاهر این مواد متنوع و متفاوت می‌شود تا هم مشتری لازم برای آن ‌ها پیدا شود وهم آن‌هایی که سابقا از مواد آشنا و قدیمی سرخورده شده‌اند، به امید پیدا کردن مواد جایگزین، به اعتیادآورهای جدید روی ‌آورند.</p>
      <p>بخشنده افزود: اعتیادآورهایی که به نام جدید در بین جوانان توزیع می‌شود، عمدتا ترکیبی از مرفین، آمفتامین یا کوکائین هستند، که جوانان نباید فریب نام اعتیادآورهای جدید را بخورند زیرا تنها نام این مواد تغییرکرده و ترکیب آن‌ها متشکل از همان اعتیادآورهای آشناست.</p>
      <p>وی هشدار داد: ترکیب عمده اعتیادآورهای جدید را مت‌آمفتامین و از نوع مواد محرک تشکیل داده واعلام این هشدار لازم است که هرماده‌ای که با مصرف شدن،  مصرف‌کننده را به اصطلاح عوام، بی‌خودی شاد کند و او حس کند که به طور ناگهانی، روحیه‌اش از این رو به آنرو شده، توانش یک دفعه ‌افزایش ‌یافته وغم وغصه‌هایش به طور لحظه‌ای فراموش ‌شود،  یک ماده اعتیادآور است.</p>
    </article>
  </body>
</html>