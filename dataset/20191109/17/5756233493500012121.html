<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620653/%D9%BE%D8%B2%D8%B4%DA%A9%DB%8C%D8%A7%D9%86-%D8%AD%D8%B1%D9%81%DB%8C-%D8%AF%D8%B1%D8%A8%D8%A7%D8%B1%D9%87-%D8%AA%D8%B9%DB%8C%DB%8C%D9%86-%D9%82%D8%A7%D8%A6%D9%85-%D9%85%D9%82%D8%A7%D9%85-%D8%A8%D8%B1%D8%A7%DB%8C-%D8%B1%D9%87%D8%A8%D8%B1%DB%8C-%D9%86%D8%B2%D8%AF%D9%85%D8%A8%D8%A7%DB%8C%D8%AF-%D8%B3%D8%AA%D8%A7%D8%AF-%D8%AC%D9%86%DA%AF-%D8%AF%D8%A7%D8%B4%D8%AA%D9%87-%D8%A8%D8%A7%D8%B4%DB%8C%D9%85%D8%A8%D9%87-%D8%AC%D9%87%D8%A7%D9%86%DA%AF%DB%8C%D8%B1%DB%8C-%DA%AF%D9%81%D8%AA%D9%85-%D8%A7%DA%AF%D8%B1-%DA%A9%D8%B3%DB%8C-%D8%A8%D9%87-%D8%AD%D8%B1%D9%81%D8%AA-%DA%AF%D9%88%D8%B4-%D9%86%D8%AF%D8%A7%D8%AF-%D8%A8%D8%B1%D9%88-%D8%A8%D9%87-%D8%A2%D9%82%D8%A7-%D8%A8%DA%AF%D9%88"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T17:42:00+00:00"/>
    <meta property="og:title" content="پزشکیان: حرفی درباره تعیین قائم مقام برای رهبری نزدم/باید ستاد جنگ داشته باشیم/به جهانگیری گفتم اگر کسی به حرفت گوش نداد برو به آقا بگو"/>
    <meta property="og:description" content="مسعود پزشکیان نایب رییس مجلس دیدگاه خود درباره‌ی ضرورت تشکیل ستاد جنگ در پایتخت و مراکز استان‌ها را تشریح کرد. او معتقد است که این ستاد مانند زمان جنگ عراق با دستور رهبری می‌تواند تشکیل شود تا خسارت‌های ناشی از تحریم‌ها را کاهش دهد."/>
  </head>
  <body>
    <article>
      <h1>پزشکیان: حرفی درباره تعیین قائم مقام برای رهبری نزدم/باید ستاد جنگ داشته باشیم/به جهانگیری گفتم اگر کسی به حرفت گوش نداد برو به آقا بگو</h1>
      <address>
        <time datetime="2019-11-09T17:42:00+00:00">09 Nov 2019, 17:42</time>
      </address>
      <p>
        <i>مسعود پزشکیان نایب رییس مجلس دیدگاه خود درباره‌ی ضرورت تشکیل ستاد جنگ در پایتخت و مراکز استان‌ها را تشریح کرد. او معتقد است که این ستاد مانند زمان جنگ عراق با دستور رهبری می‌تواند تشکیل شود تا خسارت‌های ناشی از تحریم‌ها را کاهش دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مسعود پزشکیان درباره‌ آنچه به عنوان پیشنهاد ایجاد «قائم مقام اجرایی رهبری» در جلسه‌ هیات رییسه‌ی مجلی از او نقل شده بود، گفت: «من اصلا اینطوری مطرح نکردم. مساله خیلی روشن است. از دو سال و نیم پیش اعلام کردم و به این معتقد بودم که ترامپ علیه ایران جنگ اقتصادی راه انداخته است. مقام معظم رهبری هم خودشان فرموده‌اند که جنگ فقط توپ و تفنگ نیست. خود ایشان فرمودند که ما در جنگ اقتصادی هستیم و موضوع اقتصاد مقاومتی را هم که مطرح کردند یک روش برای مقابله با همین است.</p>
      <figure>
        <img src="https://aftabnews.ir/files/fa/news/1398/8/18/357110_693.jpg"/>
      </figure>
      <p>وی گفت: بنده معتقدم مثل زمان جنگ که یک ستاد جنگ بود و در آن همه بودند؛ یعنی نماینده‌ی رهبری بود، نماینده‌ی مجلس و دولت و همه بودند. هر تصمیمی در ستاد جنگ گرفته می‌شد، تمام ارگان‌ها موظف به هماهنگی و همکاری بودند و نمی‌بایست غیر از آن حرفی بزند؛ مجلس، دولت، قوه قضاییه، نیروهای مسلح. الان ما یک چنین ستاد جنگی نداریم. در هر استانی آن ستاد جنگ شعبه داشت، در هر محلی یک مسجدی، ستاد شعبه داشت. در نتیجه در آنجا نیروهای مورد نیاز را آماده و اعزام می‌کردند و یا پشتیبانی را کمک می‌کردند.</p>
      <p>نایب رئیس مجلس گفت: الان در رابطه با این جنگی که خیلی بدتر از جنگ ایران و عراق است و یک وضعیت اقتصادی است که همه را تحت تاثیر قرار داده و صدمه می‌رساند، طبیعتا باید یک ستادی با اختیارات درست شود که بتواند تصمیم بگیرد و همه در آن جهت هماهنگ شوند و بتوانند جوابگوی مشکلات باشند؛ نه اینکه نماینده‌ی مجلس از پشت تریبون یک جایی را نقد کند، صداوسیما یک جای دیگر را، نیروهای مسلح یا قوه قضاییه هم یکی دیگر را. آن می‌خواهد کار کند این می‌گیرد، آن یکی زندان می‌کند، آن دیگری فحش می‌دهد!</p>
      <p>وی تصریح کرد: این چیزی است که ما متاسفانه الان در کشور کم داریم. اگر ما در جنگیم باید ستاد جنگ داشته باشیم. اگر بناست داشته باشیم، ساختارش در آن زمان که حضرت امام بودند معلوم بود؛ بالاخره از طرف حضرت امام یک نماینده وجود داشت که تحت عنوان قائم مقام یا هر اسمی دیگر. ولی هر حرفی که از آن ستاد درمی‌آمد دیگر همه مجبور بودند که اطاعت کنند و هماهنگ باشند و ساز مخالف نزنند. ما الان این را در کشور کم داریم و تا یک چنین وضعیتی وجود دارد یکی می‌گوید «ما می‌خواستیم کاری کنیم ولی فلانی نگذاشت»، فلانی هم گردن بهمانی می‌اندازد.</p>
      <p>پزشکیان با بیان اینکه ما حالت جنگی به خودمان نگرفته‌ایم، اظهار داشت: علی رغم اینکه جنگ فعلی به نظر من از جنگ ایران و عراق به مراتب بدتر است ولی خبری از آن ستاد جنگ نیست. آن ستاد فرماندهی اقتصاد مقاومتی هم که آقای مهندس جهانگیری مسوول آن است، من هم در آن هستم اما آن ستاد هیچ اختیاری ندارد. بارها هم به ایشان گفتم دستور بده اگر اجرا نکردند برو خدمت مقام معظم رهبری و بگو آقا من فرمانده نیستم، اینها گوش نمی‌دهند، اختیاراتم اینقدر است. بالاخره نمی‌شود که یکی فرمانده باشد اما کسی گوش به حرفش ندهد. حتما در خود دولت هم باید هماهنگی کند. اما هماهنگی کردن که فرماندهی نیست. فرماندهی، «تصمیم‌گیری، دستور و اطاعت» است. اینطوری می‌توان مملکت را اداره کرد وگرنه با توصیه که آن را هم گوش ندهند، نمی‌توان جنگ را اداره کرد. این چیزی است که جایش الان خالی است».</p>
      <p><b>حتی جلسات سران قوا فرماندهی ندارد</b><br/>وی درباره جلسات سران قوا هم گفت: «در آن هم فرماندهی نیست، با هم توصیه می‌کنند. ولی اگر یکی نظرش مخالف باشد دیگر کار انجام نمی‌گیرد. در صورتی که به نظر من نباید اینطوری باشد. در این شرایط یکی باید بالاخره کار را بِبُرَد. نَبُرَد هم در نتیجه در آن جلسات اگر خوششان بیاید هماهنگ می‌شوند و اگر خوششان نیاید هماهنگ نمی‌شوند ولی جنگ جایی نیست که یکی خوشش بیاید و یکی بدش بیاید. باید هماهنگی قاطعی وجود داشته باشد و همه هم از آن دفاع کنند خوب یا بد. زمان جنگ یک وقتی تصمیم می‌گرفتند و عملیات می‌کردند، تازه یکی اشتباه می‌کرد و آن عملیات لو می‌رفت و تعدادی شهید می‌شدند. ولی کسی نمی‌آمد بگوید که اینها خلاف کردند و بچه‌ی مردم را به کشتن دادند؛ همه تصمیم گرفته بودند و روی آن می‌ایستادند. ولی الان هر کسی که می‌خواهد تصمیمی بگیرد آن یکی دنبال این است که برایش پرونده سازی کند که حتما تو بی عرضه بودی که اینطوری شد. بالاخره در جنگ آدم بعضی وقت‌ها و یک جاهایی می‌برد و یک جاهایی می‌بازد. باید هم برد را بپذیریم و هم باخت را. ولی بالاخره باید تصمیم بگیریم. قرار نیست اگر یک جایی هم باختیم یک عده بلند شوند و بگویند که شما بی‌عرضه بودید. تصمیم بگیرند و همه اطاعت کنند، اگر باختند هم همه پشتیبانی کنند؛ برد هم مال همه است و باخت هم مال همه است».</p>
      <p><b>جنگ برد و باخت دارد</b><br/>پزشکیان درباره‌ی مشابهت پیشنهاد او با موضع چند ماه پیش رییس جمهور روحانی، با اشاره به برخی تحلیل‌ها واکنش‌ها به پیشنهاد خودش در روزهای اخیر گفت: «مثل زمان حضرت امام باید ستاد جنگ تشکیل بدهند و در ستاد جنگ هر تصمیمی گرفته شد همه در آن تبعیت کنند. این اصلا ربطی به «قائم مقام رهبر» و یک سری از حرف‌های بی‌ربطی که کسانی گفته‌اند ندارد. بالاخره جنگ است؛ وضعیت جنگی هم همان ساختار را دارد و فکر نمی‌کنم که مقام معظم رهبری هم آن ساختار جنگی را نپذیرد. جنگ برد و باخت دارد. آدم بعضی وقت‌ها می‌برد و بعضی وقت‌ها می‌بازد. باید بپذیریم که وقتی در جنگیم بعضی جاها ممکن است ببازیم. قرار نیست اگر یک جایی باختیم به همدیگر فحش بدهیم. ما تلاشمان را می‌کنیم، ممکن است جاهایی زور دشمن بیشتر باشد و برنده شود. اگر برنده شد قرار نیست که یک نماینده به فلان وزیر، وزیر خارجه، به دولت بد و بیراه بگوید که شما خائن هستید و جاسوسید و این حرف‌ها. این آن انسجام ما را به هم می‌زند».</p>
      <p>پزشکیان در مورد عبارت «قائم مقام» که در برخی اظهارات و رسانه‌ها برای پیشنهاد او منعکس شده، گفت: «من از چنین واژه‌ای استفاده نکردم. گفتم ستاد جنگ. همان کاری را که حضرت امام در زمان جنگ کرد و مقام معظم رهبری هم در آن زمان از طرف امام در ستاد جنگ مسوول بودند. آن زمان وقتی یک تصمیم می‌گرفتند، کسی نمی‌گفت که «بی‌خود کردند، اینطوری نمی‌شد اونطوری می‌شد». بیایید عقل‌ها را روی هم بریزید، یکی تصمیم نهایی را بگیرد، بقیه اطاعت کنند».</p>
      <p>نایب رییس مجلس در پاسخ به این که تشکیل چنین ستادی آیا نیاز به قانونی دارد؟ گفت: «نه، ستاد جنگ که قانون جدا نمی‌خواهد. جنگ فرماندهی آن با مقام معظم رهبری است. اگر بپذیریم که جنگ است، باقی آن حل است».</p>
    </article>
  </body>
</html>