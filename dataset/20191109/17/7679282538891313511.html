<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/crime/story-ayodhya-verdict-bjp-councilor-arrested-for-sharing-provocative-post-on-social-media-in-rudrapur-2840948.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T17:45:44+00:00"/>
    <meta property="og:title" content="अयोध्या फैसला: रुद्रपुर में आपत्तिजनक पोस्ट पर भाजपा पार्षद गिरफ्तार"/>
    <meta property="og:description" content="राम मंदिर मसले पर सुप्रीम कोर्ट के फैसले के बाद आपत्तिजनक पोस्ट करने पर पुलिस ने उत्तराखंड में रुदुपुर के भाजपा पार्षद के खिलाफ मुकदमा दर्ज कर लिया है। आरोपी को देर शाम गिरफ्तार कर लिया गया। देर..."/>
  </head>
  <body>
    <article>
      <h1>अयोध्या फैसला: रुद्रपुर में आपत्तिजनक पोस्ट पर भाजपा पार्षद गिरफ्तार</h1>
      <address><time datetime="2019-11-09T17:45:44+00:00">09 Nov 2019, 17:45</time> by <a rel="author">हमारे संवाददाता,रुद्रपुर</a></address>
      <p>राम मंदिर मसले पर सुप्रीम कोर्ट के फैसले के बाद आपत्तिजनक पोस्ट करने पर पुलिस ने उत्तराखंड में रुदुपुर के भाजपा पार्षद के खिलाफ मुकदमा दर्ज कर लिया है। आरोपी को देर शाम गिरफ्तार कर लिया गया। देर रात तक पार्षद से पूछताछ जारी थी। </p>
      <p>सुप्रीम कोर्ट ने शनिवार सुबह अयोध्या पर अपना फैसला जारी किया। जानकारी के अनुसार रुद्रपुर के भाजपा से जुड़े ट्रांजिट कैंप निवासी नगर निगम रुद्रपुर के पार्षद शिवकुमार गंगवार ने फैसला आने के बाद सोशल मीडिया पर एक आपत्तिजनक पोस्ट डाल दी। खुफिया विभाग को इसकी जानकारी मिली तो टीम ने गोपनीय तरीके से इसकी जांच की। जांच के बाद खुफिया टीम ने एसएसपी बरिंदरजीत सिंह को जानकारी दी। एसएसपी के निर्देश पर एक बार फिर पुलिस के स्तर पर जांच करायी गयी।</p>
      <p>जांच में पुष्टि होने के बाद देर शाम ट्रांजिट कैंप थाना पुलिस ने पार्षद गंगवार को उनके घर से गिरफ्तार कर लिया। थाना प्रभारी वीडी जोशी ने बताया कि पार्षद गंगवार के खिलाफ मुकदमा दर्ज कर लिया गया है। बताया कि उनसे पूछताछ की जा रही है।<br/><b>    <br/>काशीपुर में भी एक युवक पर मुकदमा</b><br/>काशीपुर। सोशल मीडिया पर गलत पोस्ट डालने पर पुलिस ने एक युवक के खिलाफ केस दर्ज कर लिया। कोतवाल चंद्रमोहन सिंह ने बताया कि आईटीआई थाना क्षेत्र के ग्राम गिन्नी खेड़ा निवासी पुष्प कुमार ने फेसबुक पर आपत्तिजनक पोस्ट की थी। बताया कि पुलिस की खुफिया टीम सोशल मीडिया पर लगातार नजर रखे हुये है। टीम की ओर से मामले की जांच की गयी, जिसके बाद आरोपी के खिलाफ मुकदमा दर्ज कर लिया गया। उसकी तलाश की जा रही है।</p>
    </article>
  </body>
</html>