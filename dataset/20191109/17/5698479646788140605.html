<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/philippines-government-grants-asylum-to-iranian-woman-held-in-manila-airport?utm_medium=Social&amp;utm_source=Facebook"/>
    <meta property="og:site_name" content="euronews"/>
    <meta property="article:published_time" content="2019-11-09T17:24:01+00:00"/>
    <meta property="og:title" content="فیلیپین به زن ایرانی سرگردان در فرودگاه مانیل پناهندگی داد"/>
    <meta property="og:description" content="بهاره زارع بهاری ادعا کرده که در ایران با اتهامات «سیاسی» روبرو است و در صورت بازگشت به کشور به «زندان» یا «اعدام» محکوم می شود."/>
  </head>
  <body>
    <article>
      <h1>فیلیپین به زن ایرانی سرگردان در فرودگاه مانیل پناهندگی داد</h1>
      <address><time datetime="2019-11-09T17:24:01+00:00">09 Nov 2019, 17:24</time> by <a rel="author">یورونیوز فارسی </a></address>
      <p>دولت فیلیپین به بهاره زارع بهاری، زن ایرانی که به مدت چهار هفته در فرودگاه مانیل در حبس بوده است پناهندگی اعطا کرد.</p>
      <p>به گزارش گاردین نام بهاره زارع بهاری از سوی ایران در فهرست «هشدار قرمز» پلیس بین الملل (اینترپل) قرار گرفته بود. همین امر منجر به بازداشت وی در روز ۱۷ اکتبر (۲۵ مهر) در فرودگاه مانیل شد.</p>
      <p>بهاره زارع بهاری ادعا کرده که در ایران با اتهامات «سیاسی» روبرو است و در صورت بازگشت به کشور به «زندان» یا «اعدام» محکوم می شود.</p>
      <p>وزارت دادگستری فیلیپین در روز ششم نوامبر (۱۵ آبان) با درخواست پناهندگی بهاره زارع بهاری موافقت کرد. این وزارتخانه به بهاره زارع بهاری دستور داده است تا با مراجعه به اداره مهاجرت فیلیپین روادید یا گواهی ثبت نام به عنوان پناهنده سیاسی دریافت کند.</p>
      <p>این در حالی است که بهاره زارع بهاری روز شنبه همچنان در فرودگاه مانیل به سر می برده است.</p>
      <p>این زن ایرانی در سال ۲۰۱۴ به فیلیپین رفت تا در رشته دندانپزشکی تحصیل کند. او در سال ۲۰۱۸ در مسابقه «ملکه زیبایی اینترکانتینانتال» در مانیل شرکت کرد. وی در این مراسم تصویری از رضا پهلوی، ولیعهد پیشین ایران را در دست داشت.</p>
    </article>
  </body>
</html>