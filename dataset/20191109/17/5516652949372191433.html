<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425500/ekleisan-amesa-oi-plhges-ths-kakokairias-st-afantoy"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T17:45:01+00:00"/>
    <meta property="og:title" content="Έκλεισαν άμεσα οι «πληγές» της κακοκαιρίας στ’ Αφάντου"/>
    <meta property="og:description" content="Με ταχείς ρυθμούς προχωρά η αποκατάσταση των ζημιών που προκάλεσε στην περιοχή των Αφάντου και των Κολυμπίων η τελευταία κακοκαιρία, σύμφωνα με τον Αν...- Έκλεισαν άμεσα οι «πληγές» της κακοκαιρίας στ’ Αφάντου - Η ΡΟΔΙΑΚΗ"/>
  </head>
  <body>
    <article>
      <h1>Έκλεισαν άμεσα οι «πληγές» της κακοκαιρίας στ’ Αφάντου</h1>
      <address>
        <time datetime="2019-11-09T17:45:01+00:00">09 Nov 2019, 17:45</time>
      </address>
      <p>Με ταχείς ρυθμούς προχωρά η αποκατάσταση των ζημιών που προκάλεσε στην περιοχή των Αφάντου και των Κολυμπίων η τελευταία κακοκαιρία, σύμφωνα με τον Αντιδήμαρχο της περιοχής κ. Τάσο Σπανό, ο οποίος πάντως, σε δηλώσεις του χθες, ανέφερε μεταξύ άλλων ότι «τ’ Αφάντου και η Αρχίπολη είχαν εγκαταλειφθεί στην τύχη τους»!</p>
      <p>Σύμφωνα με τον Αντιδήμαρχο, λοιπόν, σε έναν ικανοποιητικό βαθμό έχουν αποκατασταθεί οι ζημιές στ’ Αφάντου ωστόσο ο ίδιος δεν είναι ευχαριστημένος, αφού χρειάζεται να γίνουν ακόμα πάρα πολλά, όπως είπε, ενώ και οι κάτοικοι διαμαρτύρονται. Είπε, ακόμη, ότι η κατάσταση αυτή προκλήθηκε από μία θεομηνία η οποία, κατά κοινή ομολογία, ήταν αρκετά μεγάλη και έπληξε τόσο τον οικισμό Αφάντου όσο και τα Κολύμπια και την Αρχίπολη.</p>
      <p>Ανέφερε, στη συνέχεια, ότι οι διαδικασίες δεν βοηθούν και για τον λόγο αυτό εισηγήθηκε να προσπαθήσουν, με όποιον νόμιμο τρόπο είναι δυνατόν, να ελιχθούν προκειμένου να αποκαταστήσουν τις ζημιές που ακόμα τώρα οι εργασίες είναι σε εξέλιξη.</p>
      <p>Και δήλωσε: «Οι υποδομές στον πρώην Δήμο Αφάντου είναι πέρα για πέρα ελλειμματικές. Λυπάμαι που θα το πω αλλά τ’ Αφάντου και η Αρχίπολη είχαν εγκαταλειφθεί στην τύχη τους. Σε ό,τι αφορά στο ανθρώπινο δυναμικό και τα μέσα, και αυτά πάλι είναι ελλιπή. Υπάρχει υποστελέχωση και σε ό,τι αφορά τα μέσα (σ.σ. μηχανήματα, σκαπτικά εργαλεία κτλ.), πραγματικά αντιμετωπίσαμε μία κατάσταση, η οποία δεν μας τιμά στον 21ο αιώνα σαν Δήμο, ο οποίος έχει και πρέπει να έχει την καλύτερη φήμη, τόσο στην Ελλάδα όσο και στο εξωτερικό».</p>
      <p>Παρ’ όλα αυτά, όμως, δουλεύουν σκληρά, όπως είπε, έχουν όρεξη θέληση και τη στήριξη του Δημάρχου, Αντώνη Καμπουράκη, τον οποίο ευχαρίστησε, όπως και τους συναδέλφους του αλλά και τους ιδιώτες που συνέδραμαν και ευελπιστεί ότι «στο τέλος θα προσπαθήσουν να κλείσουν τις πληγές του παρελθόντος».</p>
      <p>Κατά τον ίδιο, «πληγές του παρελθόντος» νοούνται όλα αυτά τα οποία μας έφεραν στη σημερινή κατάσταση. Άρα, θα πρέπει να βελτιώσουν τις υποδομές για ν’ απαλλάξουν από αυτόν τον βραχνά τους κατοίκους των Αφάντου και της ευρύτερης περιοχής, ούτως ώστε μελλοντικά να μην αντιμετωπίσουμε ξανά τέτοιες καταστάσεις.</p>
      <p>(ΦΩΤΟ ΑΡΧΕΙΟΥ)</p>
    </article>
  </body>
</html>