<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/ingen-turte-a-redde-cetin-5/71799646"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T17:58:50+00:00"/>
    <meta property="og:title" content="Ingen turte å redde Cetin (5)"/>
    <meta property="og:description" content="Ingen på vestsiden av Berlinmuren turte å hive seg ut i den tungt bevoktede elva da den fem år gamle gutten druknet."/>
  </head>
  <body>
    <article>
      <h1>Ingen turte å redde Cetin (5)</h1>
      <h2>Ingen på vestsiden av Berlinmuren turte å hive seg ut i den tungt bevoktede elva da den fem år gamle gutten druknet.</h2>
      <address><time datetime="2019-11-09T17:58:50+00:00">09 Nov 2019, 17:58</time> by <a rel="author">Amanda Nordhagen Walnum</a></address>
      <p>På denne dagen for 30 år siden erklærte østtyske myndigheter at landets grenser var åpnet, og Berlinmuren falt. Fjerningen av det forhatte byggverket ble et symbol på kommunismens ende i Europa.</p>
      <p>«Berlinmuren er nå en historisk levning. Alle østtyskere kan nå gå gjennom muren over til Vest-Berlin, på samme måte som de fritt kan reise ut over alle østtyske grensestasjoner», skrev Dagbladet 10. november 1989.</p>
      <p>
        <b>«"Skammens mur" eksisterer ikke lenger. Sent i går kveld meldte øyenvitner at østtyske soldater var i gang med å rive deler av muren», fulgte Dagbladets journalister i Berlin opp med dagen etter.</b>
      </p>
      <p>Folkefesten brøt ut i Berlin.</p>
      <figure>
        <img src="https://dbstatic.no/71799955.jpg?imageId=71799955&amp;width=1024&amp;height=615"/>
        <figcaption><b>DANSET:</b> «På Brandenburger Tor danset hundrevis oppe på selve muren. Ungdommer hoppet ned på østlig side. Der de før hadde risikert å bli skutt, stod de nå i livlige diskusjoner med soldatene fra det østtyske folkepolitiet», skrev Dagbladet 11.11.89. Foto: AP / NTB Scanpix Vis mer</figcaption>
      </figure>
      <figure>
        <img src="https://dbstatic.no/71799943.jpg?imageId=71799943&amp;x=0&amp;y=30.540242557883&amp;cropw=100&amp;croph=67.364939360529&amp;width=643&amp;height=611"/>
        <figcaption><b>LYKKELIG:</b> Den tyske politikeren Willy Brandt var borgermester i Berlin da muren ble bygget i 1961.- Som berliner har jeg aldri kjent et lykkeligere øyeblikk enn i dag, sa han til Dagbladet 10.11.89. Faksimile: Dagbladet Vis mer</figcaption>
      </figure>
      <h3>140 døde ved muren</h3>
      <p>Byggingen av Berlinmuren ble innledet 13. august 1961. Gater ble delt i to, familier splittet og nabolag gikk i oppløsning da østtyske soldater og bygningsarbeidere først satte opp piggtrådsperringer, som seinere ble erstattet av betongelementene i en virkelig mur.</p>
      <p>Mellom 1961 og 1989 forsøkte over 100 000 østtyskere å flykte over den indre tyske grensa eller Berlinmuren. Mer enn 600 av dem ble skutt og drept av grensevaktene, eller døde på en annen måte i fluktforsøket. De druknet, var involvert i ulykker eller tok sitt eget liv om de ble tatt.</p>
      <p>Grensevaktene hadde tillatelse til å skyte for å arrestere personer som ignorerer grensevaktenes ordre om å stoppe eller som fortsatte å løpe etter et varselskudd var avfyrt.</p>
      <p>Bare ved Berlinmuren, som ble stående i over 28 år, ble minst 140 personer drept eller døde ved muren i forbindelse med det østtyske grenseregimet, ifølge <a href="https://www.berliner-mauer-gedenkstaette.de/en/1975-323,436,2.html">minnesmerket over Berlinmurens nettside</a>.</p>
      <p>
        <b>13 barn og unge ble ofre for muren i Berlin. En av disse var fem år gamle Cetin Mert. Han bodde sammen med sine tyrkiske foreldre og to brødre i Vest-Berlin.</b>
      </p>
      <p>https://archive.graphicnews.com/en/gn_flash/swf-39500-39999/GN39688W/GN39688.html</p>
      <h4>Fakta om Berlinmuren</h4>
      <ul>
        <li>Byggingen av muren mellom Øst- og Vest-Berlin begynte 13. august 1961.</li>
        <li>Muren var en fysisk sperre av betong, piggtråd og elektriske gjerder satt opp av myndighetene i det kommunistiske Øst-Tyskland (DDR).</li>
        <li>De vestlige bydelene i Berlin var formelt kontrollert av USA, Storbritannia og Frankrike, men tett knyttet til Vest-Tyskland. Vest-Berlin var fullstendig omgitt av østtysk eller sovjetisk-kontrollert territorium.</li>
        <li>Muren ble selve symbolet på splittelsen mellom øst og vest i Europa under den kalde krigen, da den kommunistiske Sovjetunionen og det markedsliberalistiske, demokratiske USA sto i spissen for hver sin blokk.</li>
        <li>Å flykte ut av Øst-Tyskland – enten det skjedde i Berlin eller andre steder – ble av det østtyske regimet betraktet som «republikkflukt». Det var jevngodt med landsforræderi.</li>
        <li>Flere enn 100.000 innbyggere av DDR forsøkte i årene fra 1961 til 1989 å flykte over grensen til Vest-Tyskland. Over 600 døde under fluktforsøkene, og av disse ble minst 136 drept ved Berlinmuren.</li>
        <li>Grenseovergangene i Berlin ble åpnet 9. november 1989, uten at et skudd ble løsnet. I stedet ble begivenheten en gigantisk folkefest. I dag står bare noen få rester av Berlinmuren igjen som minnesmerker.<br/><br/><i>Kilder: AFP, DPA, NTB</i></li>
      </ul>
      <p>
        <a href="https://www.dagbladet.no/nyheter/ingen-turte-a-redde-cetin-5/71799646#">Vis resten</a>
      </p>
      <h3>Falt i elv</h3>
      <p>11. mai 1975 hadde han bursdag og fylte fem år. Foreldrene planla en piknik på landet, og Cetin gikk for å sparke ball med de andre barna i nabolaget, ifølge Berlin Wall Memorial.</p>
      <p>Ballen rullet ned til elva Spree, og bursdagsgutten forsøkte å fiske den opp av vannet med en pinne. Men han falt ut i elva.</p>
      <p>Noen minutter seinere, rundt klokka 12.30, var politiet og brannvesenet på stedet. Brannmenn søkte i elvebredden med en stang for å finne gutten. Samtidig forsøkte brannvesenet å få tillatelse til å sette i gang en redningsaksjon fra østtyske myndigheter på Oberbaum bru.</p>
      <p>Forbigående forsøkte også rope til de østtyske vaktene, for å gjøre dem oppmerksomme på ulykka. Men ingen på vestsiden av muren turte å hive seg ut i den tungt bevoktede elva.</p>
      <p>
        <b>Spree var Øst-Tysklands territorium, og vesttyskere risikerte å bli skutt om de beveget seg over grensen.</b>
      </p>
      <figure>
        <img src="https://dbstatic.no/71800152.jpg?imageId=71800152&amp;width=1024&amp;height=615"/>
        <figcaption><b>1976:</b> Bildet viser vakttårnet på brua Oberbaum, som markerer grensa mellom øst og vest. Foto: RALPH GATTI / AFP / NTB Scanpix Vis mer</figcaption>
      </figure>
      <figure>
        <img src="https://dbstatic.no/71800156.jpg?imageId=71800156&amp;width=1024&amp;height=615"/>
        <figcaption><b>2010:</b> Oberbaum bro over elva Spee. Bildet er tatt i 2010. Foto: Christian Schroth/REX Vis mer</figcaption>
      </figure>
      <h3>Demonstrasjoner</h3>
      <p>En båt fra den østtyske grensesikkerheten kom ikke til stedet før 40 minutter etter hendelsen. En time seinere fant dykkere kroppen til den lille gutten under vannet, bare fem meter unna elvebredden på vestsiden.</p>
      <p>Ifølge minnemerkets nettside ble det i seinere tid kjent at to grensevakter så Cetin falle i elva, og tok til og med bilder av ulykka. De rapporterte ikke om ulykka før mye seinere.</p>
      <p>
        <b>Intense protester mot østtyske regimet brøt ut på stedet de neste dagene. Cetins minneseremoni i Vest-Berlin utviklet seg til å bli en massedemonstrasjon mot grenseregimet.</b>
      </p>
      <p>Cetin ble begravet i hjembyen til sine tyrkiske foreldre, Düzce. Hvert år, på dagen han døde, har hans familie holdt en religiøs seremoni for ham, ifølge Berlin Wall Memorial.</p>
      <p>Det gikk nesten et halvt år før øst og vest signerte en avtale som lot Vest-Berlin respondere til kriser i elva, ifølge <a href="https://www.berlin.de/mauer/en/sites/former-checkpoints/oberbaumbruecke/">Berlin bys offisielle nettside.</a></p>
      <figure>
        <img src="https://dbstatic.no/71801564.jpg?imageId=71801564&amp;x=0&amp;y=0&amp;cropw=100&amp;croph=87.203791469194&amp;width=613&amp;height=368"/>
        <figcaption><b>VEST:</b> Ungdom i Vest-Berlin minnes drepte flyktninger etter at to østtyskere forsøkte å svømme over til Vest-Berlin i 1961. Begge ble drept av den østtyske grensekontrollen. Foto: Keystone Pictures USA/ZUMAPRESS.com / NTB Scanpix Vis mer</figcaption>
      </figure>
      <figure>
        <img src="https://dbstatic.no/71801562.jpg?imageId=71801562&amp;width=1024&amp;height=615"/>
        <figcaption><b>ADVARSEL:</b> Et skilt ved grensa til Øst-Berlin ved elvebredden til elva Spree. Skiltet advarer om at elva tilhører Øst-Berlin og at ingen redningsaksjon fra Vest-Berlin er tillatt om noen faller i elva. Bildet er tatt 29. oktober 1975. Foto: Konrad Giehr / DPA / NTB Scanpix Vis mer</figcaption>
      </figure>
      <h3>De unge ofrene</h3>
      <ul>
        <li>Axel Hannemann (17) ble skutt i elva Spree under et fluktforsøk 5. juni 1962.</li>
        <li>Wolfgang Glöde (13) ble skutt ved et uhell av en vakt 11. juni 1962.</li>
        <li>Otfried Reck (17) forsøkte å rømme og ble skutt 27. november 1962.</li>
        <li>Wolf-Olaf Muszynski (16) druknet i Spree da han forsøkte å rømme i februar eller mars 1963.</li>
        <li>Lothar Schleusener (13) ble skutt under fluktforsøk 14. mars 1966.</li>
        <li>Jörg Hartmann (10) ble skutt under et fluktforsøk 14. mars 1966.</li>
        <li>Andreas Senk (6) druknet i Spree 13. september 1966.</li>
        <li>Karl-Heinz Kube (17) ble skutt under et fluktforsøk 16. desember 1966.</li>
        <li>Cengaver Katrancı (8) druknet i Spree 30. oktober 1972.</li>
        <li>Holger H. (1) døde under fluktforsøk 22. januar 1973.</li>
        <li>Siegfried Kroboth (5) druknet i Spree 14. mai 1973.</li>
        <li>Giuseppe Savoca (6) druknet i Spree 15. juni 1974.</li>
        <li>Cetin Mert (5) druknet i Spree 11. mai 1975.</li>
      </ul>
      <h3>- DDR-regjeringen går</h3>
      <p>14 år etter at Cetin Mert druknet i elva, falt muren.</p>
      <p>«Plutselig brøt jubelen løs blant de kanskje 3000 demonstrantene som var samlet på Alexanderplatz i hjertet av Øst-Berlin i går kveld. En gruppe hadde samlet seg rundt en medbrakt transistorradio. Da kom meldingen: DDR-regjeringen går», skrev Dagbladet 8. november 1989.</p>
      <p>Landsdelene som var okkupert av USA, Storbritannia og Frankrike, ble til daglig kalt Vest-Tyskland. Den sovjetiske okkupasjonssonen het Den Tyske Demokratiske Republikk, Øst-Tyskland eller DDR.</p>
      <p>
        <b>DDR-regjeringen vaklet mot slutten av sitt regime, og det var den <a href="https://www.dagbladet.no/nyheter/mannen-som-klonet-det-til-og-forarsaket-murens-fall-er-dod/60583658">uoffisielle talsmannen for det østtyske regimet som kom med uttalelsene som utløste murens fall.</a></b>
      </p>
      <figure>
        <img src="https://dbstatic.no/71800137.jpg?imageId=71800137&amp;width=1024&amp;height=615"/>
        <figcaption><b>KLATRER OVER:</b> Innbyggere i Øst-Berlin får hjelp av folk fra vest til å klatre over Berlinmuren 10. november 1989. Foto: Jockel Finck / AP / NTB scanpix Vis mer</figcaption>
      </figure>
      <figure>
        <img src="https://dbstatic.no/71800316.jpg?imageId=71800316&amp;width=1024&amp;height=615"/>
        <figcaption><b>FEIRING:</b> Her feires det på toppen av Berlinmuren. Bildet er tatt 11. november 1989. Foto: STR / dpa / AFP Vis mer</figcaption>
      </figure>
      <figure>
        <img src="https://dbstatic.no/71800166.jpg?imageId=71800166&amp;width=1024&amp;height=615"/>
        <figcaption><b>HJELPENDE HÅND:</b> En politimann fra Vest-Tyskland gir en grensevakt fra Øst-Tyskland en hjelpende hånd mens han klatrer gjennom et hull i muren. Bildet er tatt 12. november 1989. Foto: Thomas Kienzle /AP / NTB Scanpix Vis mer</figcaption>
      </figure>
      <h3>- Med en gang</h3>
      <p>9. november holdt en tilsynelatende uforberedt Günter Schabowski en pressekonferanse.</p>
      <p>- Vi har i dag bestemt at ... øh ... å innføre et system som tillater alle innbyggere i Den tyske demokratiske republikk (Øst-Tyskland) ... øh ... til å ... forlate Øst-Tyskland gjennom enhver grenseovergang, begynte han.</p>
      <p>Schabowski ble spurt om når denne regelen ville tre i kraft. Det sto ingenting om dette i memoet Schabowski hadde fått.</p>
      <p>
        <b>- Ifølge min informasjon ... med en gang.</b>
      </p>
      <p>Han ble presset til å medgi at det også måtte gjelde for grenseovergangene til Vest-Berlin. Egentlig var det bestemt at åpningen av muren først skulle skje dagen etter, den 10. november.</p>
      <p>Da grensen ble åpnet, strømmet tusener av østtyskere forbi mur, sperringer og væpnede soldater uten at et skudd ble løsnet.</p>
      <p>Tyskere med slegger gikk løs på det som trolig var Europas mest forhatte byggverk, mens andre klaret opp på muren og danset.</p>
      <figure>
        <img src="https://dbstatic.no/71800195.jpg?imageId=71800195&amp;width=1024&amp;height=615"/>
        <figcaption><b>1980:</b> Bildet viser utsikten til Øst-Berlin, tatt fra en plattform i Bernauer Strasse i Vest-Berlin. Foto: AP Photo/Elke Bruhn Hoffman / NTB Scanpix Vis mer</figcaption>
      </figure>
      <figure>
        <img src="https://dbstatic.no/71800258.jpg?imageId=71800258&amp;width=1024&amp;height=615"/>
        <figcaption><b>2010:</b> Prins Harry besøkte Berlinmurens minnesmerke i 2010. Foto: Pa / Chris Radburn / NTB Scanpix Vis mer</figcaption>
      </figure>
      <h3>Økonomiske ulikheter</h3>
      <p>30 år etter Berlinmurens fall er det fortsatt store forskjeller mellom de østlige og vestlige delene av Tyskland, skriver NTB. Både lønninger og bruttonasjonalprodukt (BNP) per innbygger er lavere i det tidligere Øst-Tyskland.</p>
      <p>
        <b>Over halvparten av innbyggerne i øst svarer i en meningsmåling at de føler seg som andreklasses borgere.</b>
      </p>
      <p>Dette trekkes fram som en forklaring på fremmedfiendtlighet og stor støtte til det høyrepopulistiske partiet AfD i denne delen av landet.</p>
      <p>Den økonomiske utviklingen har likevel gått rett vei det siste tiåret, og arbeidsledigheten har falt kraftig i det tidligere Øst-Tyskland.</p>
    </article>
  </body>
</html>