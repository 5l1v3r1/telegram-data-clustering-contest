<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/pen-hoy-hvit-mann--lonnsvinner/71785040"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T17:14:47+00:00"/>
    <meta property="og:title" content="Pen, høy, hvit mann = lønnsvinner"/>
    <meta property="og:description" content="BI-professor forklarer hvorfor det ikke er kvinner på lønnstoppen: De ser ikke ut som Clark Kent eller The Wolf of Wall Street."/>
  </head>
  <body>
    <article>
      <h1>Pen, høy, hvit mann = lønnsvinner</h1>
      <h2>BI-professor forklarer hvorfor det ikke er kvinner på lønnstoppen: De ser ikke ut som Clark Kent eller The Wolf of Wall Street.</h2>
      <address><time datetime="2019-11-09T17:14:47+00:00">09 Nov 2019, 17:14</time> by <a rel="author">Jon Even Andersen</a></address>
      <p>Da skattelistene ble lagt fram tirsdag morgen, hadde to kvinner sneket seg med på lista over de 25 personene som tjente mest i fjor. <a href="https://www.dagbladet.no/nyheter/kjempebroler-pa-skattelistene---far-hjelp-av-nav/71784197">Begge hevder at de er oppført ved en feil.</a></p>
      <p>BI-professor Jan Ketil Arnulf er psykolog som blant annet forsker på ledelse. Han har følgende forklaring på hvorfor det bare er menn på lønnstoppen:</p>
      <p>– Dette handler om veddeløps-psykologi. Folk i godt betalte lederstillinger sitter der fordi de har vunnet veddemålet om hvem som best kan ta vare på pengene til de med mye penger, sier Arnulf til Dagbladet.</p>
      <h3>Superman og Wall Street</h3>
      <p>– Kvinner blir ledere i det offentlige, mens menn blir ledere i det private. Altså der det er mye penger i omløp, fastslår BI-professoren.</p>
      <p>
        <i>– Hvorfor er det sånn?</i>
      </p>
      <p>– Mange av dem er trolig over gjennomsnittet høye og dessuten pene med symmetriske ansiktstrekk. Også er de hvite og de er menn. Kjønn, høyde og identitet er risikoelementer som kommer til fradrag i dette veddemålet. Du skal helst se ut som Clark Kent eller Wolf fra Wall Street. I tillegg bør du helst ikke være fra Notodden, men gjerne fra Oslo vest, sier Arnulf.</p>
      <p>
        <i>– Det kan høres ut som vi har et problem?</i>
      </p>
      <p>
        <b>– For kvinner er det sikkert det.</b>
      </p>
      <p>
        <i>– Men ikke for bedrifter eller for samfunnet?</i>
      </p>
      <p>– Jo, hvis du kan si at talent og kunnskap er likt fordelt, og det er det jo, så har man jo takket nei til det reservoaret som finnes hos kvinner.</p>
      <h3>- Kjedelig spørsmål</h3>
      <p>Sosiolog, bedriftsforsker, hodejeger og kjønnsforsker Anne Grethe Solberg har en annen tilnærming til spørsmålet om hvorfor det er ikke kvinner på lønnstoppen:</p>
      <p>– «Hvorfor» er et kjedelig spørsmål med et opplagt svar. Kvinner har ikke samme tradisjon for å investere. Det morsomme spørsmålet er derimot hvordan kvinner skal komme på lønnstoppen. Og der tas det jo grep, sier Solberg, som trekker fram DNB og kampanjen <a href="https://huninvesterer.no/?faktaoversikt">#huninvesterer</a>.</p>
      <p>
        <b>– Det handler om å informere, opplyse og inspirere kvinner til å investere pengene og få pengene til å formere seg. Det er ikke noe mystisk ved dette, sier Solberg.</b>
      </p>
      <h3>Ingen forskjell</h3>
      <p>Solberg sier at kvinner som når toppen av en organisasjon ikke er opptatt av glasstaket.</p>
      <p>– De fokuserer ikke på hva som hindrer dem og de ser ikke på seg selv som offer for en mannskultur. De hiver seg rundt og spør hva som skal til. Et kjennetegn for bedrifter som får det til er at topplederne deler sine karrierehistorier med kvalifiserte kvinner som vurderes å være ledertalenter. Veldig mange av dem rykker så veldig raskt oppover.</p>
      <p>
        <i>– Så kvinner må tenke som menn?</i>
      </p>
      <p>– Nei, det er en myte. Det har ikke noe med maskulinitet å gjøre, men å møte bedriftens behov i markedet. Forskning viser at det ikke er noen forskjell på feminine og maskuline egenskaper hos kvinnelige og mannlige toppledere.</p>
      <p>
        <i>– Er det et problem at det er null kvinner på lønnstoppen og få kvinnelige ledere i det private næringslivet?</i>
      </p>
      <p>
        <b>– For kvinner er det et problem at de ikke får ta del i fordelingen av eiendom og rikdom.</b>
      </p>
      <p>– Men for bedriftene er problemet at mange menn i toppledelsen gjør dem mindre attraktive for investorer, for kunder og for høyt kvalifiserte og kompetente medarbeidere som ennå ikke jobber der. Skjev kjønnsbalanse er en risiko å ta.</p>
      <p>/*background*/ /*text area */ Skattelistene 2018 /* Small */ /*background*/ /*text area */ Skattelistene 2018 /* Small */</p>
    </article>
  </body>
</html>