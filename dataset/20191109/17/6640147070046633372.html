<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/luigis-mansion-3-venduta-la-meta-copie-giappone/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T17:06:00+00:00"/>
    <meta property="og:title" content="Luigi’s Mansion 3, venduta la metà delle copie distribuite nei negozi giapponesi"/>
    <meta property="og:description" content="Luigi's Mansion 3 ha venduto 150.649 copie nei negozi giapponesi partendo dal secondo posto della classifica. Al primo c'è Persona 5 Royal."/>
  </head>
  <body>
    <article>
      <h1>Luigi’s Mansion 3, venduta la metà delle copie distribuite nei negozi giapponesi</h1>
      <address><time datetime="2019-11-09T17:06:00+00:00">09 Nov 2019, 17:06</time> by <a rel="author">Luca Salerno</a></address>
      <p>Nella prima settimana di vendite <b>Luigi’s Mansion 3</b> per Nintendo Switch ha venduto <b>163.607</b> <b>copie</b> nei negozi giapponesi partendo dal secondo posto della classifica. I dati sono stati forniti dalla rivista giapponese <b>Dengeki</b> che come ogni settimana aggiorna le classifiche dei giochi più venduti nella loro versione retail. Tradotto in termini percentuali, negli ultimi sette giorni è stato venduto circa <b>il 55% delle copie distribuite</b> per il lancio ai rivenditori giapponesi. Questi primi dati permettono un <b>confronto molto generale</b> con gli altri episodi della serie.</p>
      <p>Partendo dal più recente, il remake<b> Luigi’s Mansion </b>per Nintendo 3DS pubblicato in Giappone nel novembre del 2018 aveva venduto <b>285.000 copie</b> nella settimana del lancio per poi superare il traguardo del milione più avanti. Ricordiamo che al 30 settembre di quell’anno le varie versioni di <b>Nintendo 3DS</b> distribuite ai rivenditori in Giappone erano state <b>quasi 25 milioni</b>, mentre quelle di <b>Nintendo Switch</b> a un mese dall’uscita di Luigi’s Mansion 3 erano state <b>circa dieci milioni</b>.</p>
      <figure>
        <img src="https://www.tomshw.it/images/images/2019/10/luigi-s-mansion-3-56696.jpg"/>
      </figure>
      <p>Leggi anche: <a href="https://www.tomshw.it/videogioco/the-outer-worlds-switch-2020/">The Outer Worlds, uscita su Switch prevista nel primo trimestre 2020</a></p>
      <p>Luigi’s Mansion 3 è invece riuscito a <b>superare</b> il numero di copie vendute nella prima settimana del <b>primo capitolo</b> per Nintendo GameCube che erano state <b>134.000</b>. Anche in questo caso ci sono comunque delle precisazioni da fare perché il gioco non poteva contare su una base installata di console dato che fu <b>uno dei titoli di lancio</b>. Il secondo capitolo <b>Luigi’s Mansion: Dark Moon</b> per Nintendo 3DS aveva invece venduto <b>280.151 copie</b> nella sua prima settimana di vendite.</p>
      <p>Per quanto riguarda il resto della classifica retail giapponese dal 28 ottobre al 3 novembre, oltre al secondo posto di Luigi’s Mansion 3, <b>in vetta</b> troviamo <b>Persona 5 Royal</b>: la riedizione del titolo RPG di Atlus ha venduto 201.448 copie nello stesso periodo di tempo. Troviamo poi al <b>terzo</b> posto <b>Ring Fit Adventur</b>e (51.143 copie), <b>Call of Duty: Modern Warfare</b> (37.905 copie) e al <b>quinto</b> posto <b>Mario &amp; Sonic ai Giochi Olimpici di Tokyo 2020</b> (19.438 copie).</p>
      <blockquote>Luigi’s Mansion 3 è in vendita per Nintendo Switch <a href="https://toms.it/0vSzu">anche su Amazon</a>.</blockquote>
    </article>
  </body>
</html>