<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/provedene-v-yes-opituvannya-pokazalo-scho-vse-bilshe-molodi-ne-koristuyetsya-piratskim-kontentom-329051_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T05:10:00+00:00"/>
    <meta property="og:title" content="Проведене в ЄС опитування показало, що все більше молоді не користується піратським контентом"/>
    <meta property="og:description" content="Основним фактором впливу залишається висока ціна за легальність"/>
  </head>
  <body>
    <article>
      <h1>Проведене в ЄС опитування показало, що все більше молоді не користується піратським контентом</h1>
      <h2>Основним фактором впливу залишається висока ціна за легальність</h2>
      <address>
        <time datetime="2019-11-09T05:10:00+00:00">09 Nov 2019, 05:10</time>
      </address>
      <p>Прагнення до дотримання закону у використанні інтелектуальної власності висловлюють все більше молодих людей у світі. Про це свідчить дослідження, проведене в країнах Євросоюзу.</p>
      <p>Опитування молодих людей віком 15-24 роки з 28 країн Європейського Союзу показало, що 51% європейців, що належать до покоління Z (народжених після 1995 року - ред.), за останні 12 місяців жодного разу не <a href="https://dt.ua/UKRAINE/kiberpoliciya-pochala-polyuvannya-na-koristuvachiv-piratskogo-kontentu-307969_.html"><b>споживали піратський контент</b></a>. Незважаючи на це, третина вказала, що користується контентом, розміщеним з порушенням права інтелектуальної власності, регулярно.</p>
      <p>Відповідне дослідження <a href="https://euipo.europa.eu/tunnel-web/secure/webdav/guest/document_library/observatory/documents/IP_youth_scoreboard_study_2019/IP_youth_scoreboard_study_2019_en.pdf">оприлюднило</a> Управління інтелектуальної власності Європейського Союзу (EUIPO).</p>
      <p>Одним із завдань дослідження було проаналізувати причини, що спонукають молодь споживати крадений контент, а також що може їм завадити це робити.</p>
      <p>Основним фактором впливу залишається висока ціна за легальність — це зазначили 56% опитаних. Інші найбільш поширені чинники, що змушують обирати нелегальне - це наявність потрібного контенту лише на піратському ресурсі, відсутність там реєстрації і те, що піратські сайти легко знайти в інтернеті.  </p>
      <p>Однак, більшість опитаних вказали, що є важелі впливу, які можуть відвернути їх від піратства. Серед них — можливість споживати легальний контент за більш доступною ціною, вищий ризик покарання, негативний споживацький досвід. Також 20% молодих людей назвали фактором впливу на їхню поведінку краще розуміння шкоди, яку вони чинять, порушуючи права інтелектуальної власності.</p>
      <p>Думки молодих українців щодо цього співпадають з європейцями. За даними дослідження Gemius, проведеного у 2019 році за замовленням антипіратської ініціативи "Чисте небо", українці також називають ціну за легальний контент основним критерієм вибору між піратським та легальним контентом. 46% вказали, що при "розумній" вартості вони готові відмовитися від краденого контенту. А 25% зазначили, що інформування користувачів про правила розміщення і користування контентом в інтернеті допоможе в боротьбі з цим злочином.</p>
      <p>Нагадаємо, в Європейському союзі впевнені в тому, що сучасне законодавство України не містить адекватних норм для забезпечення ефективного дотримання прав <b><a href="https://dt.ua/UKRAINE/yevrosoyuz-nezadovoleniy-stanom-zahistu-intelektualnoyi-vlasnosti-v-ukrayini-245309_.html">інтелектуальної власності</a></b>. У представництві ЄС в Україні вважають, що одиничним позитивним досягненням є посилення боротьби проти інтернет-піратства.</p>
      <footer>За матеріалами: <a href="https://dt.ua/go/aHR0cHM6Ly9ocm9tYWRza2UudWE=">Громадське телебачення</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>