<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://news.walla.co.il/item/3322517"/>
    <meta property="og:site_name" content="וואלה! חדשות"/>
    <meta property="article:published_time" content="2019-11-09T05:39:00+00:00"/>
    <meta property="og:title" content="חשד לפשע שנאה: עשרות מצבות של יהודים הושחתו בארה&quot;ב"/>
    <meta property="og:description" content="יותר מ-75 מצבות נופצו והוסרו ממקומן בבית הקברות היהודי &quot;טמפל ישראל&quot; בעיר אומהה שבמדינת נברסקה. הנזק שנגרם למקום מוערך..."/>
  </head>
  <body>
    <article>
      <h1>חשד לפשע שנאה: עשרות מצבות של יהודים הושחתו בארה"ב</h1>
      <address><time datetime="2019-11-09T05:39:00+00:00">09 Nov 2019, 05:39</time> by <a rel="author">אי-פי</a></address>
      <figure>
        <img src="https://img.wcdn.co.il/f_auto,w_700,t_18/2/9/4/7/2947666-46.jpg"/>
        <figcaption>יותר מ-75 מצבות ניזוקו (צילום: הרשתות החברתיות)</figcaption>
      </figure>
      <p>עשרות מצבות הושחתו בבית הקברות היהודי "טמפל ישראל" בעיר אומהה שבמדינת נברסקה בארצות הברית - כך מסרה הלילה (שבת) המשטרה המקומית. עוד נמסר מהמשטרה בעיר כי בעקבות האירוע, שאירע כבר לפני כמה ימים נפתחה חקירה בחשד לפשע שנאה.</p>
      <p>העיתון המקומי "אומהה וורלד-הראלד" דיווח כי הנזק שנגרם לבית הקברות מוערך בכ-50 אלף דולר. חוקרים מהמחלקה המשפטית במשטרת אומהה תיעדו את הנזק, ולפי ההערכות במקום הושחתו יותר מ-75 מצבות, שחלקן אף נופצו לחלוטין והוסרו ממקומן.</p>
      <p>השחתת הקברים מצטרפת לשורה של אירועים אנטישמיים שהולכים ומתגברים בשנים האחרונות בארצות הברית ומחוצה לה. לפני כחודשיים נכתבו כתובות גרפיטי אנטישמיות בבית ספר תיכון במחוז וסטצ'סטר שבניו יורק. בנוסף לכך, בארגנטינה הושחתו קיר וכמה קברים בבית עלמין יהודי בבירה בואנוס איירס. בחודש שעבר אירע הפיגוע האנטישמי בבית הכנסת בעיר האלה שבגרמניה.</p>
      <h3>עוד בוואלה! NEWS</h3>
      <p>
        <a href="https://news.walla.co.il/item/3321587">מ"כפר המיליארדרים" למוות במשאית: מחיר ההגירה הבלתי חוקית מווייטנאם </a>
        <a href="https://news.walla.co.il/item/3322504"> לאחר שהחל לרצות את עונשו: נשיא ברזיל לשעבר שוחרר מהכלא </a>
        <a href="https://news.walla.co.il/item/3322511"> "לא ראינו דבר כזה": שריפות חסרות תקדים משתוללות באוסטרליה </a>
        <a href="https://tld.walla.co.il/item/3317021?lm_supplier=16893&amp;lm_bc=18500"> סובלים מהזעת יתר? יש טיפולים שיצילו אתכם מהמבוכה תוכן מקודם</a>
      </p>
      <figure>
        <img src="https://img.wcdn.co.il/f_auto,w_700,t_18/2/9/4/7/2947667-46.jpg"/>
        <figcaption>הנזק מוערך בכ-50 אלף דולר (צילום: הרשתות החברתיות)</figcaption>
      </figure>
      <p>חודש לאחר המתקפה בהאלה, נערך השבוע טקס זיכרון בבית הכנסת לשני ההרוגים בתקרית. בטקס השתתפו שר החוץ האמריקני מייק פומפאו, שר החוץ הגרמני הייקו מאס ויו"ר הסוכנות היהודית יצחק הרצוג. פומפאו תיאר בטקס את האנטישמיות כאיום עולמי ואמר כי "רציתי לבוא לפה כדי להביע את הסימפטיה של אמריקה על מה שהתרחש פה ולהזכיר לעולם שאנטישמיות אינה מוגבלת רק למקום מסוים".</p>
      <p>שר החוץ של ארצות הברית הוסיף כי "אפשר למצוא אותה בכל מקום. גם אצלנו. העולם חייב לעבוד ביחד ולהתאחד כדי להילחם נגד האיום הזה - המתקפה האכזרית על חופש הדת, במיוחד של העם היהודי". פומפאו הדגיש את מחויבות הממשל האמריקני למאבק באנטישמיות, "הנשיא טראמפ הנחה את צוותו להתמקד במאבק באנטישמיות בכל מקום בו היא נמצאת ולתמוך בעם היהודי ובישראל בכל דרך אפשרית".</p>
    </article>
  </body>
</html>