<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.medyafaresi.com/haber/antalyada-4-kisilik-aile-olu-bulundu-siyanur-suphesi-var/926529"/>
    <meta property="og:site_name" content="medya faresi"/>
    <meta property="article:published_time" content="2019-11-09T05:47:00+00:00"/>
    <meta property="og:title" content="Antalya’da 4 kişilik aile ölü bulundu! Siyanür şüphesi var"/>
    <meta property="og:description" content="Türkiye, İstanbul Fatih'teki Yetişkin Kardeşler vakasının şokunu yaşarken, kan donduran bir haber bu kez Antalya'dan geldi. Sekiz katlı bir apartmanın en üst katında oturan dört kişi ölü bulundu."/>
  </head>
  <body>
    <article>
      <h1>Antalya’da 4 kişilik aile ölü bulundu! Siyanür şüphesi var</h1>
      <h2>Türkiye, İstanbul Fatih'teki Yetişkin Kardeşler vakasının şokunu yaşarken, kan donduran bir haber bu kez Antalya'dan geldi. Sekiz katlı bir apartmanın en üst katında oturan dört kişi ölü bulundu.</h2>
      <address>
        <time datetime="2019-11-09T05:47:00+00:00">09 Nov 2019, 05:47</time>
      </address>
      <p>Evdeki cesetlerin Selim Şimşek (36), eşi Sultan Şimşek'e (38) ile çocukları Ceren Şimşek (9) ve Ali Çınar Şimşek'e (5) ait olduğu tespit edildi.</p>
      <p>Şimşek ailesinin siyanür nedeniyle öldükleri üzerine duruluyor.</p>
      <p>Cansız bedenlerinin bulunduğu daireye ilk giren üç polis memuru ile üç sağlık görevlisi, kokudan etkilenince hastaneye kaldırıldı.</p>
      <p>Kan donduran olay, bugün saat 02.00 sıralarında Konyaaltı ilçesi Siteler Mahallesi’nde meydana geldi.</p>
      <p>Şimşek ailesinden haber alamayan bir yakını, dün saat 20.00 sıralarında eve geldi. Zile basan yakını, kapının açılmaması üzerine geri döndü.</p>
      <p>Gece yarısı tekrar eve gelen aynı kişi, yine kapının açılmaması üzerine durumu polise bildirdi. Polis ekipleri, Cumhuriyet savcısının talimatıyla kapıyı çilingir yardımıyla açtı.</p>
      <h3>BABA VE ÇOCUKLARI EL ELE</h3>
      <p>Eve giren polis ekipleri, salonda Selim Şimşek ve çocukları Ceren ile Ali Çınar’ın ele ele cansız bedenlerini buldu.</p>
      <p>Evin diğer bölümlerini de kontrol eden polis, banyoda da anne Sultan Şimşek’in cesedini buldu.</p>
      <figure>
        <img src="http://i.medyafaresi.com/uploads/content/antalyada-4-kisilik-aile-olu-bulundu-09112019a1jpg.jpg?v=1573278753"/>
      </figure>
      <p>Selim Şimşek</p>
      <h3>SİYANÜR ENDİŞESİYLE BİNA TAHLİYE EDİLDİ</h3>
      <p>Polis ekipleri site çevresinde güvenlik önlemi alırken, gelen sağlık görevlileri yaptıkları incelemede Şimşek ailesinin siyanür zehirlenmesine bağlı ölmüş olabileceğini belirtti.</p>
      <p>Bunun üzerine polis ekipleri, diğer dairelerin kapısını çalarak binayı boşalttı. Evlerinden çıkan bina sakinlerinin bir kısmı yakınlarının evlerine giderken bazıları ise park ve otobüs duraklarında oturdu.</p>
      <figure>
        <img src="http://i.medyafaresi.com/uploads/content/antalyada-4-kisilik-aile-olu-bulundu-09112019a2jpg.jpg?v=1573278713"/>
      </figure>
      <p>
        <i>Binada oturanlar siyanür şüphesi ile tahliye edildi</i>
      </p>
      <h3>AFYON’DAN ÖZEL EKİP GELECEK</h3>
      <p>İl Emniyet Müdürlüğü Olay Yeri İnceleme Kimlik Tespit Şube Müdürlüğü, Afet ve Acil Durum Müdürlüğü (AFAD) ekipleri özel kıyafetler giyerek binada ve çevresinde inceleme başlattı.</p>
      <p>Dairede siyanür bulunup bulunmadığının tespiti için Afyonkarahisar’dan Kimyasal Biyolojik Radyolojik Nükleer Tehditler (KBRN) ekibi talep edildi.</p>
      <h3>EVDE MEKTUP BULUNDU</h3>
      <p>Eve sabah saatlerinde bir kargo geldiği belirtirken, polis evde yaptığı incelemede, Selim Şimşek’in bıraktığı bir mektup buldu.</p>
      <p>Bina sakinlerinden Mehmet Var, “Saat 03.00 sıralarında kapıcı kapıyı çaldı. 8’inci katta bir ailenin cansız bedenlerinin bulunduğunu söyledi. Polis binayı boşalttı.Komşumuzu çok tanımıyorum” dedi.</p>
      <p>Apartmanda yaşan Serkan Abacı ise “Gürültü üzerine uyandım. Kapıyı açıp çıkınca apartman görevlisi sekinci kattaki bir dairede dört kişilik ailenin cansız bedenleri bulunduğunu, siyanürden zehirlenmiş olabileceğini söyledi. Ailenin cesetlerinin bulunduğunu belirtti. Apartmanı tahliye ediyoruz dediler. Bir kedim var. Onu alıp çıktım. Aileyi tanımıyorum” diye konuştu.</p>
      <h3>POLİS VE SAĞLIK EKİPLERİ GÖZETİM ALTINDA</h3>
      <p>Selim ve Sultan Şimşek çifti ile çocukları Ceren ve Ali Çınar Şimşek’in cansız bedenlerinin bulunduğu daireye ilk giren üç polis memuru ile üç sağlık görevlisi, kokudan etkilenince hastaneye kaldırıldı.</p>
      <p>Polis ve sağlık görevlilerinin durumunun iyi olduğu, tedbiren gözetim altında tutuldukları kaydedildi.</p>
      <h3>YETİŞKİN KARDEŞLERİ AKLA GETİRDİ</h3>
      <p>İstanbul’un Fatih ilçesinde Cüneyt (48), Oya (54), Yaşar (56) ve Kamuran Yetişkin (60) evde ölü bulunmuştu. Otopside dört kardeşin siyanür içerek zehirlendiği ortaya çıkmıştı. </p>
    </article>
  </body>
</html>