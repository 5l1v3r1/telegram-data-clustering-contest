<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740144"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T05:00:00+00:00"/>
    <meta property="og:title" content="เปิดอาชีพเสี่ยงภาวะปอดรั่ว ห้ามขึ้นเครื่องบิน-ดำน้ำ1ปี"/>
    <meta property="og:description" content="สัปดาห์นี้แพทย์เตือนกลุ่มอาชีพเสี่ยง “ภาวะปอดรั่ว” ชี้อเกิดขึ้นได้ทุกเมื่อ แนะรีบพบหมอหากเจ็บหน้าอกข้างเดียว หอบเหนื่อย ปล่อยไว้อันตรายถึงชีวิต ย้ำผู้ที่เคยเป็นมาก่อน ห้ามขึ้นเครื่องบิน-ดำน้ำเด็ดขาด 1 ปี"/>
  </head>
  <body>
    <article>
      <h1>เปิดอาชีพเสี่ยงภาวะปอดรั่ว ห้ามขึ้นเครื่องบิน-ดำน้ำ1ปี</h1>
      <address>
        <time datetime="2019-11-09T05:00:00+00:00">09 Nov 2019, 05:00</time>
      </address>
      <p>
        <b>สัปดาห์นี้แพทย์เตือนกลุ่มอาชีพเสี่ยง “ภาวะปอดรั่ว” ชี้อเกิดขึ้นได้ทุกเมื่อ แนะรีบพบหมอหากเจ็บหน้าอกข้างเดียว หอบเหนื่อย ปล่อยไว้อันตรายถึงชีวิต ย้ำผู้ที่เคยเป็นมาก่อน ห้ามขึ้นเครื่องบิน-ดำน้ำเด็ดขาด 1 ปี</b>
      </p>
      <p>เคยเป็นไหมกับอาการเหล่านี้…<b><i>เจ็บหน้าอกแปล๊บ ๆ รู้สึกเสียวช่วงอก หรือมีอาการหอบเหนื่อย หายใจไม่สะดวกหรือแน่นหน้าอก</i></b>…ลองสำรวจตัวเองกันสักนิด เพราะวันนี้จะพาไปรู้จัก <b>“ภาวะปอดรั่ว” </b>ซึ่งกลุ่มเสี่ยงของอาการข้างต้น อย่าได้ชะล่าใจ เพราะปล่อยไว้อันตรายถึงชีวิต<br/> <br/>ในเรื่องนี้ไปหาคำตอบกับ<mark><b>นพ</b><b>.สมศักดิ์ อรรฆศิลป์</b></mark> อธิบดีกรมการแพทย์ บอกให้ฟังว่า ภาวะลมในช่องเยื่อหุ้มปอด หรือ <b>“ภาวะปอดรั่ว”</b> เป็นภาวะที่มีอากาศเข้าไปแทรกอยู่ภายในช่องปอด จนเบียดเนื้อปอด จึงทำให้ปอดขยายตัวได้ไม่เต็มที่และทำงานได้ไม่ดี ส่งผลต่อการหายใจ ซึ่งนับเป็นภาวะที่ต้องได้รับการรักษาทางการแพทย์อย่างเร่งด่วน เนื่องจากว่าหากปล่อยไว้แล้วจะเกิดอันตรายต่อชีวิตได้  <br/> </p>
      <figure>
        <img src="https://www.dailynews.co.th/admin/upload/20191105/news_wjMbOvkCVA131510_533.jpg?v=20191115140?v=9642"/>
      </figure>
      <p>เราไปดูสาเหตุกันว่าภาวะนี้เกิดจากอะไร คุณหมอบอกว่าความจริงแล้วมันเกิดได้หลายสาเหตุ ได้แก่ การบาดเจ็บของปอด เช่น อุบัติเหตุ การผ่าตัด การส่องกล้องหลอดลมเพื่อตัดชิ้นเนื้อ เป็นต้น หรือแม้แต่เกิดจากโรคหรือสภาวะที่ก่อให้เกิดลมในช่องเยื่อหุ้มปอด เช่น โรคถุงลมโป่งพอง ปอดติดเชื้อ มีซีสต์ในปอด สูบบุหรี่ และที่สำคัญอาจเกิดขึ้นโดยไร้สาเหตุและสัญญาณเตือนใด ๆ ซึ่งสามารถถ่ายทอดได้ทางกรรมพันธุ์<br/> <br/>นอกจากนี้ยังพบว่า เปอร์เซ็นต์ของเพศชายนั้น มีแนวโน้มที่จะเกิดภาวะลมในช่องเยื่อหุ้มปอด หรือ <b>“ภาวะปอดรั่ว”</b> มากกว่าเพศหญิง 3-6 เท่า และผู้ที่เคยมีภาวะนี้มาก่อนแล้ว ก็จะมีความเสี่ยงเป็นซ้ำได้อีกด้วย<br/> <br/>ขณะที่ <mark><b>นพ</b><b>.เอนก กนกศิลป์</b></mark> ผอ.สถาบันโรคทรวงอก กรมการแพทย์ อธิบายถึงอาการที่แสดง ได้แก่ เจ็บหน้าอกบริเวณข้างที่มีความผิดปกติ หอบเหนื่อย หายใจไม่สะดวกหรือแน่นหน้าอก ซึ่งอาการและความรุนแรงมีตั้งแต่เล็กน้อยไปจนถึงรุนแรงมาก และจะแตกต่างกันขึ้นอยู่กับอัตราเร็วในการสะสมของลมที่รั่วในช่องเยื่อหุ้มปอด รวมถึงความผิดปกติของปอดเดิม หากมีปริมาณลมเพิ่มมากขึ้นจะทำให้ปอดแฟบลง ส่งผลให้หายใจลำบาก และอาจเกิดภาวะช็อกจนเสียชีวิต</p>
      <figure>
        <img src="https://www.dailynews.co.th/admin/upload/20191105/news_uWyaCYeiEB131510_533.jpg?v=20191115140?v=7270"/>
      </figure>
      <p>สำหรับกลุ่มอาชีพที่ควร<b>เฝ้าระวัง</b> ได้แก่ นักบิน พลร่ม นักประดาน้ำ นักดำน้ำ หรือผู้ที่ต้องดำน้ำลึกหรือขึ้นที่สูง เนื่องจากในน้ำลึกและบนที่สูงมีแรงดันอากาศเพิ่มขึ้นกว่าปกติ ซึ่งอาจทำให้เกิดภาวะนี้ตามมา<br/> <br/>ส่วนเรื่องของการรักษานั้น จะขึ้นอยู่กับสาเหตุ อาการ และขนาดของลมที่รั่ว โดยเริ่มจากติดตามอาการในกรณีที่อาการและขนาดของลมยังรั่วน้อย หรือการให้ออกซิเจนขนาดเข้มข้นเพื่อเร่งอัตราการดูดกลับของลม การใช้เข็มดูดลมออก รวมถึงการใส่สายเพื่อระบายลมในกรณีที่อาการหนัก และการผ่าตัดในกรณีที่รักษาเบื้องต้นแล้วลมยังรั่วและปอดไม่ขยายตัว<br/> <br/>อย่าไรก็ตาม ข้อควรระวังสำหรับผู้ป่วยที่เคยรักษาตัวแล้ว คือ ควรหลีกเลี่ยงการเดินทางทางอากาศยานและเลี่ยงกิจกรรมดำน้ำอย่างเด็ดขาดเป็นเวลา 1 ปี ห้ามยกของหนักประมาณ 6 สัปดาห์ เพราะความดันเปลี่ยนจะส่งผลต่อปอด และงดสูบบุหรี่เพื่อป้องกันการกำเริบซ้ำ.<br/>......................................<br/>คอลัมน์ : <mark><b>Healthy Clean  </b></mark><br/>โดย <mark><b>“ทวีลาภ บวกทอง”  </b></mark><br/>ขอบคุณภาพบางส่วนจาก : Pixabay<br/><br/><br/><b><a href="https://www.dailynews.co.th/article/Healthy%20Clean">คลิกติดตามอ่านการดูแลสุขภาพได้ทั้งหมดที่นี่<br/></a></b>   </p>
      <figure>
        <a href="https://bit.ly/2MxnI44">
          <img src="https://www.dailynews.co.th/admin/upload/20191105/news_cSDOHLLegt131521_533.jpg?v=20191115140?v=8799"/>
        </a>
      </figure>
      <figure>
        <iframe src="https://www.youtube.com/embed/72zy01lZmrQ" width="640" height="360" data-service="Youtube" scrolling="no"/>
      </figure>
      <figure>
        <img src="https://www.dailynews.co.th/admin/upload/20191105/news_KRubzbAjTl131511_533.jpg?v=20191115140?v=1976"/>
      </figure>
      <p> </p>
    </article>
  </body>
</html>