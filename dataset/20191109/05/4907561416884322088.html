<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/rauf-tamer/atis-serbest-2217862"/>
    <meta property="og:site_name" content="Posta"/>
    <meta property="article:published_time" content="2019-11-09T05:01:14+00:00"/>
    <meta property="og:title" content="Atış serbest"/>
    <meta property="og:description" content="Her 24 Nisan’da yüreğimiz ağzımıza gelirdi. - ABD Başkanı acaba “soykırım” diyecek mi demeyecek mi? Sonra da “demedi demedi” diye sevinirdik. Peki, ne dedi? “Büyük felaket” dedi. Hay ağzına sağlık."/>
  </head>
  <body>
    <article>
      <h1>Atış serbest</h1>
      <address><time datetime="2019-11-09T05:01:14+00:00">09 Nov 2019, 05:01</time> by <a rel="author">Rauf Tamer</a></address>
      <p>Her 24 Nisan’da yüreğimiz ağzımıza gelirdi. - ABD Başkanı acaba “soykırım” diyecek mi demeyecek mi? Sonra da “demedi demedi” diye sevinirdik. Peki, ne dedi? “Büyük felaket” dedi. Hay ağzına sağlık.</p>
      <p>★</p>
      <p>Şimdi böyle bir derdimiz kalmadı. Beyaz Saray’ın da böyle bir sıkıntısı kalmadı. Önümüzdeki 24 Nisan’larda ABD Başkanları artık rahat rahat “soykırım” diyebilirler.</p>
      <p>Ne de olsa tescil(!) edildi. Maksat hasıl olmuştur. Hatta 24 Nisan’ları beklemeye bile gerek yoktur. ABD Başkanları her gün “soykırım” diye sayıklayabilirler artık.</p>
      <p>
        <b>Ve yaptırım</b>
      </p>
      <p>Türkiye’ye yaptırım gerekiyorsa evelallah onu da biz yaparız. Nitekim Türk’ün Türk’e yaptığına dünya şahittir. Zaten kendi göbeğimizi kendimiz kese kese, göbek kalmadı.</p>
      <p>
        <b>“Seçilmek”</b>
      </p>
      <p>Hükümet Sistemi değişeli epey zaman oldu. Değişikliği halk onayladı. Referandum sonuçlarını bilmeyen yok. Buna rağmen birileri “eski sisteme döneceğiz” diye bağırıp duruyorlar. Ama nasıl dönecekler? Onu söylemiyorlar?</p>
      <p>★</p>
      <p>Kural şudur: Sandıktan çıkan sonucu hem hazımla karşılayacaksınız, hem tahammülle... Başka çare yok. Görevden alınan “seçilmiş” Belediye Başkanlarına sahip çıkıyorsanız, “seçilmiş” cumhurbaşkanına da sahip çıkacaksınız.</p>
      <p>★</p>
      <p>Dahası var. Trump’ın mektubunu saygısızca buluyorsanız, kendi cumhurbaşkanınıza önce siz saygı göstereceksiniz. Önce siz... Önce saygı... Ondan sonra eleştiri. Eğer mektuptaki saygısızlık bütün millete yapılmışsa, siz o milletin siyasi tercihine de aynı hassasiyeti göstereceksiniz. Mesele bu kadar basit.</p>
    </article>
  </body>
</html>