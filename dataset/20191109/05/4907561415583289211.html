<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/yazarlar/dr-haydar-dumen/fazlasi-tadinizi-kacirir-2217886"/>
    <meta property="og:site_name" content="Posta"/>
    <meta property="article:published_time" content="2019-11-09T05:01:16+00:00"/>
    <meta property="og:title" content="Fazlası tadınızı kaçırır"/>
    <meta property="og:description" content="Cinselliğe alışmak zaman alır ama bir süre sonra renklendirmek gerekir. Burada kadın ve erkek birbirine kulak vermeli, ilişkiyi fantezilerle süslemeli. Ama aşırıya kaçmamak önemli. Fanteziyi yemeğin sosu gibi düşünün. Nasıl fazlası ağzınızın tadını bozarsa fantezinin de çoğu ilişkinin tadını kaçırır."/>
  </head>
  <body>
    <article>
      <h1>Fazlası tadınızı kaçırır</h1>
      <address><time datetime="2019-11-09T05:01:16+00:00">09 Nov 2019, 05:01</time> by <a rel="author">Dr. Haydar Dümen</a></address>
      <p>
        <i>Cinselliğe alışmak zaman alır ama bir süre sonra renklendirmek gerekir. Burada kadın ve erkek birbirine kulak vermeli, ilişkiyi fantezilerle süslemeli. Ama aşırıya kaçmamak önemli. Fanteziyi yemeğin sosu gibi düşünün. Nasıl fazlası ağzınızın tadını bozarsa fantezinin de çoğu ilişkinin tadını kaçırır.</i>
      </p>
      <p>
        <b>Hamile mi?</b>
      </p>
      <p>19 yaşındayım, partnerim de 24 yaşında. Birkaç gün önce ilişkiye girdik ama prezervatif patlamış. Spermler ölsün diye kız cinsel organını yıkadı, ertesi gün hapı aldı. Sizce hamile mi? Sevgilimin adet görmesine sadece birkaç gün varmış.</p>
      <p>
        <b>CEVAP</b>
      </p>
      <p>Değerli okurum, hamile kalma ihtimali elbette var. Burada tartışılan oran yani yüzdesi bana göre zayıf. Beklemekten başka çare yok. 15 gün sonra test yaparsınız ve durum ortaya çıkar.</p>
      <p>
        <b>İlişkiyle mi ilgili?</b>
      </p>
      <p>Karımla haftada 3 kez ilişkiye giriyoruz. İlk 1 aydan sonra belimde ağrılar olmaya başladı. Acaba ilişkiye girmekle bir ilgisi olabilir mi?</p>
      <p>
        <b>CEVAP</b>
      </p>
      <p>Değerli okurum, onunla bir ilgisi olduğunu düşünmüyorum. Zorlayıcı birleşmeler yerine sen sırt üstü yatarak ya da yan yana birleşmeler yapabilirsin. Bel hareketleri ve jimnastik yap ki kaslar güçlensin. Olabilecek bel fıtığını önlesin. Bu tip durumlarda sert yatakta yatmak önerilir.</p>
      <p>
        <b>Tatmin olamıyorum</b>
      </p>
      <p>35 yaşında kadınım. Eşimle cinsel sorunlarımız var. Çünkü eşim erken boşalıyor. Ben tatmin olamıyorum. Bir de eşime karşı soğuğum. Ne yapabilirim?</p>
      <p>
        <b>CEVAP</b>
      </p>
      <p>Sevgili okurum, eşine karşı soğuk olman sanırım onun erken boşalmasıyla ilgili. Erken boşalma tedavi edilebilir. Ve bir kadına yetecek süreye uzasa da sen yine orgazm olup olmama sorunu yaşayabilirsin. Bu da senin ruhsal, cinsel yapınla ilgili. Burada eşinden işe başlamak gerekiyor.</p>
      <p>Süre 10-15 dakikaya çıkarsa iyi bir zaman dilimidir. Bu arada senin özellikle düşünce bağlamında fanteziler kurman yararlı olur. Eşinden memnun olmak güzel de, bir de fiziksel ya da beyinsel yapısından etkilenme söz konusu. Kadınlarda güven duygusu birinci derecede rol oynar. Öncelikle şu erken boşalmadan işe başlayın. Kalanı duruma göre sonra çözeriz.</p>
      <p>
        <b>Hemen sertleşiyor</b>
      </p>
      <p>20 yaşındayım, Günde 6-7 defa mastürbasyon yapıyor ve haftada 3 defa ilişkiye giriyorum. Ama yine de karşı cinsten birini gördüğüm zaman ereksiyon oluyorum, normal mi?</p>
      <p>
        <b>CEVAP</b>
      </p>
      <p>Değerli okurum, abartıyorsun gibi geldi. Yavrum irade diye bir şey var. Bir de duyguların, enerjilerin depolanması, törpülenmesi, cilalanması ve karşı cinse yani kullanacağın insana göre bir tavır ve davranış içinde olması lazım. Birlikte paylaşılması gereken bir olayda sen kendi kendini yemekle meşgulsün. Sonra fırsat bulsan kızları parçalamaya niyetlisin. Olmaz be yavrum olmaz değil mi? Tedavisi: İrade, irade. O da olmazsa psikiyatrik tedaviye.</p>
      <p>
        <b>Kız küçük buldu</b>
      </p>
      <p>20 yaşındayım. Doğuştan kalp rahatsızlığım var. Yaşıtlarıma göre boyum ve kilom az. Birkaç kez ilişki için gittiğim kadınlar penisimi küçük buldu. Kız arkadaşımı mutlu edebiliyorum. Penisim büyümez mi?</p>
      <p>
        <b>CEVAP</b>
      </p>
      <p>Değerli okurum, anlattıklarına göre penisin normaldir. Yani işlevi yerindedir. Bizim için de önemli olan budur. Geçmiş olsun, sağlıklı ol. Çok kendini yorma. Fazla partner değiştirme. Psikolojin birine alışsın ki evlilikte zorlanma. İleride senin için gerekli olacak.</p>
      <p>
        <b>Çok geç boşalıyorum</b>
      </p>
      <p>21 yaşındayım. 2 haftadır antidepresan kullanıyorum. Çok geç boşalmaya başladım. Belki kızlar için güzel ama benim için iyi değil. Saatlerce sevişiyor ama boşalamıyorum. Bir de tam olarak sertleşme sağlayamıyorum. Ne olacak halim?</p>
      <p>
        <b>CEVAP</b>
      </p>
      <p>Okurum, hiçbir şey olmayacak. Her şey iyi olacak. Bu yaşta senin gibi delikanlının depresyon ilaçlarına ne ihtiyacı var? Bunu anlamıyorum. El alem yerleri kazıyor, dağları deliyor, çoğu peynir ekmeğe talim ediyor.</p>
      <p>Ama hayat yolunda ilerliyor. Olabilecek sorunları ilaçtan çok aklın ve iradenle yenmeye çalış. Bu ilaçları doktorun verdiyse bir kere de ona danış. Cinsel sorunun geçici olduğu için kendiliğinden düzelecek. Yeter ki kafana takma.</p>
      <p>
        <b>Haberim mi yok?</b>
      </p>
      <p>19 yaşındayım. Geçen gün kız arkadaşımla ilişkiye girdik. 1 saat sürdü. Ama hiç kan görmedim. İlk kez benimle ilişkiye girdiğini söyledi. İlk kez böyle bir şey yaşayan kızın kanamasının olmaması kafamı karıştırdı. Banyoda “Kanadı” dedi ama inanmadım. Zar bu kadar zor mu bozulur? Yoksa daha önce ilişkiye girdi benim mi haberim yok?</p>
      <p>
        <b>CEVAP</b>
      </p>
      <p>Değerli okurum, biraz da sen bana yardım etsen. Zar esnekti desem, bu bir ihtimal. Ama büyük ihtimal. Birkaç damla kanadı, kan içeride kaldı. Ayağı kalkınca dışarı aktı desem bu daha büyük bir ihtimal. Daha önce ilişkiye girdi ama sana yalan söyledi desem bu sıfıra yakın bir ihtimal.</p>
      <p>Ama asıl problem senin sorunda. Bu kadar zor mu diyorsun? Neyi bozuyorsun oğlum. İzafiyet teorisini mi yoksa Topkapı surlarının kulelerini mi?</p>
      <p>
        <b>Boşalamadım</b>
      </p>
      <p>Kız arkadaşımla ilişkiye girdik, sabaha kadar seviştik ama bir türlü boşalamadım. Sonunda mastürbasyon yaptım, neden böyle?</p>
      <p>
        <b>CEVAP</b>
      </p>
      <p>Değerli okurum, alışamadın. Mastürbasyon alışkanlığını cinsel birleşmeye transfer edemedin. Sakin ol, takma kafana. Mastürbasyona pek yanaşma. Olayı akışına bırak. Sorun çıkmayacak.</p>
      <p>
        <b>Sadece acı hissediyorum</b>
      </p>
      <p>25 yaşında, nişanlı kızım. Nişanlım 26 yaşında. 1 yıldır ilişkiye giriyoruz. İkimiz de çok istekli oluyoruz. Yeterli ön sevişme yaşamamıza rağmen birleşme sırasında acıdan başka bir şey hissetmiyorum. Zevk almadığım için doyuma ulaşamıyorum. Ne yapayım?</p>
      <p>
        <b>CEVAP</b>
      </p>
      <p>Sevgili okurum, acıdan şikayet ediyorsun. Önce kadın doğum uzmanına, sonra da psikiyatırlara uzanan bir yoldasın. Bu evlenmene engel değil. İyi ki bizler varız da yardımınıza koşuyoruz.</p>
      <p>
        <b>BÖYLE SORU YOK!</b>
      </p>
      <p>
        <b>İkimiz de zevk almadık</b>
      </p>
      <p>6 aylık nişanlıyım. Biz bir kere ilişkiye girdik. İkimiz de zevk almadık. O günden beri aklımda hep başkaları var. Başka kızları, ünlüleri düşünürken zevk alıyorum. Sizce sorun bende mi?</p>
      <p>
        <b>CEVAP</b>
      </p>
      <p>Değerli okurum, hayat işte. İnsan bir şeyi bekler, hayal eder, gözünde büyütür, onu ulaşılmaz kılar. Ama ona sahip olduğunda hayalleriyle örtüşmez. Evleneceğin kız kapalı bir kutudur. Bu kutudan ne çıkarsa bahtına. Anlattığına göre devam edin, düzelir diyemiyorum. Senin açından bu gemi yürümez halde. Karaya vurmuş.</p>
      <p>Peki gemiyi yani kızı ne yapacağız? Kıza da “Kendine hadi yeni bir kaptan bul” demek ne kadar doğru, bilemem. Zor bir karar, çok iyi düşün, taşın.</p>
      <p>
        <b>GÜNÜN SORULARI</b>
      </p>
      <p>
        <b>Kız hep istekli</b>
      </p>
      <p>18 yaşındayım. Kız arkadaşım haftada 7 kere ilişkiye girmek istiyor. Ben böyle sık olmasını istemiyorum. Artık zevk almıyorum.</p>
      <p>
        <b>CEVAP</b>
      </p>
      <p>Okurum, azgın tekeyi biliyordum da senin kız gibi azgın dişi keçiyi duymamıştım. Anlattıkların evlilikte olsa normal sayacağız. Ama evlilik dışı bu tür tehlikeli ilişkiler herkesi yıpratır. Ona uyma oğlum. Sana yazık. Ama asıl kıza yazık. Bu tempoya alışırsa kötü olur. Aradığını bulamayınca da alışveriş için dükkan dükkan dolaşmaya kalkışırsa o zaman battı demektir.</p>
      <p>
        <b>Yakında boşanırız</b>
      </p>
      <p>23 yaşındayım, evliyim. Ben zevk alıyorum ama karım mutsuz. Onu tatmin edemiyormuşum. Ne olur yardımcı olun. Böyle giderse boşanırız.</p>
      <p>
        <b>CEVAP</b>
      </p>
      <p>Aman okurum bu ne acele? Evlenirken iyi güne, kötü güne birlikte başlayacağız demediniz mi? Sevgili yengemize söyle, kadınların çoğu öyle. Kusur erkekte aranırken kadının cinsellik karşısında yüreğindeki nasır bir türlü erimiyor. Bu iş denemekle, aramakla olmaz.</p>
      <p>Tombaladan numara beklemek gibi. Doğrusunu bulana dek kimilerinde ömür geçiyor. Hanımı al, yardıma ihtiyaç var. Uzmanlar iki ayak arasında köprüyü kurar. Ayağın biri sen, diğeri de eşin.</p>
      <p>
        <b>GÜNÜN SÖZÜ</b>
      </p>
      <p>Hayal karın doyurmaz ama iştah açar. H.D.</p>
    </article>
  </body>
</html>