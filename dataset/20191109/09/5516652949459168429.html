<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425472/pws-dothhke-to-ranteboy-thanatoy-gia-ton-43xrono-apo-thn-krhthnia"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T09:30:01+00:00"/>
    <meta property="og:title" content="Πως δόθηκε το ραντεβού θανάτου για τον 43χρονο από την Κρητηνία"/>
    <meta property="og:description" content="Με πολλαπλά τραύματα στο σώμα του από σφαίρες κυνηγετικού όπλου, βρέθηκε νεκρός μέσα στο αυτοκίνητο του, σε ερημική περιοχή κοντά στον Έμπωνα, 43χρονος επιχειρηματίας από την Κρητηνία!"/>
  </head>
  <body>
    <article>
      <h1>Πως δόθηκε το ραντεβού θανάτου για τον 43χρονο από την Κρητηνία</h1>
      <h2>Τον εκτέλεσε εν ψυχρώ 46χρονος μετά από καυγά που είχαν</h2>
      <address>
        <time datetime="2019-11-09T09:30:01+00:00">09 Nov 2019, 09:30</time>
      </address>
      <p>
        <b>Με πολλαπλά τραύματα στο σώμα του από σφαίρες κυνηγετικού όπλου, βρέθηκε νεκρός μέσα στο αυτοκίνητο του, σε ερημική περιοχή κοντά στον Έμπωνα, 43χρονος επιχειρηματίας από την Κρητηνία!</b>
      </p>
      <p>Πρόκειται για τον Γιάννη Ματθαίου ο οποίος έφυγε από το σπίτι του πριν από τρεις ημέρες και έκτοτε αναζητούνταν καθώς δεν είχε δώσει σημεία ζωής.</p>
      <p>Δράστης του άγριου αυτού φονικού που έγινε η αιτία να συγκλονιστεί για ακόμη μία φορά το νησί της Ρόδου, είναι ένας 46χρονος από τον Έμπωνα ο οποίος συνελήφθη και ομολόγησε την πράξη του.<br/>Σύμφωνα με όσα έχουν γίνει γνωστά, θύμα και θύτης φέρονται να είχαν οικονομικές διαφορές και συναντήθηκαν προφανώς για να τις λύσουν, αλλά τελικά τα πράγματα πήραν άλλη τροπή!</p>
      <p>
        <b>Τον «γάζωσε» με σφαίρες</b>
      </p>
      <p>Ήταν περίπου 5.15 το απόγευμα της περασμένης Τετάρτης 6 Νοεμβρίου 2019, όταν ο 43χρονος που βρίσκονταν στο σπίτι του στη Κρητηνία, είπε στη σύζυγο του ότι θα πάει μέχρι τον Έμπωνα όπου έχει ένα ραντεβού και θα επιστρέψει σύντομα. Πράγματι ο 43χρονος επιχειρηματίας μπήκε στο αυτοκίνητο του και ξεκίνησε για το διπλανό χωριό από όπου έμελλε να μην γυρίσει ποτέ ζωντανός!<br/>Οι δύο άνδρες συναντήθηκαν στο 3ο χιλιόμετρο της επαρχιακής οδού Έμπωνας – Σιαννών σε ένα αγροτικό δρόμο. Εκεί τον περίμενε ο 46χρονος έχοντας μαζί του και μία κυνηγετική καραμπίνα.</p>
      <p>Με αυτήν πυροβόλησε τρεις- τέσσερις φορές τον 43χρονο στην κοιλιακή χώρα, στο λαιμό, στο κεφάλι και στα πλευρά, από κοντινή απόσταση!<br/>Στη συνέχεια ο δράστης πήρε την κυνηγετική καραμπίνα με την οποία έκοψε το νήμα της ζωής του 43χρονου και αφού την έβαλε μέσα σε μία σακούλα που χρησιμοποιούν για τα λιπάσματα, την πέταξε σε απόσταση περίπου 8 χιλιομέτρων από το σημείο του εγκλήματος, στο δρόμο προς Αρταμίτη και Άγιο Ισίδωρο. Ακολούθως ο 46χρονος πήρε και τα δύο κινητά τηλέφωνα του θύματος και τα πέταξε σε απόσταση περίπου ενός χιλιομέτρου σε δασική περιοχή, και επέστρεψε σπίτι του!</p>
      <p><b>Η δήλωση εξαφάνισης και η αναζήτηση</b><br/>Καθώς οι ώρες περνούσαν και ο 43χρονος δεν επέστρεφε, η σύζυγος του δήλωσε προχθές το απόγευμα (7 Νοεμβρίου 2019) την εξαφάνιση του 43χρονου στην αστυνομία. Η ίδια ενημέρωσε τους αστυνομικούς και για το ραντεβού που θα είχε ο σύζυγος της με τον 46χρονο στον Έμπωνα προκειμένου να διευθετήσουν οικονομικές διαφορές που είχαν σε εκκρεμότητα, όπως είπε.</p>
      <p>Άμεσα αστυνομικοί του Τμήματος Ιαλυσού σε συνεργασία με την Υποδιεύθυνση Ασφαλείας Ρόδου άρχισαν να κάνουν έρευνες στην ευρύτερη περιοχή με σκοπό τον εντοπισμό του 43χρονου. Μάλιστα είχε γίνει σχετική ενημέρωση για κινητοποίηση και στα μέλη του κυνηγετικού συλλόγου Ρόδου.</p>
      <p>Αργά προχθές βράδυ, οι αστυνομικοί παρουσία δικαστικού λειτουργού έκαναν έρευνα στο σπίτι του 46χρονου όπου βρέθηκαν, μεταξύ άλλων και κατασχέθηκαν:<br/>• 2 κυνηγετικά όπλα, χωρίς αδεία κατοχής</p>
      <p>• πτυσσόμενη ράβδος (γκλόπ)</p>
      <p>• 2 αστεράκια (τύπου νίτζα)</p>
      <p>• τσεκούρι με ξύλινη λαβή μήκους 41 εκατοστά</p>
      <p>• ξύλινη χειρολαβή με ενσωματωμένη σ’ αυτή μεταλλική λάμα μήκους 20 εκατοστά</p>
      <p>• 43 φυσίγγια κυνηγετικού όπλου διαφόρων διαμετρημάτων”.</p>
      <p><b>Η ομολογία και ο εντοπισμός της καραμπίνας</b><br/>Ο 46χρονος προσήχθη στην Υποδιεύθυνση Ασφαλείας Ρόδου και εξεταζόμενος από τους αστυνομικούς, στις έξι χθες το πρωί «έσπασε» και ομολόγησε την αποτρόπαια πράξη του! Ο 46χρονος περίγραψε με λεπτομέρειες την πράξη του, υποδεικνύοντας το σημείο της ανθρωποκτονίας στους αστυνομικούς, ενώ υπέδειξε και το χώρο όπου είχε πετάξει το όπλο του εγκλήματος και τα κινητά τηλέφωνα του θύματος τα οποία και εντοπίστηκαν.</p>
      <p>Σε ότι αφορά τον 43χρονο βρέθηκε καθισμένος στη θέση του οδηγού μέσα στο όχημα του με τραύματα σε αρκετά σημεία του σώματος του.<br/>Στο σημείο κλήθηκε και μετέβη Ιατροδικαστής και πραγματοποιήθηκε αυτοψία, εξερεύνηση και επιστημονική διερεύνηση του χώρου από Αξιωματικούς της Υποδιεύθυνσης Ασφαλείας Ρόδου και κλιμάκιο του Γραφείου Εγκληματολογικών Ερευνών της Α’ Διεύθυνσης Αστυνομίας Δωδεκανήσου.</p>
      <p>Ο 46χρονος μετά την ομολογία του συνελήφθη και κρατείται προκειμένου να οδηγηθεί ενώπιον της αρμόδιας Εισαγγελέως Πρωτοδικών Ρόδου για να ασκηθεί ποινική δίωξη σε βαθμό κακουργήματος σε βάρος του.<br/>Αξίζει να σημειωθεί πως ο 46χρονος είχε παλαιότερα απασχολήσει για άλλη υπόθεση που αφορούσε διακίνηση ναρκωτικών ουσιών, είχε κριθεί ένοχος και του είχε επιβληθεί ποινή κάθειρξης 5 ετών και χρηματικό πρόστιμο 1000 ευρώ.</p>
    </article>
  </body>
</html>