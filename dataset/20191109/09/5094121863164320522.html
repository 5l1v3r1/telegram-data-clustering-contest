<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/regiony/homless-guide-antoni-havlik-tony-kniha-breclav-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T09:07:00+00:00"/>
    <meta property="og:title" content="Pravidla žebrání? Homless Guide přiblíží život na ulici"/>
    <meta property="og:description" content="Bývalý člen pražské filharmonie Vojtěch se svými houslemi objel celý svět. Kvůli náporu úspěchu, peněz a volného času nakonec propadl alkoholu. Úspěšnému hudebníkovi se kariéra najednou zhroutila. Přišel o domov, bydlel v jeskyni a málem umřel. I tak může vypadat příběh člověka, který se ocitne na ulici. "/>
  </head>
  <body>
    <article>
      <h1>Pravidla žebrání? Homless Guide přiblíží život na ulici</h1>
      <address><time datetime="2019-11-09T09:07:00+00:00">09 Nov 2019, 09:07</time> by <a rel="author">autor externí</a></address>
      <p>Právě o bezdomovectví vydal rodák z Břeclavi Antonín Havlík, který si říká Tony, svou první knihu nazvanou Homeless Guide. Toto téma ho přitom zajímalo už odmala. „Jako kluk jsem se ptal mamky, kdo jsou ti lidé, které občas potkávám na lavičkách ve městě. Začali jsme si o nich povídat. Jakýmsi způsobem mě to fascinovalo. Za každým člověkem se totiž skrývá zajímavý příběh,“ vypráví Havlík.</p>
      <p>Bezdomovectví se podle něj může týkat každého, protože mnoho současných lidí bez přístřeší dříve vedlo běžný život. Na ulici je dostala třeba závislost na alkoholu, drogách a hracích automatech nebo neschopnost splatit dluhy. „Z těchto začarovaných kruhů je pak velmi těžké uniknout,“ podotýká autor.</p>
      <p>Největším problémem lidí na ulici je však podle něj samota. „Pokud jim někdo chce pomoct a nemá nebo nechce dávat peníze, může si s nimi třeba jen popovídat. I ten pocit, že bezdomovec není úplně přehlížený, je pro něj důležitý,“ vysvětluje.</p>
      <figure>
        <img src="https://g.denik.cz/68/78/breclav-dum-skolstvi-drivejsi-sidlo-ov-ksc-06_denik-150-3x2.jpg"/>
      </figure>
      <aside>
        <a href="https://breclavsky.denik.cz/zpravy_region/komunistum-ustoupily-stare-domky-dum-skolstvi-jizva-breclavi-rika-historicka-20191108.html">Komunistům ustoupily staré domky. Dům školství? Jizva Břeclavi, říká historička Přečíst článek ›</a>
      </aside>
      <p>Jedním z důvodů, proč knihu napsal, je také zbourání pomyslné bariéry mezi bezdomovci a jejich okolím. „Taková překážka možná vznikla ze vzájemného nepochopení, které se prohlubuje tím, jak dlouho člověk venku pobývá. Zařadit se zpět do společnosti je pak pro něj mnohem těžší,“ přemítá Havlík.</p>
      <p>Jeho kniha přitom nechce téma bezdomovectví zlehčovat ani nijak přikrášlovat. „Spíše jsem se snažil ukázat surovou realitu ulice, kde není jasné, co bude zítra. Kde čas neexistuje a hodně věcí bohužel ovlivňuje alkohol nebo drogy,“ popisuje.</p>
      <p>Lidé proto v knize najdou i řadu informací. Například o tom, kde shání bezdomovci jídlo, čím si můžou přivydělat, jaká jsou pravidla žebrání nebo kde v noci složit hlavu. Součástí je i popis slangu, který lidé na ulici používají.</p>
      <figure>
        <img src="https://g.denik.cz/68/b6/kostice-pes-robin-docasky-cz-veterina-kapacky-bez-jidla-policie-01_denik-150-3x2.jpg"/>
      </figure>
      <aside>
        <a href="https://breclavsky.denik.cz/zpravy_region/pes-skoncil-na-kapackach-hrozila-mu-bolestiva-smrt-20191108.html">Pes skončil na kapačkách. Hrozila mu bolestivá smrt Přečíst článek ›</a>
      </aside>
      <p>Právě ten si pochvaluje bývalá bezdomovkyně Ivana, o které Homeless Guide také pojednává. „Je to první knížka v Česku, která se naším životem takto zabývá. A hlavně, lepšího člověka, než je Tony Havlík, jsem za celý život nepotkala,“ oceňuje spisovatele žena.</p>
      <p>Tématu se hodlá Havlík dál věnovat. „Chci ale psát i o jiných společenských problémech,“ dodává autor. Nyní například chystá netradičního průvodce po Česku.</p>
      <h3>Spisovatel Tony Havlík</h3>
      <p>- Narodil se v roce 1993 v Břeclavi, kde vystudoval i střední školu.</p>
      <p>- Od roku 2014 žije v Praze, věnuje se psaní.</p>
      <p>- Zabývá se především životem bezdomovců, o němž vydal knihu Homeless Guide. Vyšla na konci září.</p>
      <p>- Zajímá se také o životní styl, hudbu, brutalismus, nebo devadesátá léta v Česku.</p>
      <p>- Mezi jeho koníčky patří fotografování a cestování.</p>
      <p>
        <b>JAN BOHÁČ</b>
      </p>
    </article>
  </body>
</html>