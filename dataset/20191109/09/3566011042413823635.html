<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545758.html/%D9%86%D9%85%D8%A7%DB%8C%D8%B4-%D8%AF%D8%B1%D9%88%D8%BA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:48:00+00:00"/>
    <meta property="og:title" content="نمایش دروغ!"/>
    <meta property="og:description" content="پنچشنبه شب، در پخش زندۀ صفحه اینستاگرام وزیر ارتباطات، مطالبی دربارۀ پایگاه خبری «نماینده» مطرح شده که ضرورت دارد توضیحاتی دراین‌خصوص به مخاطبان ارجمند ارائه گردد."/>
  </head>
  <body>
    <article>
      <h1>نمایش دروغ!</h1>
      <address>
        <time datetime="2019-11-09T09:48:00+00:00">09 Nov 2019, 09:48</time>
      </address>
      <p>پنچشنبه شب، در پخش زندۀ صفحه اینستاگرام وزیر ارتباطات، مطالبی دربارۀ پایگاه خبری «نماینده» مطرح شده که ضرورت دارد توضیحاتی دراین‌خصوص به مخاطبان ارجمند ارائه گردد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به گزارش نماینده، در بخشی از این پخش زنده، با هدف رفع اتهام شنود تلفن «خانم زرآبادی، نماینده قزوین» توسط وزیر ارتباطات، به انتشار متن نطق این نمایندۀ منتقد وزیر، دو دقیقه قبل از آغاز نطق توسط سایت «نماینده» اشاره شده است.</p>
      <p>  گر چه ارتباطی میان «شنود تلفن» و «انتشار متن نطق» وجود ندارد و علت استناد به آن هنوز هم محل ابهام است، اما لازم به توضیح است: یکی از قواعد اولیۀ فعالیت خبری در پارلمان این است که نمایندگان مجلس برای انعکاس بهتر نطق‌هایشان، متنی را که از قبل تهیه نموده‌اند در اختیار رسانه‌ها قرار می‌دهند. با توجه به اینکه پایگاه خبری «نماینده» طی سال‌ها فعالیت تخصصی در حوزۀ مجلس شورای اسلامی، مورد اعتماد نمایندگان همۀ طیف‌های سیاسی قرار گرفته است، نمایندگان محترم در کنار سایر خبرگزاری‌ها، متن نطق خود را در اختیاران خبرنگاران «نماینده» نیز قرار می‌دهند.   البته در اینستاگرام وزیر ادعا شد متن نطق خانم زرآبادی ساعت ۱۱:۴۸ منتشر شده، درحالی‌که طبق تصویر روبرو، متن نطق نماینده مردم قزوین رأس ساعت ۱۱:۵۰ و پس از آغاز ایراد نطق، روی خروجی سایت «نماینده» قرار گرفته است.    اینکه چنین ادعای غلطی در پخش زندۀ وزیر ارتباطات مطرح می‌شود، نـشـان‌دهـنـدۀ ایـن اسـت کـه یـا بـانـد غـیـرحـرفـه‌ای آقـای جـهـرمـی از حداقل‌های عرصه خبری بی‌اطلاع بوده و حتی توانایی خواندن صحیح اعداد بالای یک خبر را هم ندارند؛ یا اینکه از روی غرض‌ورزی و صرفاً برای اینکه از خود رفع اتهام کنند، بدون آنکه دلیل محکمه‌پسندی داشته باشند انگشت اتهام را به سمت دیگران دراز می‌کنند.   این احتمال نیز مطرح است؛ با توجه به اینکه ماهنامۀ «نماینده» در شمارۀ اخیر خود به‌طور مستند و دقیق به موضوع اجرای سند استعماری ۲۰۳۰ در وزارت ارتباطات پرداخته است، چون آقای جهرمی پاسخ و توضیحی در این زمینه ندارند، تلاش می‌کنند به اعتبار مجموعۀ خبری «نماینده» خدشه وارد نمایند؛ که قطعاً مخاطبان محترم و وکلای مردم در مجلس شورای اسلامی به غیرحرفه‌ای بودن این رفتار وزیر ارتباطات توجه داشته و به آن وقعی نمی‌نهند.</p>
    </article>
  </body>
</html>