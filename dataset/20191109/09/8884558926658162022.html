<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/plus/zdravje/znanstveniki-obolenja-zaradi-kajenja-elektronskih"/>
    <meta property="og:site_name" content="Primorske novice"/>
    <meta property="article:published_time" content="2019-11-09T09:56:50+00:00"/>
    <meta property="og:title" content="Znanstveniki obolenja zaradi kajenja elektronskih cigaret povezali z acetatom vitamina E"/>
    <meta property="og:description" content="Ameriški znanstveniki pri Centru za nadzor nad nalezljivimi boleznimi (CDC) so sporočili, da so odkrili najverjetnejšega krivca za številne okvare pljuč in več smrti pri kadilcih elektronskih cigaret. To naj bi bil acetat vitamina E, ki so ga odkrili pri vseh 29 pacientih, vključenih v raziskavo."/>
  </head>
  <body>
    <article>
      <h1>Znanstveniki obolenja zaradi kajenja elektronskih cigaret povezali z acetatom vitamina E</h1>
      <address><time datetime="2019-11-09T09:56:50+00:00">09 Nov 2019, 09:56</time> by <a rel="author">STA</a></address>
      <p>
        <b>Ameriški znanstveniki pri Centru za nadzor nad nalezljivimi boleznimi (CDC) so sporočili, da so odkrili najverjetnejšega krivca za številne okvare pljuč in več smrti pri kadilcih elektronskih cigaret. To naj bi bil acetat vitamina E, ki so ga odkrili pri vseh 29 pacientih, vključenih v raziskavo.</b>
      </p>
      <figure>
        <img src="https://static.primorske.si/foto/highres/gnweb/719018_257-ecig.jpg"/>
        <figcaption>Ameriški znanstveniki pri Centru za nadzor nad nalezljivimi boleznimi (CDC) so sporočili, da so odkrili najverjetnejšega krivca za številne okvare pljuč in več smrti pri kadilcih elektronskih cigaret.  Foto: Vir: pixabay.com</figcaption>
      </figure>
      <p><b>ATLANTA</b> &gt; Gre za olje, ki se med drugim uporablja za zgoščevanje izdelkov, ki vsebujejo psihoaktivne sestavine imenovane THC. Acetat vitamina E je sicer najti tudi v različnih jedeh in v kozmetičnih izdelkih, kot so kreme za kožo. Kot zdaj ugotavljajo znanstveniki, pa postane problematičen pri vdihovanju, saj moti funkcijo pljuč.</p>
      <p>V Centru za nadzor nad nalezljivimi boleznimi so sicer dodali, da bodo potrebne dodatne raziskave in da je za obolenja in smrti morda kriv še kakšen drug strup. Zaradi kajenja elektronskih cigaret je v ZDA v zadnjem času zbolelo več tisoč ljudi, doslej pa so potrdili 39 smrtnih primerov.</p>
      <p>Predsednik ZDA <b>Donald Trump</b> je podprl zvišanje dovoljene starosti za kajenje elektronskih cigaret na 21 let, čeprav ni naklonjen prevelikim regulacijam poslov. V ZDA je trenutna meja za kupovanje tobačnih izdelkov 18 let, vendar pa je 18 zveznih držav, skupaj s prestolnico Washington to mejo dvignilo na 21 let, kot velja za alkohol.</p>
    </article>
  </body>
</html>