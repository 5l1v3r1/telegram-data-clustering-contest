<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/regionalni/kletvi-polozhikha-kmetovete-na-ruzhintsi-makresh-i-bregovo-406252.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T09:46:52+00:00"/>
    <meta property="og:title" content="Клетви положиха кметовете на Ружинци, Макреш и Брегово"/>
    <meta property="og:description" content="Избрани бяха и председателите на общинските съвети в тези населени места"/>
  </head>
  <body>
    <article>
      <h1>Клетви положиха кметовете на Ружинци, Макреш и Брегово</h1>
      <address><time datetime="2019-11-09T09:46:52+00:00">09 Nov 2019, 09:46</time> by <a rel="author">Стандарт</a></address>
      <p>На 8 ноември се проведоха тържествените заседания на новообразуваните общински съвети в Ружинц, Макреш и Брегово, свикани със заповед на областния управител на Видин Албена Георгиева.</p>
      <p>В община Ружинци положиха клетва 11 общински съветници, кметът на общината Александър Александров, който започва своя втори мандат, и двама кметове на кметства: Надя Иванова – Дреновец и Васко Иванов – Бело поле. За председател на Общински съвет – Ружинци бе избрана Димитринка Гергова.</p>
      <p>„Продължавайте да работите за подобряване на жизнената среда, за подобряване на живота на хората. Продължавайте напред по същия начин, както работехте и до момента“, каза областният управител в приветствието си към Александър Александров и новоизбраните общински съветници.</p>
      <p>В Макреш общинските съветници гласуваха доверие на Николай Николов за председател на Общинския съвет. Преди да го изберат с тайно гласуване, 11-те членове на местния парламент положиха клетва на тържественото заседание, водено от областния управител Албена Георгиева. Митко Антов пое за втори път управлението на община Макреш. Официално встъпи в длъжност и кметът на Раковица – Николай Ненчев.</p>
      <p>Започна първия си мандат и кметът на община Брегово Илиян Бърсанов. Нов председател беше избран и на Общинския съвет. Дейността му през следващите 4 години ще ръководи Иван Вълчов. В състава на местния законодателен орган влизат 11 общински съветници. Заедно с тях и кмета на Брегово, положиха клетва и Таня Маринова – кмет на Ракитница и Венизел Флоров – кмет на Гъмзово.</p>
      <p>Областният управител на Видин Албена Георгиева апелира към новоизбраните представители на местното самоуправление да работят в единство, спазвайки закона и волята на хората, които са ги избрали. „Пожелавам Ви много здраве, сили и мъдрост. Не забравяйте, че подобряването на условията за живот в общината е основно Ваше призвание и задължение“, каза в заключение Албена Георгиева.</p>
    </article>
  </body>
</html>