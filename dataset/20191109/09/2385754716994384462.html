<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/international/596490/i-olonyxtia-epixeirisi-tis-astynomias-se-lefkosia-kai-lemeso-se-arithmous"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T09:30:00+00:00"/>
    <meta property="og:title" content="Η ολονύχτια επιχείρηση της Αστυνομίας σε Λευκωσία και Λεμεσό σε αριθμούς"/>
    <meta property="og:description" content="Στο πλαίσιο πρόληψης και πάταξης της εγκληματικότητας και εμπέδωσης του αισθήματος ασφάλειας του πολίτη, διενεργήθηκαν χθες (8/11) βράδυ μέχρι και τις..."/>
  </head>
  <body>
    <article>
      <h1>Η ολονύχτια επιχείρηση της Αστυνομίας σε Λευκωσία και Λεμεσό σε αριθμούς</h1>
      <address><time datetime="2019-11-09T09:30:00+00:00">09 Nov 2019, 09:30</time> by <a rel="author">SigmaLive</a></address>
      <p>Στο πλαίσιο πρόληψης και πάταξης της εγκληματικότητας και εμπέδωσης του αισθήματος ασφάλειας του πολίτη, διενεργήθηκαν χθες (8/11) βράδυ μέχρι και τις πρωινές ώρες σήμερα και <a href="https://www.sigmalive.com/news/local/596475/anaklisi-prosopikou-apo-tin-astynomiki-diefthynsi-lefkosias">συντονισμένες εκστρατείες και επιχειρήσεις της Αστυνομίας. </a></p>
      <p>Κατά τη διάρκεια των εκστρατειών, ελέγχθηκαν παγκύπρια 131 οχήματα και 156 πρόσωπα που επέβαιναν σε αυτά.</p>
      <p>Επίσης, διενεργήθηκαν έλεγχοι σε 21 νυκτερινά κέντρα, στη διάρκεια των οποίων έγιναν 12 καταγγελίες για αδικήματα που αφορούν τον περί κέντρων αναψυχής νόμο.</p>
      <p>Στο πλαίσιο των πιο πάνω επιχειρήσεων έγινε παγκύπρια περιπολιακή κάλυψη έξω από φούρνους, χρυσοχοεία, καταστήματα, καφενεία κ.ά, ενώ ελέγχθηκαν και περιπολήθηκαν διάφορες περιοχές με σκοπό την πρόληψη διαρρήξεων και κλοπών.</p>
      <p>Ειδικότερα, στη Λευκωσία και Λεμεσό, οι ελέγχοι και οι περιπολίες είναι ιδιαίτερα αυξημένοι, για πρόληψη της εγκληματικότητας. Συγκεκριμένα, στη Λεμεσό διενεργήθηκαν επιπρόσθετα πέντε έρευνες οικιών βάσει δικαστικών ενταλμάτων και δύο έρευνες βάσει γραπτής συγκατάθεσης των ενοίκων. Κλήθηκε επίσης αριθμός προσώπων στα γραφεία του ΤΑΕ Λεμεσού όπου ανακρίθηκαν σχετικά με πρόσφατες υπό διερεύνηση υποθέσεις.</p>
      <p>Εξάλλου, διενεργήθηκαν τροχονομικοί έλεγχοι σε όλες τις επαρχίες, κατά τους οποίους προέκυψαν 70 καταγγελίες που αφορούσαν οδήγηση με υπερβολική ταχύτητα, καθώς και 229 καταγγελίες για διάφορα άλλα τροχαία αδικήματα.</p>
      <p>Επίσης έγιναν 156 έλεγχοι αλκοόλης και προέκυψαν 13 καταγγελίες.</p>
      <p>Παράλληλα, εκδόθηκε αριθμός γραπτών παρατηρήσεων και γραπτών προειδοποιήσεων σε οδηγούς.</p>
      <p>Εξάλλου, στη διάρκεια επιχειρήσεων που διεξήχθηκαν για εφαρμογή του Νόμου που αφορά τα ιδιωτικά γραφεία παροχής υπηρεσιών ασφαλείας, ελέγχθηκαν 6 ιδιωτικοί φρουροί ασφαλείας και προέκυψε μία καταγγελία.</p>
      <p>Οι συντονισμένες και στοχευμένες επιχειρήσεις της Αστυνομίας, συνεχίζονται στο πλαίσιο των προσπαθειών που καταβάλλονται να προληφθεί και να παταχθεί κάθε μορφή παρανομίας, στοχεύοντας στην περαιτέρω εμπέδωση του αισθήματος ασφάλειας των πολιτών.</p>
    </article>
  </body>
</html>