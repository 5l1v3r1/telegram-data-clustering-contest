<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740816"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T09:09:00+00:00"/>
    <meta property="og:title" content="วิปรัฐบาลชี้ยังมีเวลาเลือกปธ.กมธ.แก้รัฐธรรรมนูญ"/>
    <meta property="og:description" content="“วิรัช”เลี่ยงแจงชื่อปธ.กมธ.แก้รธน.ชี้ ยังมีเวลาคัดเลือก ปัด วิจารณ์ความเห็น”เสรี-สมชัย”ชี้ เป็นมุมมองแต่ละคน"/>
  </head>
  <body>
    <article>
      <h1>วิปรัฐบาลชี้ยังมีเวลาเลือกปธ.กมธ.แก้รัฐธรรรมนูญ</h1>
      <address>
        <time datetime="2019-11-09T09:09:00+00:00">09 Nov 2019, 09:09</time>
      </address>
      <p>
        <b>“วิรัช”เลี่ยงแจงชื่อปธ.กมธ.แก้รธน.ชี้ ยังมีเวลาคัดเลือก ปัด วิจารณ์ความเห็น”เสรี-สมชัย”ชี้ เป็นมุมมองแต่ละคน</b>
      </p>
      <p>เมื่อวันที่ 9 พ.ย.นายวิรัช รัตนเศษฐ ส.ส.บัญชีรายชื่อ พรรคพลังประชารัฐ(พปชร.) ในฐานะประธานคณะกรรมการประสานงานพรรคร่วมรัฐบาล (วิปรัฐบาล )กล่าวถึงกรณีที่ปรากฎชื่อของบุคคลต่างๆเตรียมถูกเสนอเป็นประธานคณกรรมาธิการ(กมธ.)วิสามัญศึกษาแนวทางและวิธีการแก้ไขรัฐธรรมนูญ ว่า ยังไม่ได้ข้อสรุปเรื่องของรายชื่อเพราะยังมีเวลาในการพิจารณา และต้องมีการนำเสนอให้ที่ประชุมพรรคพปชร.ได้รับทราบด้วยในขั้นนี้ยังเป็นเพียงการพูดคุยทาบทามขอความร่วมมือจากบุคคลต่างๆให้เข้ามาร่วมงานเท่านั้น ซึ่งบางรายชื่ออาจปรับเปลี่ยนได้ และคงมีการเปิดเผยในช่วงเวลาที่ใกล้จะมีการประชุมเพื่อพิจารณาวาระในเรื่องดังกล่าว <br/><br/>ผู้สื่อข่าวถามถึง กรณีที่นายสมชัย ศรีสุทธิยากร  อดีตคณะกรรมการการเลือกตั้ง(กกต.) ระบุถึง8ข้อบกพร่องของรัฐธรรมนูญ ที่ควรนำไปสู่การแก้ไขรัฐธรรมนูญ นายวิรัช กล่าวว่า ยังไม่ทราบรายละเอียดที่นายสมชัยระบุ เมื่อถามกรณีที่นายเสรี สุวรรณภานนท์ ส.ว.ไม่เห็นด้วยที่จะให้ส.ว.มาเป็นกมธ.เพราะเป็นการทำหน้าที่ข้ามสภาฯ นายวิรัชว่า แล้วแต่มุมมองของแต่ละบุคคล ตนไม่ไปวิพากษ์วิจารณ์ <br/><br/>ส่วนที่พรรคเพื่อไทยระบุว่าการโหวตเลือกประธานกมธ.สุดท้ายก็ตกเป็นของพรรคพปชร.อยู่แล้ว แต่ควรพิจารณาเลือกคนให้มีทัศนคติที่พร้อมจะแก้ไขจริงๆ นายวิรัช กล่าวว่า ไม่ขอพูดถึงขณะนี้ยังไม่ทราบกำหนดเวลาที่จะเสนอฯเรื่องเลย ถึงเวลานั้นค่อยมาวิจารณ์จะดีกว่า.<br/> </p>
    </article>
  </body>
</html>