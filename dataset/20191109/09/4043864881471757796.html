<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/rus/columns/2019/11/9/7231443/"/>
    <meta property="og:site_name" content="Украинская правда"/>
    <meta property="article:published_time" content="2019-11-09T09:00:00+00:00"/>
    <meta property="og:title" content="Кнопкодавство – болезнь современного парламентаризма: симптомы и лечение"/>
    <meta property="og:description" content="Кнопкодавство – это абсолютное зло! Это было и остается нарушением парламентской заповеди: “Не возжелай кнопки соседа своего”. Оправданий кнопкодавству нет и не будет. (укр.)"/>
  </head>
  <body>
    <article>
      <h1>Кнопкодавство – болезнь современного парламентаризма: симптомы и лечение</h1>
      <address><time datetime="2019-11-09T09:00:00+00:00">09 Nov 2019, 09:00</time> by <a rel="author" href="https://www.pravda.com.ua/rus/authors/54cf7fd2cb09c/" target="_blank">Руслан Стефанчук</a></address>
      <p>Багато скликань поспіль журналісти фіксували факти кнопкодавства, а депутати щоразу обіцяли знайти механізм боротьби з цим ганебним явищем. Відтак, депутатам 9-го скликання залишився "у спадок" цей недобросовісний спосіб ухвалення рішень у парламенті шляхом натискання кнопки "за сусіда".</p>
      <p>Про персональну відповідальність депутата при такому голосуванні навіть не йшлося. Бо, власне, суть зводилася не до ухвалення важливих для держави рішень конкретним депутатом, а до отримання бажаних 226 на табло за будь-яку ціну.</p>
      <p>Наприклад, у федеральному законодавчому органі США панель для голосування значно простіша, ніж у нас. Але й на думку конгресменів не спадає, що можна кнопкодавити. Бо системні цінності інші, роль і значення політиків теж.</p>
      <p>За даними<a href="https://www.chesno.org/post/1188/"> руху ЧЕСНО</a>, лише за 2018 рік 140 депутатів кнопкодавили 1270 разів! І це тільки ті випадки, які були зафіксовані представниками ЗМІ та громадянського суспільства.</p>
      <p>Депутати 8 скликання голосували "за когось" під час ухвалення найважливіших для країни рішень, як-то боротьба з корупцією, курс на НАТО та ЄС, томос для Православної церкви України тощо. Парламент 7 скликання кнопкодавив за Кримінальний процесуальний кодекс, призначення голови Нацбанку, "мовний закон" і навіть зміни до Конституції.</p>
      <p>На жаль, метастази цього явища поширились і на парламент 9 скликання. </p>
      <blockquote>Читайте також:<br/><br/><a href="https://www.pravda.com.ua/news/2019/08/30/7224900/">Зеленський пропонує Раді забирати мандати за прогули і кнопкодавство<br/></a><br/><a href="https://www.pravda.com.ua/news/2019/09/10/7225875/">У новій Раді піймали першого кнопкодава<br/></a><br/><a href="https://www.pravda.com.ua/news/2019/09/11/7225985/">"Слугу народу" спіймали на кнопкодавстві в другому ряду<br/></a><br/><a href="https://www.pravda.com.ua/news/2019/09/12/7226044/">"Слуги народу" покаялись за кнопкодавство і відмовились від зарплати</a></blockquote>
      <p>Першим зафіксованим "кнопкодавом" став позафракційний народний депутат Олександр Ковальов. Не свою кнопку при отриманні слова натиснув і народний депутат від партії "Опозиційна платформа – За життя" Василь Німченко. </p>
      <p>Особливо прикро, що  й фракції "Слуга народу" не вдалося оминути цей ганебний досвід. І байдуже, що це стосувалося не таких важливих для держави питань, а лише питання щодо включення законопроєкту до порядку денного. </p>
      <p>Сергій Литвиненко та Олена Копанчук порушили принцип особистого голосування і, зокрема після мого негайного звернення до регламентного комітету з вимогою дати правову оцінку їхнім діям, понесли за це відповідальність.</p>
      <blockquote>Кнопкодавство – це абсолютне зло! Це було і залишається порушенням парламентської заповіді: "Не бажай кнопки сусіда свого". Виправдань кнопкодавству немає і не буде.</blockquote>
      <p>І тому я вважаю, що потрібно не просто змінити механізм голосування, а саме систему цінностей в роботі депутата.</p>
      <p>Тому треба задуматися не лише над кількістю кнопкодавів у кожному скликанні Верховної Ради, а й над причинами виникнення такого явища.</p>
      <p>Чому депутати кнопкодавили? Передусім, через низьку явку на засіданнях.</p>
      <p>А чому прогульники не ходили до сесійної зали? Бо це не було їхньою основною роботою.</p>
      <p>Пам'ятаєте, парламент середини 2000-х називали "радою директорів", тому що туди входили власники і топ-менеджери великих підприємств та фінансово-промислових груп? Депутатський мандат був потрібен їм для лобіювання власних бізнес-інтересів.</p>
      <p>
        <b>Але депутат, врешті-решт, має зрозуміти, що він – звичайна людина, а депутатство є роботою. І виконувати її треба або якісно, або не займатися цим взагалі.</b>
      </p>
      <p>Адже якщо своє робоче місце залишить лікар швидкої допомоги, під загрозою опиниться життя пацієнта. Авіадиспетчер-прогульник загрожує сотням авіапасажирів. А від депутата залежить доля мільйонів українців.</p>
      <p>Я це чудово розумію. І тому разом із колегами по більшості ми намагаємося робити все, щоби Верховна Рада України працювала якісно щодня. І депутат був на роботі щодня. Адже тоді не виникатиме потреба "потиснути чужу кнопочку".</p>
      <p>Для викорінення такого явища, як кнопкодавство, вперше в історії незалежної України відповідальність за неперсональне голосування буде встановлена на законодавчому рівні.</p>
      <p>Кнопкодавство – це злочин, який повинен бути засуджений з точки зору кримінального закону.</p>
      <p>Законопроєкт 2148 передбачає, що за неособисте голосування депутата на нього чекає кримінальна відповідальність та штраф у розмірі 50-80 тисяч гривень. І питання тут не в сумі, а саме в притягненні народного депутата до кримінальної відповідальності, що вже сьогодні може стати реальною підставою позбавлення його статусу народного депутата України.</p>
      <p>Адже до моменту ухвалення та набрання чинності<a href="https://www.pravda.com.ua/news/2019/08/30/7224900/"> запропонованих президентом змін</a> до Конституції України, за яких кнопкодавство має наслідком втрату депутатського мандату, мине ще близько пів року. А дієвий механізм має бути вже сьогодні.</p>
      <p>Але кримінальна відповідальність не є і не може бути панацеєю від злочинів. І тому паралельно із запровадженням кримінальної відповідальності Верховна Рада має втілити також і технічне унеможливлення голосування "за сусіда".</p>
      <p>Складність цього питання, насамперед, у самій системі "Рада-3", що вже понад 10 років, як вичерпала свій ресурс. І для того, щоб ми не мали сумнівів у персональному голосуванні, маємо для цього зробити все, щоб це було забезпечено з точки зору технічних критеріїв та гарантій. Але й цього замало, адже відповідні аспекти повинні бути закріплені й у Регламенті Верховної Ради України.</p>
      <p>Тому тільки комплексний підхід, де будуть паритетно виписані технічні можливості, процедурні правила та відповідальність за їхнє порушення, дасть можливість запобігти у майбутньому такому ганебному явищу, як кнопкодавство.</p>
      <p>
        <i>Руслан Стефанчук, перший заступник голови Верховної Ради України, спеціально для УП</i>
      </p>
      <p>
        <i>Колонка – матеріал, який відображає винятково точку зору автора. Текст колонки не претендує на об'єктивність та всебічність висвітлення теми, яка у ній піднімається. Редакція "Української правди" не відповідає за достовірність та тлумачення наведеної інформації і виконує винятково роль носія. Точка зору редакції УП може не збігатися з точкою зору автора колонки.</i>
      </p>
      <related>
        <a href="https://www.pravda.com.ua/rus/columns/2019/11/5/7231036/"/>
        <a href="https://www.pravda.com.ua/rus/columns/2019/10/31/7230526/"/>
        <a href="https://www.pravda.com.ua/rus/news/2019/10/29/7230372/"/>
      </related>
    </article>
  </body>
</html>