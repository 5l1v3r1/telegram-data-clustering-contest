<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilsussidiario.net/news/sondaggi-politici-lega-sfiora-il-36-m5s-giu-al-158-renzi-supera-berlusconi/1947293/"/>
    <meta property="og:site_name" content="IlSussidiario"/>
    <meta property="article:published_time" content="2019-11-09T09:38:27+00:00"/>
    <meta property="og:title" content="Sondaggi politici/ Lega sfiora il 36%, M5s giù al 15,8%: Renzi supera Berlusconi"/>
    <meta property="og:description" content="Sondaggi politici e intenzioni di voto aggiornati al 9 novembre: Centrodestra supera il 50%, Centrosinistra si ferma al 31%."/>
  </head>
  <body>
    <article>
      <h1>Sondaggi politici/ Lega sfiora il 36%, M5s giù al 15,8%: Renzi supera Berlusconi</h1>
      <h2>Sondaggi politici e intenzioni di voto aggiornati al 9 novembre: Centrodestra supera il 50%, Centrosinistra si ferma al 31%.</h2>
      <address><time datetime="2019-11-09T09:38:27+00:00">09 Nov 2019, 09:38</time> by <a rel="author" href="https://www.ilsussidiario.net/autori/carmine-massimo-balsamo/" target="_blank">Carmine Massimo Balsamo</a></address>
      <p>Dopo le elezioni in Umbria ed in attesa del <a href="https://www.ilsussidiario.net/news/sondaggi-politici-lega-sopra-il-34-governo-ko-m5s-cala-al-163-ma-renzi/1946337/"><b>voto in Emilia Romagna</b></a>, i <b>sondaggi politici</b> offrono interessanti spunti sulle intenzioni di voto agli italiani in questo momento storico. Secondo le rilevazioni di Termometro politico per Coffee Break, la <b>Lega</b> si conferma primo partito d’Italia: il Carroccio guidato da <a href="https://www.ilsussidiario.net/news/sondaggi-politici-crollo-m5s-lega-vola-al-337-governo-giu-renzi-al-5/1946765/"><b>Matteo Salvini</b></a> si attesta al 35,9%, in netta risalita rispetto alle rilevazioni delle scorse settimane. Subito dietro troviamo il<b> Partito Democratico</b> al 18,5%, seguito dagli alleati del <b>M5s</b>: i grillini sono dati al 15,8%, percentuale che segna un nuovo calo dopo una timida crescita. <b>Fratelli d’Italia</b> continua a strizzare l’occhiolino al 10% e si ferma al 9,3%, mentre dobbiamo registrare il sorpasso di<b> Italia Viva</b> su <b>Forza Italia</b>: il movimento di Matteo Renzi è al 5,9%, quello di Silvio Berlusconi al 5,5%. Gli altri partiti di Centrosinistra si attestano sotto il 2%: <b>La Sinistra</b> 2%, <b>Verdi</b> 1,5%, <b>Siamo Europei</b> 1,3%, <b>+Europa</b> 1,3%, <b>Pc</b> 1%. <b>Cambiamo</b> di Giovanni Toti, infine, si attesta allo 0,6%.</p>
      <h4>SONDAGGI POLITICI: IL CENTRODESTRA SUPERA IL 50%</h4>
      <p>Ottime notizie, dunque, per la coalizione di <b>Centrodestra</b>: la coalizione formata da Lega, Fratelli d’Italia e Forza Italia è al 50,7% e, in caso di elezioni anticipate, potrebbe governare senza bisogno di aiuti esterni. Situazione meno rosea per i partiti della maggioranza giallorossa: Pd, M5s e Italia Viva superano il 40%, senza dimenticare le tensioni tra i movimenti politici appena citati. Termometro Politico si è poi soffermato su uno dei temi più caldi delle ultime ore, ovvero il caso <a href="https://www.ilsussidiario.net/news/ex-ilva-arcelormittal-non-rinnoveremo-nostro-interesse-sciopero-alle-acciaierie/1946775/"><b>ex Ilva</b></a>. L’istituto ha chiesto agli intervistati: <i>«Secondo lei di chi è la responsabilità del dietro-front di ArcelorMittal?»</i>. Per il 39,7% è colpa del Governo attuale, reo di aver cancellato lo scudo penale per la multinazionale franco-indiana, mentre per il 15,2% è colpa del precedente Governo gialloverde, che aveva tolto l’immunità penale nel decreto Crescita. Per il 10,9%, invece, è colpa dei Governi Renzi-Gentiloni, che avevano deciso lo scudo penale per ArceloMittal. Per il 19,2% è colpa dell’azienda, che mira solo al profitto senza preoccuparsi della bonifica ambientale. Per il 10,9%, infine, è colpa di tutti i protagonisti citati.</p>
      <related>
        <h4>Ti potrebbe interessare anche</h4>
        <a href="https://www.ilsussidiario.net/news/dalla-cina-non-solo-ilva-i-due-poteri-che-mettono-a-rischio-il-governo/1947676/"/>
        <a href="https://www.ilsussidiario.net/news/scenario-mattarella-ilva-regionali-ecco-perche-non-si-vota/1947645/"/>
        <a href="https://www.ilsussidiario.net/news/elezioni-comunali-lamezia-terme-2019-risultati-in-diretta-candidati-sindaco-e-liste/1946814/"/>
        <a href="https://www.ilsussidiario.net/news/elezioni-comunali-2019-sciolti-per-mafia-risultati-candidati-calabria-e-valenzano/1946837/"/>
        <a href="https://www.ilsussidiario.net/news/sondaggi-politici-open-media-lega-al-328-calo-m5s-meloni-sfiora-il-10/1947570/"/>
        <a href="https://www.ilsussidiario.net/news/come-si-vota-elezioni-comunali-2019-sciolti-per-mafia-sopra-e-sotto-15mila-abitanti/1946658/"/>
      </related>
    </article>
  </body>
</html>