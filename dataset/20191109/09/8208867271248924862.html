<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/esteri/2019/11/09/news/cile_proteste_sociali_esperti_onu_condannano_uso_eccessivo_della_forza_-240671857/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T09:27:00+00:00"/>
    <meta property="og:title" content="Cile: proteste sociali, esperti Onu condannano &quot;uso eccessivo della forza&quot;"/>
    <meta property="og:description" content="Un gruppo indipendente incaricato di indagare sulla situazione sferza un colpo durissimo al governo di Sebastián Piñera"/>
  </head>
  <body>
    <article>
      <h1>Cile: proteste sociali, esperti Onu condannano "uso eccessivo della forza"</h1>
      <h2>Un gruppo indipendente incaricato di indagare sulla situazione sferza un colpo durissimo al governo di Sebastián Piñera</h2>
      <address><time datetime="2019-11-09T09:27:00+00:00">09 Nov 2019, 09:27</time> by <a rel="author">MARCO MENSURATI</a></address>
      <p>"L’alto numero di feriti e il modo in cui sono state utilizzate le armi sembrano indicare che l’uso della forza è stato eccessivo e ha violato il requisito di necessità e proporzionalità". Non bastassero le testimonianze, le fotografie e i video dei soprusi con cui la polizia e l’esercito cileno hanno tentato di reprimere l’ondata di proteste contro il governo, arriva adesso la certificazione dell’Onu che aveva incaricato un gruppo di esperti indipendenti di indagare sulla situazione del Paese.<br/>Il team — anche alla luce di un bilancio che parla di 20 morti e 1.600 feriti dal 18 ottobre ad oggi — ha emesso ieri un comunicato allarmante: "Siamo profondamente preoccupati per le notizie che ci arrivano circa gli abusi contro ragazzine e ragazzini; maltrattamenti e percosse che possono costituire fattispecie di tortura. Sono giunte altresì notizie di violenze sessuali subite da donne, uomini e adolescenti".<br/><br/>La relazione dell’Onu è un colpo durissimo per il governo di Sebastián Piñera che proprio ieri aveva cercato di recuperare un po’ di popolarità dando una prima, per quanto esile, risposta alla piazza proprio riguardo al tema degli eccessi delle forze dell’ordine, mettendo agli arresti domiciliari un agente accusato di aver sparato due colpi di fucile dentro un istituto scolastico occupato da alcuni ragazzi. I perdigones, i pallini contenuti nella cartuccia in dotazione, erano rimbalzati a terra e avevano ferito lievemente due minorenni. Il giorno precedente, i media avevano dato la notizia di una indagine aperta contro 14 carabineros per due diversi casi di maltrattamenti ai danni di manifestanti. Ventiquattro ore prima del report dell’Onu, il settimo tribunale penale di Santiago aveava accolto una denuncia contro Piñera per crimini contro l’umanità, avviando una indagine ad hoc.</p>
    </article>
  </body>
</html>