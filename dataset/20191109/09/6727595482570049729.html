<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/maharashtra-government-formation-the-decision-will-know-today645.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T09:32:00+00:00"/>
    <meta property="og:title" content="മഹാരാഷ്ട്ര  രാഷ്ട്രപതി ഭരണത്തിലേക്കോ? തീരുമാനമിന്നറിയാം"/>
    <meta property="og:description" content="Bjp Maharashtra Govt National News NCP Shivsena India മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാനുള്ള സമയപരിധി ഇന്നവസാനിക്കുന്ന സാഹചര്യത്തില്‍ രാഷ്ട്രപതി ഭരണത്തിലേക്ക"/>
  </head>
  <body>
    <article>
      <h1>മഹാരാഷ്ട്ര  രാഷ്ട്രപതി ഭരണത്തിലേക്കോ? തീരുമാനമിന്നറിയാം</h1>
      <address><time datetime="2019-11-09T09:32:00+00:00">09 Nov 2019, 09:32</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ സര്‍ക്കാര്‍ രൂപീകരിക്കാനുള്ള സമയപരിധി ഇന്നവസാനിക്കുന്ന സാഹചര്യത്തില്‍ രാഷ്ട്രപതി ഭരണത്തിലേക്ക് നീങ്ങാനുള്ള സാധ്യതയേറുന്നു. ശിവസേനയുമായി ചേര്‍ന്ന് സര്‍ക്കാര്‍ രൂപീകരിക്കാന്‍ ബി.ജെ.പിക്ക് സാധിക്കാത്ത സാഹചര്യത്തില്‍ എന്‍.സി.പിയ്ക്ക് വീണ്ടും പുതിയ സാധ്യതകള്‍ തുറക്കുകയാണ്. എന്‍.സി.പി ശിവസേനയെ പിന്തുണയ്ക്കുമോ എന്ന കാര്യവും ഇന്നറിയാന്‍ സാധിക്കും.</p>
      <p>അഞ്ചു വര്‍ഷവും ദേവേന്ദ്ര ഫഡ്‌നാവിസ് തന്നെയായിരിക്കും മുഖ്യമന്ത്രിയെന്ന ബി.ജെ.പി നിലപാടും ആദിത്യ താക്കറെയെ മുഖ്യമന്ത്രിയാക്കാന്‍ മറ്റു വഴികള്‍ നോക്കുമെന്ന് പറഞ്ഞ ഉദ്ധവ് താക്കറെയുടെ നിലപാടുമാണ് സംസ്ഥാനത്ത് ഭരണ പ്രതിസന്ധി സൃഷ്ടിച്ചിരിക്കുന്നത്.</p>
      <related>
        <a href="https://www.doolnews.com/milind-deora-suggests-ncp-cong-could-form-govt-with-support-from-other-parties567.html?utm_source=doolnews&amp;utm_medium=related"/>
      </related>
      <p>ആദിത്യ താക്കറെയെ മുഖ്യമന്ത്രിയാക്കാന്‍ ശിവസേന എന്‍.സി.പിയെ ഒപ്പം കൂട്ടാനുള്ള നീക്കത്തിലാണ്. എന്നാല്‍ എന്‍സിപി ശിവസേനയെ പൂര്‍ണമായും വിശ്വസിച്ചിട്ടില്ല. ബിജെപിയുമായുള്ള ബന്ധം പൂര്‍ണമായും ഉപേക്ഷിച്ചു വന്നാല്‍ എന്‍.സി.പി ഒപ്പം കൂട്ടിയേക്കും.</p>
      <p>
        <b>
          <a href="https://goo.gl/jP9ABo">ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</a>
        </b>
      </p>
      <p>ശിവസേനാ നേതാവ് സ്ഞ്ജയ് റാവത്ത് മുതിര്‍ന്ന എന്‍.സി.പി നേതാവ് ശരദ് പവാറുമായി കൂടിക്കാഴ്ച നടത്തിയിരുന്നു. എന്നാല്‍ സഞ്ജയ് റാവത്ത് വന്നത് സൗഹൃദ സംഭാഷണത്തിനാണെന്നും തങ്ങള്‍ പ്രതിപക്ഷത്തിരിക്കാനാണ് ജനവിധിയെന്നും ശരദ് പവാര്‍ പ്രതികരിച്ചിരുന്നു.</p>
      <p>എന്നാല്‍ സഞ്ജയ് റാവത്ത്-ശരദ് പവാര്‍ കൂടിക്കാഴ്ചയ്ക്ക് ശേഷം കോണ്‍ഗ്രസ് നേതാക്കളും പവാറുമായി കൂടിക്കാഴ്ച നടത്തിയിരുന്നു. സ്ഥിതിഗതികളെ വിലയിരുത്തുകയാണെന്നും അധികാരത്തില്‍ നിന്ന് ബിജെപിയെ മാറ്റിനിര്‍ത്തുകയാണ് ഉദ്ദേശമെന്നും കൂടിക്കാഴ്ചയ്ക്ക് ശേഷം കോണ്‍ഗ്രസ് സംസ്ഥാനധ്യക്ഷന്‍ ബാലാസാഹേബ് തൊറാട്ട് പ്രതികരിച്ചരുന്നു.</p>
      <related>
        <a href="https://www.doolnews.com/ayodhya-verdict-amethi-police-asked-to-remove-journalist-rana-ayyub-s-twitter-post456.html?utm_source=doolnews&amp;utm_medium=related"/>
      </related>
      <p>ശിവസേനയുമായി സഖ്യ സര്‍ക്കാരുണ്ടാക്കില്ലെന്ന് എന്‍.സി.പി നേതൃത്വം വ്യക്തമാക്കിയിരുന്നു. എന്നാല്‍ കോണ്‍ഗ്രസും എന്‍.സി.പിയും മറ്റ് പാര്‍ട്ടികളുടെ പിന്തുണയോടെ സര്‍ക്കാര്‍ രൂപീകരിക്കണമെന്ന അവകാശവാദവുമായി മുതിര്‍ന്ന കോണ്‍ഗ്രസ് നേതാവ് മിലിന്ദ് ദിയോറ രംഗത്തു വന്നിരുന്നു.</p>
      <p>
        <b>
          <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</a>
        </b>
      </p>
      <p>ബി.ജെ.പിയും ശിവസേനയും മുഖ്യമന്ത്രി സ്ഥാനത്തെ ചൊല്ലിയുള്ള അധികാര തര്‍ക്കം തുടങ്ങിയ ശേഷം ആദ്യമായാണ് എന്‍.സി.പിയും കോണ്‍ഗ്രസും ചേര്‍ന്ന് സര്‍ക്കാര്‍ രൂപീകരിക്കാന്‍ ശ്രമിക്കണമെന്നും അതിന് പരോക്ഷമോയി ശിവസേനയുടെ പിന്തുണ തേടണമെന്നും ഒരു കോണ്‍ഗ്രസ് നേതാവ് തുറന്നുപറഞ്ഞത്.</p>
      <p>സര്‍ക്കാര്‍ രൂപീകരിക്കാന്‍ എന്‍സിപി സഹായിക്കുമെന്നാണ് ശിവസേനയുടെ പ്രതീക്ഷ. ബി.ജെ.പി ഇതുവരെ തീരുമാനമൊന്നും എടുത്തിട്ടില്ല.</p>
      <figure>
        <iframe src="https://www.youtube.com/embed/xgt35GqLSbQ" width="560" height="315" data-service="Youtube" scrolling="no"/>
      </figure>
    </article>
  </body>
</html>