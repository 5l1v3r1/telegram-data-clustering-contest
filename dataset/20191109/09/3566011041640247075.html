<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545723.html/--%D9%87%D8%B2%D8%A7%D8%B1-%D9%BE%D8%B1%D9%88%D9%86%D8%AF%D9%87-%D8%AF%D8%B9%D8%A7%D9%88%DB%8C-%DA%A9%D8%A7%D8%B1%DA%AF%D8%B1-%D9%88-%DA%A9%D8%A7%D8%B1%D9%81%D8%B1%D9%85%D8%A7-%D8%AF%D8%B1-%D9%84%D8%B1%D8%B3%D8%AA%D8%A7%D9%86-%D8%AA%D8%B4%DA%A9%DB%8C%D9%84-%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:05:00+00:00"/>
    <meta property="og:title" content="۵ هزار پرونده دعاوی کارگر و کارفرما در لرستان تشکیل شد"/>
    <meta property="og:description" content="مدیرکل تعاون، کار و رفاه اجتماعی لرستان با اشاره به تشکیل 5 هزار و 287 پرونده دعاوی کارگری و کارفرمایی در لرستان گفت: 4 هزار و 10 پرونده منجر به صدور رأی شده است."/>
  </head>
  <body>
    <article>
      <h1>۵ هزار پرونده دعاوی کارگر و کارفرما در لرستان تشکیل شد</h1>
      <h2>مدیرکل تعاون، کار و رفاه اجتماعی لرستان:</h2>
      <address>
        <time datetime="2019-11-09T09:05:00+00:00">09 Nov 2019, 09:05</time>
      </address>
      <p>مدیرکل تعاون، کار و رفاه اجتماعی لرستان با اشاره به تشکیل 5 هزار و 287 پرونده دعاوی کارگری و کارفرمایی در لرستان گفت: 4 هزار و 10 پرونده منجر به صدور رأی شده است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://safiraflak.ir/?p=1337">سفیرافلاک،</a> علی آشتاب صبح امروز در جمع خبرنگاران اظهار داشت: از ابتدای امسال تاکنون پنج هزار و ۲۸۷ دادخواست کارگری در این اداره کل به ثبت رسیده که تعداد چهار هزار و ۱۰ پرونده منجر به صدور رأی شده است.</p>
      <p>وی افزود: شوراهای سازش به‌منظور حل‌وفصل دعاوی، قبل از طرح در مراجع حل اختلاف به پرونده‌ها رسیدگی می‌کنند، طی امسال دو و هزار ۵۵۴ پرونده در این شوراها مطرح و ۵۴ درصد از آن‌ها به سازش منتهی شده است.</p>
      <p>مدیرکل تعاون، کار و رفاه اجتماعی استان لرستان عنوان کرد: مراجع حل اختلاف به‌منظور رسیدگی به اختلافات فردی بین کارفرما و کارگر که ناشی از اجرای مقررات قانون کار و سایر مقررات تبعی، موافقت‌نامه‌های کارگری و یا پیمان‌های دسته‌جمعی است تشکیل‌شده و در راستای اجرایی کردن این قانون، اداره روابط کار استان لرستان با ۱۸هیات تشخیص و ۱۱ هیات حل اختلاف فعالیت می‌کند.</p>
      <p>آشتاب با بیان اینکه ایجاد امنیت شغلی و اشتغال پایدار درگرو حفظ بنگاه‌های اقتصادی و حمایت از تولید است گفت: مراجع حل اختلاف مصداق بارز سه‌جانبه گرایی بوده و در این راستا دولت می‌بایست نقش سیاست‌گذاری، نظارت و حمایت قانونی را ایفا نماید و فضای کسب‌وکار با مشارکت و همدلی کارگران و کارفرمایان از هرگونه بحران و تشنج دورنگه داشته شود.</p>
      <p>انتهای پیام/</p>
    </article>
  </body>
</html>