<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-kosovo/119090-kosovski-mediji-u-novom-sazivu-skupstine-cetiri-poslanika-sa-optuznicama?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T09:45:03+00:00"/>
    <meta property="og:title" content="Kosovski mediji: U novom sazivu skupštine četiri poslanika sa optužnicama"/>
    <meta property="og:description" content="U novom sazivu Skupštine Kosova četiri poslanika imaju optužnice, a medju poslanicima su i 52 poslanika prvi put izabrana na tu funkciju, objavila je danas prištinska Koha a preneo portal KoSSev.Dosadašnji ministar za infrastrukturu Palj Ljekaj (Pal Lekaj), koji je uspeo da postane poslanik, optužen je za zloupotrebu službenog položaja, što spada u krivična dela korupcije Krivičnog zakonika, a njemu u ovom slučaju sudi Osnovni sud u Djakovici.Poslanik Škumbin Demaljiaj (Shkumbin Demaliaj) ima dve optužnice, jednu za &quot;naduvavanje&quot; liste veterana, a drugu za pretnju bivšem specijalnom tužiocu Eljezu Bljakaju (Elez Blakaj), preneo je KTV.Organizacije civilnog društva navele su da se uprkos zalaganju da stranke ne vode pojedinci sa optužnicama to nije uzeto u obzir, jer to, kako su saopštili, podriva kredibilitet skupštine.Poslanik Srpske liste Ivan Todosijević je, kako navode prištinski mediji, dok je bio ministar lokalne samouprave, Albance nazvao teroristima, a Račak masakrom. Tužilaštvo u Prištini optužilo ga…"/>
  </head>
  <body>
    <article>
      <h1>Kosovski mediji: U novom sazivu skupštine četiri poslanika sa optužnicama</h1>
      <address>
        <time datetime="2019-11-09T09:45:03+00:00">09 Nov 2019, 09:45</time>
      </address>
      <p><b>U novom sazivu Skupštine Kosova četiri poslanika imaju optužnice, a medju poslanicima su i 52 poslanika prvi put izabrana na tu funkciju, objavila je danas prištinska Koha a preneo portal KoSSev.</b><br/><br/>Dosadašnji ministar za infrastrukturu Palj Ljekaj (Pal Lekaj), koji je uspeo da postane poslanik, optužen je za zloupotrebu službenog položaja, što spada u krivična dela korupcije Krivičnog zakonika, a njemu u ovom slučaju sudi Osnovni sud u Djakovici.<br/><br/>Poslanik Škumbin Demaljiaj (Shkumbin Demaliaj) ima dve optužnice, jednu za "naduvavanje" liste veterana, a drugu za pretnju bivšem specijalnom tužiocu Eljezu Bljakaju (Elez Blakaj), preneo je KTV.<br/><br/>Organizacije civilnog društva navele su da se uprkos zalaganju da stranke ne vode pojedinci sa optužnicama to nije uzeto u obzir, jer to, kako su saopštili, podriva kredibilitet skupštine.<br/><br/>Poslanik Srpske liste Ivan Todosijević je, kako navode prištinski mediji, dok je bio ministar lokalne samouprave, Albance nazvao teroristima, a Račak masakrom. Tužilaštvo u Prištini optužilo ga je zbog toga za "podsticanje na nacionalnu, rasnu, versku ili etničku mržnju, podele ili netrpeljivost".<br/><br/>Protiv člana PDK Migrima Ljuštaku (Migrim Lushtaku) u toku je sudski postupak pod optužbom da je pomagao ocu da pobegne iz Univerzitetsko – kliničkog centra Kosova (UCKC), dok mu se sudilo za ratne zločine, prenose kosovski mediji.</p>
    </article>
  </body>
</html>