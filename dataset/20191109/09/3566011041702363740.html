<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545732.html/%D8%AE%D8%B3%D8%A7%D8%B1%D8%AA-%D8%B3%DB%8C%D9%84-%D8%A8%D9%87-377-%D9%88%D8%A7%D8%AD%D8%AF-%D9%85%D8%B3%DA%A9%D9%88%D9%86%DB%8C-%D8%B4%D8%B1%D9%82-%D9%85%D8%A7%D8%B2%D9%86%D8%AF%D8%B1%D8%A7%D9%86--%D9%88%D8%A7%D8%B1%DB%8C%D8%B2-%DA%A9%D9%85%DA%A9-%D9%87%D8%A7-%D8%A8%D9%87-%D8%AD%D8%B3%D8%A7%D8%A8-%D8%A2%D8%B3%DB%8C%D8%A8-%D8%AF%DB%8C%D8%AF%DA%AF%D8%A7%D9%86-%D8%B7%DB%8C-%DB%8C%DA%A9-%D9%87%D9%81%D8%AA%D9%87"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:26:00+00:00"/>
    <meta property="og:title" content="خسارت سیل به 377 واحد مسکونی شرق مازندران/ واریز کمک‌ها به حساب آسیب‌دیدگان طی یک هفته"/>
    <meta property="og:description" content="مدیرکل بنیاد مسکن انقلاب اسلامی مازندران گفت: سیل اخیر در شرق مازندران به 377 واحد مسکونی مردم خسارت وارد کرد."/>
  </head>
  <body>
    <article>
      <h1>خسارت سیل به 377 واحد مسکونی شرق مازندران/ واریز کمک‌ها به حساب آسیب‌دیدگان طی یک هفته</h1>
      <h2>مدیرکل بنیاد مسکن مازندران خبر داد</h2>
      <address>
        <time datetime="2019-11-09T09:26:00+00:00">09 Nov 2019, 09:26</time>
      </address>
      <p>مدیرکل بنیاد مسکن انقلاب اسلامی مازندران گفت: سیل اخیر در شرق مازندران به 377 واحد مسکونی مردم خسارت وارد کرد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمد خانی نوذری در گفت‌وگو با خبرنگار <a href="http://www.bloghnews.com/">بلاغ </a>در خصوص میزان خسارت‌های وارده به واحدهای مسکونی شرق استان در پی وقوع سیل دوازدهم آبان‌ماه گفت: بر اساس آخرین آمارهای واصله از سوی تیم‌های ارزیاب‌ بنیاد مسکن استان، سیل اخیر در شرق مازندران به 377 واحد مسکونی خسارت وارد کرد.<br/><br/>وی افزود: از این میزان، 40 واحد مسکونی در خلیل‌شهر و 330 واحد در گلوگاه را شامل می‌شود.<br/><br/>مدیرکل بنیاد مسکن انقلاب اسلامی مازندران با بیان اینکه از مجموع 330 واحد آسیب دیده در شهرستان گلوگاه، 260 واحد روستایی و 60 واحد شهری خسارت دیدند؛ خاطرنشان کرد: 12 واحد مسکونی در سیل اخیر تخریب شدند که از این میزان 4 واحد مسکونی به صورت مستقیم در اثر وقوع سیل و مابقی به دلیل عدم مقاومت لازم دچار تخریب شدند.<br/><br/>خانی نوذری اعلام کرد: تاکنون به حساب حدود 180 نفر از حادثه‌دیدگان، کمک بلاعوض واریز شده است و آسیب دیدگان می‌توانند با در دست داشتن مدارک شناسایی هویت به شعب بانک سپه برای دریافت وجوه واریزی مراجعه کنند.<br/><br/>وی متذکر شد: طبق برنامه‌ریزی انجام شده ظرف یک هفته آینده کمک‌های بلاعوض و تسهیلات کم بهره به آسیب دیدگان پرداخت خواهد شد.<br/><br/>مدیرکل بنیاد مسکن انقلاب اسلامی مازندران بیان کرد: این کمک‌ها بسته به میزان خسارت وارده به افراد تا سقف 5 میلیون تومان بلاعوض و 15 میلیون تومان تسهیلات کم بهره خواهد بود.<br/><br/>خانی نوذری اذعان کرد: میزان کمک‌ها به واحدهای تخریبی برای احداث در مناطق روستایی 40 میلیون تومان تسهیلات کم بهره و 10 میلیون تومان بلاعوض و بریا واحدهای شهری 50 میلیون تومان تسهیلات کم بهره و 11 میلیون تومان بلاعوض خواهد بود.<br/><br/>به گفته مدیرکل بنیاد مسکن انقلاب اسلامی مازندران، این تسهیلات شامل افرادی که قصد جابه‌جایی از حریم و بستر رودخانه را به مکان جدید داشته باشند نیز تعلق خواهد گرفت.<br/><br/>انتهای پیام/<br/> </p>
    </article>
  </body>
</html>