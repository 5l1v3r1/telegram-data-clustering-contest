<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545739.html/%D8%AD%D8%B0%D9%81-%DB%8C%D8%A7%D8%B1%D8%A7%D9%86%D9%87-%D8%AF%D9%87%DA%A9-%D9%87%D8%A7%DB%8C-%D9%BE%D8%B1%D8%AF%D8%B1%D8%A2%D9%85%D8%AF-%D8%AE%DB%8C%D9%84%DB%8C-%D9%88%D9%82%D8%AA-%D9%82%D8%A8%D9%84-%D8%A8%D8%A7%DB%8C%D8%AF-%D8%B5%D9%88%D8%B1%D8%AA-%D9%85%DB%8C-%DA%AF%D8%B1%D9%81%D8%AA--%D8%AF%D9%88%D9%84%D8%AA-%D8%A8%D8%A7%DB%8C%D8%AF-%DB%8C%D8%A7%D8%B1%D8%A7%D9%86%D9%87-%D9%87%D8%A7%DB%8C-%D8%BA%DB%8C%D8%B1%D9%86%D9%82%D8%AF%DB%8C-%D8%B1%D8%A7-%D8%A7%D8%B5%D9%84%D8%A7%D8%AD-%DA%A9%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T09:28:00+00:00"/>
    <meta property="og:title" content="حذف یارانه دهک‌های پردرآمد خیلی وقت قبل باید صورت می‌گرفت/ دولت باید یارانه‌های غیرنقدی را اصلاح کند"/>
    <meta property="og:description" content="کارشناس اقتصادی گفت: قطعا باید دهک‌های ثروتمند در یارانه‌های نقدی حذف شوند و این مسیر باید ادامه پیدا کند و باید دولت اگر می‌تواند سرعت این اقدام را بیشتر کند و رسانه‌ها هم باید همراهی کنند."/>
  </head>
  <body>
    <article>
      <h1>حذف یارانه دهک‌های پردرآمد خیلی وقت قبل باید صورت می‌گرفت/ دولت باید یارانه‌های غیرنقدی را اصلاح کند</h1>
      <h2>کارشناس اقتصادی:</h2>
      <address>
        <time datetime="2019-11-09T09:28:00+00:00">09 Nov 2019, 09:28</time>
      </address>
      <p>کارشناس اقتصادی گفت: قطعا باید دهک‌های ثروتمند در یارانه‌های نقدی حذف شوند و این مسیر باید ادامه پیدا کند و باید دولت اگر می‌تواند سرعت این اقدام را بیشتر کند و رسانه‌ها هم باید همراهی کنند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ مهدی رعنایی در گفتگو با خبرنگار <a href="http://yazdrasa.ir/">یزدرسا</a>، پیرامون بحث حذف یارانه ثروتمندان توسط دولت گفت: قطعا باید این اتفاق بیفتد و البته باید خیلی وقت پیش این اتفاق می‌افتاد. در حال حاضر دولت شروع به شناسایی دهک‌های پردرآمد از طریق اطلاعاتی که در سامانه‌های مختلف دارد کرده است و آرام آرام دارد یارانه آن‌ها را حذف می‌کند که این امر مطلوبی است. </p>
      <p>  <b>دولت با حذف یارانه ثروتمندان می‌تواند بخشی از کسری بودجه‌اش را جبران کند</b> وی افزود: به نظر من رسانه‌ها و نخبگان و اقتصادانان هم باید در این زمینه با دولت همراهی کنند که این اتفاق بیفتد، تا هم ثروتمندانی که نیاز ندارند نابجا یارانه نگیرند و هم اینکه در این شرایط تحریم نفتی و مشکلاتی که برای کشور وجود دارد و با توجه به کاهش درآمدها و کسری بودجه دولت این اقدام خودش زمینه‌ای شود تا بخشی از کسری بودجه دولت پوشش داده شود.    این کارشناس اقتصادی تأکید کرد: قطعا باید دهک‌های ثروتمند در یارانه‌های نقدی حذف شوند و این مسیر باید ادامه پیدا کند و باید دولت اگر می‌تواند سرعت این اقدام را بیشتر کند و رسانه‌ها هم باید همراهی کنند. رعنایی خاطرنشان کرد: در بخش یارانه‌های غیرنقدی مانند سوخت، انرژی، برق، گاز و... دولت باید به سمتی برود که اصلاح الگوی مصرف را جدی بگیرد و روی مصارف بیشتر از الگوی مصرف، مالیات‌های شدید وضع کند یا قیمت‌ها را به شدت بصورت تصاعدی بالا ببرد که آن دهک‌های برخورداری که دارند از یارانه استفاده می‌کنند آن یارانه اضافی که در وضعیت فعلی از آن استفاده می‌کنند دیگر شامل‌شان نشود و این کار هم شدنی است.   <b>اقشار پرمصرف نباید یارانه اضافی دریافت کنند</b> وی عنوان کرد: ما یک حدی از الگوی مصرف داریم که این الگوی مصرف تقریبا اکثریت افراد جامعه را تحت پوشش قرار می‌دهد و اکثریت افراد جامعه هم قشر متوسط و پایین‌تر هستند، لذا آن اقلیتی که دارند چندین برابر الگوی مصرف، مصرف می‌کنند را طبعا دولت باید قیمت‌های خیلی بالا بگیرد و یارانه‌های نابجایی که دارند استفاده می‌کنند نباید به آن‌ها تعلق بگیرد و این خودش ابزاری برای جبران کسری بودجه دولت است.   وی در پاسخ به این سئوال که آیا در صورت حذف یارانه ثروتمندان می‌توان به یارانه دیگر اقشار  اضافه کرد، اظهار داشت: امسال به خاطر کاهش درآمدهای نفتی یکی از مشکلات اصلی دولت کسری بودجه است و کسری بودجه هم اگر منجر به چاپ پول شود تورم ایجاد می‌کند و اولین قربانی تورم هم اقشار ضعیف جامعه هستند؛ لذا دولت باید اولویت اولش پوشش کسری بودجه باشد، بعد از پوشش کسری بودجه اگر درآمدی ایجاد شد نباید به یارانه نقدی اضافه کند بلکه گروه‌هایی که تحت پوشش سازمان‌های حمایتی هستند و زندگی‌شان خیلی دچار مشکل است اگر درآمد اضافه‌ای بود باید به آن‌ها کمک کنند اما نه اینکه یارانه عامی بگذارد روی یارانه‌ها و به همه یارانه بدهد مثلا اینکه ده هزار تومان به یارانه هر فرد اضافه شود مشکلی را از کسی حل نمی‌کند و آن پول هم از دست رفته است و حتی دیگر نمی‌شود اقشار خیلی ضعیف را هم مشکلشان را حل کرد.   انتهای پیام/</p>
    </article>
  </body>
</html>