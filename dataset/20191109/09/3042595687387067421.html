<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/mat/betraktelig-ettertraktet-skatt-god-pa-bunn/71780010"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T09:54:19+00:00"/>
    <meta property="og:title" content="Betraktelig ettertraktet skatt: God på bunn"/>
    <meta property="og:description" content="Et godt trenet øye finner hundrevis av dem."/>
  </head>
  <body>
    <article>
      <h1>Betraktelig ettertraktet skatt: God på bunn</h1>
      <h2>Et godt trenet øye finner hundrevis av dem.</h2>
      <address><time datetime="2019-11-09T09:54:19+00:00">09 Nov 2019, 09:54</time> by <a rel="author">Christopher Sjuve</a></address>
      <figure>
        <img src="https://dbstatic.no/68447112.jpg?imageId=68447112&amp;x=0&amp;y=0&amp;cropw=100&amp;croph=100&amp;width=322&amp;height=322"/>
      </figure>
      <p>Akkurat når man tenker at skogen er på vei til å hvile, så braker det løs.</p>
      <p>Ikke på en sånn fyrverkeriaktig måte. Nei, det hele skjer i absolutt stillhet og med færre farger. Og dessuten er det bare det trente øye som fryder seg over endringene på skogbunnen.</p>
      <p>Traktkantarellen dukker opp når de fleste andre har gitt seg. Den minner om gjengen som ramler inn på nachspielet og setter ny fyr på en døende fest.</p>
      <p>Som sagt, det må et trenet øye til. Det ikke sånn at du plutselig kan finne lassevis med sopp i skogen, bare du vet hvordan den ser ut. Det trengs trening. Du må utvikle en hønsj.</p>
      <p>Selv er jeg fargesvak og lite til hjelp for laget når vi skal på sopptur. Jeg synes alltid kantarellen er kliss lik de gule bladene - og traktkantarellen popper opp akkurat når bladene er grå. Jeg må virkelig skjerpe meg for å få øye på dem, siden jeg stiller med handicap.</p>
      <figure>
        <img src="https://dbstatic.no/71793490.jpg?imageId=71793490&amp;width=512&amp;height=308"/>
        <figcaption><b>SJELDEN ALENE:</b> Man finner som regel mange om man først finner en traktkantarell. Foto: Jørn H. Moen Vis mer</figcaption>
      </figure>
      <p>Alle som har blitt oppmerksom på traktkantarellen er skjønt enige om at skogen nå er på sitt mest generøse. For man finner ikke én traktkantarell. De vokser i klynger og er forbundet med underjordiske tråder, så bruk god tid på å undersøke plassen om du har gjort et funn.</p>
      <p>Det så mangt man bruke traktkantarellen til. For eksempel: kok den til en buljong, kanskje sammen med litt hvitløk. Vend stekt sopp inn i en omelett. Lag en stuing med løk og innkokt fløte. Kan du ikke bestemme deg? Tørk soppen i ovnen på 40-50 grader over natta.</p>
      <p>Man må, som alltid, være 100 prosent sikker på hva man driver med når det gjelder sopp. Og vel hjemme på kjøkkenet blir hvert eneste eksemplar kontrollert. Mer fyr i peisen og en risotto på horisonten, så er ikke høsten så gal allikevel.</p>
    </article>
  </body>
</html>