<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740817"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T09:23:00+00:00"/>
    <meta property="og:title" content="ฆาตกรรับจงใจฆ่าปิดปาก พ่อเข่าทรุดลูก-เมียถูกยิงดับ"/>
    <meta property="og:description" content="ตำรวจตรวจจุดเกิดเหตุยิงสังหารเด็กในห้องครัว ระหว่างนั่งกินข้าว อดีตกำนันก็เดินเข้ามาใช้ปืนยิงใส่ทันที ขณะที่พ่อเด็กเผยเห็นศพภรรยา ลูก และแม่ยายแล้วรับไม่ได้ถึงกับเข่าทรุด อยากถามฆาตกรจิตใจทำด้วยอะไร"/>
  </head>
  <body>
    <article>
      <h1>ฆาตกรรับจงใจฆ่าปิดปาก พ่อเข่าทรุดลูก-เมียถูกยิงดับ</h1>
      <address>
        <time datetime="2019-11-09T09:23:00+00:00">09 Nov 2019, 09:23</time>
      </address>
      <p>
        <b>ตำรวจตรวจจุดเกิดเหตุยิงสังหารเด็กในห้องครัว ระหว่างนั่งกินข้าว อดีตกำนันก็เดินเข้ามาใช้ปืนยิงใส่ทันที ขณะที่พ่อเด็กเผยเห็นศพภรรยา ลูก และแม่ยายแล้วรับไม่ได้ถึงกับเข่าทรุด อยากถามฆาตกรจิตใจทำด้วยอะไร</b>
      </p>
      <p>จากกรณี นายสุนันท์ รามดร อายุ 65 ปี ชาวจ.ชุมพร หรือ "กำนันไข่" อดีตกำนัน ต.ขุนกระทิง อ.เมืองจ.ชุมพร ก่อเหตุยิงสังหาร นางจินดา (สงวนนามสกุล) อายุ 61 ปี , นางพรทิพย์ (สงวนนามสกุล) อายุ 38 ปี และ ด.ญ.น้ำ (นามสมมุติ) อายุ 13 ปี ยายแม่และหลาน เสียชีวิตคาบ้านพัก เนื่องจากโมโหที่อีกฝ่ายบ่ายเบี่ยงไม่ยอมคืนเงินที่ยืมไปตั้งแต่ปี 2557 รวมทั้งหมด 13 ล้านบาท ขณะที่หนูน้อยวัย 15 ปี และ 12 ปี รอดชีวิตจากคมกระสุนไปได้ ซึ่งหลังเกิดเหตุ กำนันไข่ นำอาวุธปืนของกลางเดินขึ้นโรงพักมอบตัวในทันที ตามที่ได้เสนอข่าวไปแล้วนั้น <br/><br/>เกี่ยวกับเรื่องนี้ เมื่อวันที่ 9 พ.ย. นายอนนท์ (สงวนนามสกุล) อายุ 38 ปี สามีของนางพรทิพย์และพ่อเด็ก ได้เข้าให้การกับตำรวจว่า ก่อนเกิดเหตุครอบครัวนั่งกินข้าวเช้ากันในบ้าน โดยตนต้องรีบไปทำงานจึงขับรถออกไปก่อน ส่วนลูก ๆ กินข้าวเสร็จต้องเตรียมตัวไปเรียนพิเศษ แต่พอขับรถยังไม่ทันถึงถนนใหญ่ ลูกสาวโทรศัพท์มาบอกว่า "ลุงไข่....ใช้ปืนยิงยาย แม่ และน้องสาวตายแล้ว..." ตอนนั้นตนตกใจมากรีบขับรถกลับบ้านในทันที พอลงจากรถเห็นศพแม่ยายและภรรยา ก็ถึงกับเข่าทรุด ไม่คิดว่ากำนันไข่จะทำได้ขนาดนี้ แม้แต่เด็ก ก็ยังไม่เว้นอยากถามว่า จิตใจทำด้วยอะไร โชคดีที่ลูกสาวและลูกชาย วิ่งหนีออกมาทัน ไม่เช่นนั้น คงถูกยิงปิดปากไปด้วยอย่างแน่นอน<br/><br/>ด้านนายสุพิศ เกตุ ผู้ใหญ่บ้านหมู่ที่ 7 เดินทางมาดูเหตุการณ์ เปิดเผยว่า กำนันไข่ ผู้ก่อเหตุ ได้เคยมาพูดคุยว่า นางจินดา ได้ยืมเงินไปหลายล้านบาท มาทวงหลายครั้งแต่ไม่เคยได้สักครั้ง จึงเชื่อว่าปมการสังหารน่าจะเป็นเรื่องเงินเรื่องทองอย่างแน่นอน<br/><br/>ด้าน พ.ต.อ.ภคพล ทวิชศรี รอง ผบก.ตร.ชุมพร กล่าวว่า ครอบครัวผู้ตาย ได้ยืมเงิน อดีตกำนันไข่ ไปจำนวน 13 ล้าน ตั้งแต่ ปี 2557 ทางนายสุนันท์ ได้มาทวงถามถึงเรื่องเงินทั้งหมด เพื่อจะขอคืน แต่ทางนางจินดา ก็บ่ายเบี่ยง ผลัดวันประกันพรุ่ง อยู่ร่ำไป และล่าสุดเมื่อสองวันที่ผ่านมา ซึ่งคำให้การตรงกับนายอนนท์ ลูกเขย ว่านายสุนันท์ ได้มาที่บ้านและได้พูดคุยเรื่องเงินอีก และทางนางจินดา ได้นัดว่าวันนี้  จะมีลูกหนี้ จะโอนเงินมาให้ตอนเช้า นายสุนันท์ เลยเดินทางมาติดตาม แต่ถูกปัดขอเลื่อนออกไปอีก จึงใช้อาวุธปืนที่พกมากระหน่ำยิงไม่ยั้ง ส่วนเด็กที่นั่งกินข้าวในบ้าน 3 คน  กำนันไข่สารภาพว่า ตั้งใจจะยิงเพื่อฆ่าปิดปาก ทั้งนี้ ครอบครัวผู้ตายมีอาชีพทำสวนทุเรียน และ สวนกล้วยหอมทอง  ส่วนการกู้ยืมก็เพื่อนำไปไปปล่อยกู้กินดอก แต่ ไม่สามารถเก็บเงินคืนกำนันไข่ได้ จนมีหนี้สินพอกพูนร่วม13 ล้านบาท.<br/> <br/><br/><i>ข่าวที่เกี่ยวข้อง<br/><br/><a href="https://www.dailynews.co.th/crime/740779">อดีตกำนันยิงดับ3ศพเด็กก็ไม่เว้น โมโห5ปีไม่คืนหนี้13ล</a></i></p>
    </article>
  </body>
</html>