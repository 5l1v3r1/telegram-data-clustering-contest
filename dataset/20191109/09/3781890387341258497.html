<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740824"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T09:53:00+00:00"/>
    <meta property="og:title" content="&quot;วิปรบ.&quot;คาดญัตติตั้งกมธ.แก้รธน.ไม่ทันพิจารณาสัปดาห์หน้า"/>
    <meta property="og:description" content="“ชินวรณ์”อัด พท.กล่าวหาเตะถ่วงญัตติแก้รธน. ยันสภาฯพิจารณาตามวาระ เหน็บอยากพิจารณาเร็วก็ควรถอนญัตติผลกระทบ ม.44 "/>
  </head>
  <body>
    <article>
      <h1>"วิปรบ."คาดญัตติตั้งกมธ.แก้รธน.ไม่ทันพิจารณาสัปดาห์หน้า</h1>
      <address>
        <time datetime="2019-11-09T09:53:00+00:00">09 Nov 2019, 09:53</time>
      </address>
      <p>
        <b>“ชินวรณ์”อัด พท.กล่าวหาเตะถ่วงญัตติแก้รธน. ยันสภาฯพิจารณาตามวาระ เหน็บอยากพิจารณาเร็วก็ควรถอนญัตติผลกระทบ ม.44 </b>
      </p>
      <p>เมื่อวันที่ 9 พ.ย.  นายชินวรณ์ บุณยเกียรติ รองหัวหน้าพรรคประชาธิปัตย์ ในฐานะรองประธานคณะกรรมการประสานงานพรรคร่วมรัฐบาล (วิปรัฐบาล) กล่าวถึงกรณีที่พรรคเพื่อไทยระบุว่ามีการเตะถ่วงญัตติการตั้งคณะกรรมาธิการวิสามัญศึกษาแนวทางแก้ไขรัฐธรรมนูญ ทั้งที่เป็นญัตติด่วน แต่อาจต้องไปพิจารณาในปลายเดือน พ.ย.นี้  ว่า  เป็นการพูดแบบไม่มีความรับผิดชอบ เพราการบรรจุระเบียบวาระเป็นไปตามข้อบังคับที่ประธานบรรจุไว้ เมื่อระเบียบวาระ ญัตติด่วนตั้งคณะกรรมาธิการวิสามัญศึกษาปัญหาและแนวทางแก้รับธรรมนูญ เลื่อนมาอยู่ในลำดับที่ 2 ในช่วงสมัยประชุมสภาฯที่ผ่านมา เมื่อเปิดสมัยประชุมมาใหม่ ญัตติดังกล่าวเป็นไปตามวาระ ไม่มีอะไรเปลี่ยนแปลง และการประชุมสภาสัปดาห์แรกที่ประชุมก็ดำเนินการตามระเบียบวาระ พิจารณาเรื่องรับทราบ ซึ่งสมาชิกก็อภิปรายกันมาก ส.ส.ของพรรคเพื่อไทยก็อภิปรายหลายคน ทำให้เวลาหมดไปในช่วงการพิจารณาระเบียบวาระรับทราบ ซึ่งทุกคนก็ทราบดีว่าประธานก็เร่งรัด  การพิจารณาจึงให้สมาชิกอภิปรายคนละ 10 นาทีเพื่อให้เป็นไปตามระเบียบวาระมากที่สุด และวาระญัตติศึกษาแก้รัฐธรรมนูญ ก็เป็นวาระเร่งด่วนถึงอย่างไรก็ต้องได้พิจารณาในสมัยประชุมนี้อยู่แล้ว <br/><br/>นายชินวรณ์ กล่าวอีกว่า ในการประชุมสภาฯ สัปดาห์หน้า ต้องพิจารณาตามระวาระ หากมีวาระเพื่อทราบค้างอยู่ก็ต้องพิจารณา และถ้ามีเรื่องที่คณะกรรมาธิการพิจารณาเสร็จแล้ว ก็ต้องนำมาพิจารณาก่อน ซึ่งเป็นไปตามข้อบังคับที่ต้องพิจารณาและนำข้อเสนอส่งต่อไปยังรัฐบาล  จากนั้นจะเข้าสู่ญัตติด่วนที่ 2 คือการตั้งคณะกรรมาธิการวิสามัญเพื่อศึกษาผลกระทบจากการกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช. ตามมาตรา 44 ซึ่งในญัตติดังกล่าวก็เสนอเข้ามา 6 ญัตติ ก็มีของพรรคเพื่อไทยด้วย ซึ่งจำเห็นว่าไม่มีใครเตะถ่วง ทุกอย่างเป็นไปตามระเบียบวาระ และหากต้องการจะให้พิจารณาญัตติตั้งคณะกรรมาธิการวิสามัญศึกษา แก้รัฐธรรมนูญ ทำไมไม่ถอนญัตติศึกษาผลกระทบตามมาตรา 44 ออกไป อย่างไรก็ตาม หากการอภิปรายในสภาฯเป็นไปด้วยความรวดเร็ว การพิจารณาญัตติศึกษาแก้รัฐธรรมนูญอาจเป็นสัปดาห์หน้าก็ได้ถ้าทุกฝ่ายเร่งงรัดการอภิปราย แต่ถ้าทุกฝ่ายยังอภิปรายกันมากก็ต้องรอไปตามระเบียบวาระ <br/><br/>รองประธานวิปรัฐบาล กล่าวว่า สำหรับการประชุมวิปรัฐบาลจะมีขึ้นในวันที่ 13 พ.ย.นี้ ที่รัฐสภา เพื่อให้แต่ละพรรคมารายงานเรื่องการประชุมวิปรัฐบาลครั้งที่แล้วมอบหมายให้ไปพูดคุยกันในแต่ละพรรค เกี่ยวกับการศึกษาแก้ไขรัฐธรรมนูญที่ยังไม่ตกผลึก รวมถึงข้อเสนอข้อเสนอของพรรคประชาธิปัตย์ที่สนับสนุนนายอภิสิทธิ์ เวชชาชีวะ อดีตนายกฯ และอดีตหัวหน้าพรรคประชาธิปัตย์ เป็นประธานคณะกรรมาธิการวิสามัญศึกษาแก้ไขรัฐธรรมนูญ ว่าแต่ละพรรคคิดเห็นอย่างไร</p>
      <figure>
        <img src="https://www.dailynews.co.th/admin/upload/20191109/news_TxGiuIjhOt172223_533.jpg?v=20191110015?v=4585"/>
      </figure>
      <p>ขณะที่ นายอัครเดช วงษ์พิทักษ์โรจน์ ส.ส.ราชบุรี พรรคประชาธิปัตย์ ในฐานะโฆษกคณะกรรมการประสานงานพรรคร่วมรัฐบาล (วิปรัฐบาล) กล่าวถึงการพิจารณาแต่งตั้งกรรมาธิการ (กมธ.) วิสามัญศึกษาปัญหาและแนวทางการแก้ไขรัฐธรรมนูญ พ.ศ.2562  ว่า  ตามระเบียบวาระขณะนี้ มีรายงานขององค์กรต่างๆตามรัฐธรรมนูญที่สภาฯต้องพิจารณารับทราบ เสนอเข้ามาอีก 7 เรื่อง ซึ่ง 1 ใน 7 นั้น เป็นรายงานประจำปี 2561 ของศาลรัฐธรรมนูญ คาดว่า จะมีสมาชิกลงชื่ออภิปรายจำนวนมาก จึงคาดหมายว่า ญัตติด่วนขอตั้งกมธ.วิสามัญเพื่อศึกษาผลกระทบจากกระทำ ประกาศและคำสั่งของคณะรักษาความสงบแห่งชาติ (คสช.) และการใช้อำนาจของหัวหน้าคสช. ตามมาตรา 44 นั้น อาจไม่ทันพิจารณาในสัปดาห์หน้า อีกทั้งยังมีเรื่องที่เสนอใหม่เป็นรายงานของกมธ.วิสามัญอีก 2 เรื่อง คือ 1.รายงานของคณะกมธ.วิสามัญพิจารณาศึกษาปัญหาราคาพืชผลทางการเกษตรตกต่ำ ที่มีนายวีระกร คำประกอบ ส.ส.นครสวรรค์ พรรคพลังประชารัฐ เป็นประธาน กับ 2.ร่างข้อบังคับว่าด้วยประมวลจริยธรรมสภาผู้แทนราษฎร ที่มีนายวันมูหะมัดนอร์ มะทา ส.ส.บัญชีรายชื่อ พรรคประชาชาติ เป็นประธาน ดังนั้นญัตติการตั้งกมธ.วิสามัญศึกษาแนวทางการแก้ไขรัฐธรรมนูญนั้น คงไม่ทันพิจารณาในสัปดาห์หน้าแน่นอน. <br/><br/> </p>
    </article>
  </body>
</html>