<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/hiszpania-politycy-opozycji-krytykuja-pierwsza-wizyte-krola-na-kubie,984114.html"/>
    <meta property="og:site_name" content="TVN24"/>
    <meta property="article:published_time" content="2019-11-09T09:00:08+00:00"/>
    <meta property="og:title" content="Król Hiszpanii krytykowany za plany wizyty na Kubie"/>
    <meta property="og:description" content="Liderzy centroprawicowej i konserwatywnej hiszpańskiej opozycji parlamentarnej krytykują pierwszą oficjalną wizytę króla Hiszpanii na Kubie. Zaplanowaną na poniedziałek podróż Filipa VI negatywnie ..."/>
  </head>
  <body>
    <article>
      <h1>Król Hiszpanii krytykowany za plany wizyty na Kubie</h1>
      <address><time datetime="2019-11-09T09:00:08+00:00">09 Nov 2019, 09:00</time> by <a rel="author">asty/tr</a></address>
      <slideshow>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/cb5716a0-a527-46e0-844e-4a2738adaa15-480p.mp4"/>
          <figcaption>Politycy opozycji krytykują pierwszą wizytę króla na Kubie</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/4321ac8a-64a0-44de-a3f8-bcebe251f899-480p.mp4"/>
          <figcaption>Casado skrytykował wizytę króla Hiszpanii na Kubie</figcaption>
        </figure>
        <figcaption>Politycy opozycji krytykują pierwszą wizytę króla na Kubie<cite>Foto: Wikimedia (CC BY SA 2.0)/Presidencia de la República Mexicana | Video: Reuters</cite></figcaption>
      </slideshow>
      <h3>Liderzy centroprawicowej i konserwatywnej hiszpańskiej opozycji parlamentarnej krytykują pierwszą oficjalną wizytę króla Hiszpanii na Kubie. Zaplanowaną na poniedziałek podróż Filipa VI negatywnie oceniają też kubańscy przeciwnicy reżimu w Hawanie.</h3>
      <p>Król Filip VI wyruszy w czterodniową podróż na Kubę w towarzystwie królowej Letycji nazajutrz po niedzielnych wyborach parlamentarnych w Hiszpanii. Towarzyszyć mu będzie m.in. hiszpański minister spraw zagranicznych, a zarazem przyszły szef unijnej dyplomacji Josep Borrell.</p>
      <p>Zorganizowaną przez gabinet premiera Pedro Sancheza wizytę monarchy na Kubie skrytykował w piątek lider centroprawicowej Partii Ludowej (PP), największego opozycyjnego ugrupowania w hiszpańskim parlamencie, Pablo Casado, a także przewodniczący konserwatywnego ugrupowania Vox Santiago Abascal.</p>
      <figure>
        <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/bd36a287-4f08-4bd8-b916-a83515c6de17.jpg?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Lider opozycji Pablo Casado skrytykował wizytę króla Hiszpanii na Kubie<cite>Źródło: PAP/ EPA/MANUEL BRUQUE</cite></figcaption>
      </figure>
      <h3>"Przejaw współpracy z dyktaturą"</h3>
      <related>
        <a href="https://www.tvn24.pl/wiadomosci-ze-swiata,2/amerykanska-polityka-wobec-kuby-potepiona-w-onz-28-rok-z-rzedu,983847.html"/>
      </related>
      <p>Lider Vox zarzucił Sanchezowi, że za sprawą wizyty króla w niedemokratycznym kraju, jakim jest Kuba, osłabia wizerunek Hiszpanii na arenie międzynarodowej, a także w oczach opozycji kubańskiej.</p>
      <p>Abascal zaznaczył, że "wysyłanie króla na Kubę przez Sancheza uderza też w wizerunek Hiszpanii" wśród członków NATO. Dodał, że rząd w Madrycie powinien dbać o dobre relacje z krajami wchodzącymi do Sojuszu Północnoatlantyckiego, w szczególności ze Stanami Zjednoczonymi.</p>
      <p>Podróż króla Hiszpanii na Kubę krytykują też dysydenci polityczni z tej wyspy. Twierdzą, że dzięki temu wydarzeniu reżim w Hawanie może próbować uwiarygodnić swój wizerunek w kraju i poza jego granicami.</p>
      <p>W opublikowanym w czwartek manifeście, pod którym podpisało się kilkudziesięciu dysydentów politycznych, podkreślono, że "wysyłanie na Kubę pary królewskiej jest przejawem współpracy rządu Hiszpanii z dyktaturą" w Hawanie.</p>
      <p>Autorzy dokumentu wskazali, że państwowa ranga wizyty pary królewskiej może wywołać u mieszkańców Kuby "błędne przekonanie", że przybyli tam oni z własnej inicjatywy i "nie zostali wysłani przez wpływający na ich zagraniczną agendę rząd".</p>
      <h3>Król chce uczcić rocznicę powstania Hawany</h3>
      <related>
        <a href="https://www.tvn24.pl/wiadomosci-ze-swiata,2/sankcje-usa-wywolaly-kryzys-paliwowy-kierowcy-godzinami-stoja-w-ogromnych-kolejkach,971228.html"/>
      </related>
      <p>Premier Sanchez, który odwiedził Kubę w listopadzie 2018 roku, jako pierwszy od 32 lat szef rządu Hiszpanii, uważa, że wizyta króla służy przede wszystkim uczczeniu przypadającej w 2019 roku 500. rocznicy powstania Hawany.</p>
      <p>W lutym 1959 roku Fidel Castro, który kilka lat wcześniej rozpoczął rewolucję komunistyczną na wyspie, objął stanowisko premiera Kuby. Jego rewolucyjny rząd, który w 1961 roku proklamował socjalistyczny charakter rewolucji kubańskiej, znacjonalizował gospodarkę. Nowe władze w Hawanie zostały szybko uznane przez państwa socjalistyczne, Francję, Wielką Brytanię oraz USA.</p>
      <p>Fidel Castro zrezygnował z funkcji przewodniczącego Rady Ministrów i szefa Rady Państwa w 2008 roku, a trzy lata później z urzędu pierwszego sekretarza Komunistycznej Partii Kuby. Zmarł w 2016 roku.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-ze-swiata,2/14-letnia-nastepczyni-tronu-zadebiutowala-w-katalonii-przywitaly-ja-protesty,982973.html"/>
        <a href="https://www.tvn24.pl/wiadomosci-ze-swiata,2/halasliwy-protest-przeciwko-wizycie-krola-hiszpanii-w-katalonii,982687.html"/>
        <a href="https://www.tvn24.pl/wiadomosci-ze-swiata,2/greta-thunberg-znow-przeplynie-atlantyk-zaplaci-hiszpanski-podatnik,982443.html"/>
        <a href="https://www.tvn24.pl/wiadomosci-ze-swiata,2/14-latka-byla-nieprzytomna-wiec-do-gwaltu-nie-doszlo-drugi-dzien-protestow-w-barcelonie,982502.html"/>
        <a href="https://www.tvn24.pl/wiadomosci-ze-swiata,2/protesty-w-barcelonie-po-wyroku-w-sprawie-wykorzystania-nastolatki-ona-byla-nieprzytomna-wiec-gwaltu-nie-bylo,982316.html"/>
      </related>
    </article>
  </body>
</html>