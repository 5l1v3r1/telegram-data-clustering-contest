<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/kultura/radio-na-odru"/>
    <meta property="og:site_name" content="Primorske novice"/>
    <meta property="article:published_time" content="2019-11-09T09:48:55+00:00"/>
    <meta property="og:title" content="Radio na odru"/>
    <meta property="og:description" content="V ponedeljek ob 20.30 bodo v Kulturnem centru Lojze Bratuž v Gorici premierno uprizorili dramo Saše Pavček Na valovih, ki je julija že doživela dve predpremieri: uprizorili so jo tako na tržaškem gradu sv. Justa kakor pred ljubljanskim Škucem. Koprodukcijo je režiral Alen Jelen."/>
  </head>
  <body>
    <article>
      <h1>Radio na odru</h1>
      <address><time datetime="2019-11-09T09:48:55+00:00">09 Nov 2019, 09:48</time> by <a rel="author">Andraž Gombač</a></address>
      <p>
        <b>V ponedeljek ob 20.30 bodo v Kulturnem centru Lojze Bratuž v Gorici premierno uprizorili dramo Saše Pavček Na valovih, ki je julija že doživela dve predpremieri: uprizorili so jo tako na tržaškem gradu sv. Justa kakor pred ljubljanskim Škucem. Koprodukcijo je režiral Alen Jelen.</b>
      </p>
      <figure>
        <img src="https://static.primorske.si/foto/highres/kultura/719009_258-pavcek1.jpg"/>
        <figcaption>Dramo sta predstavila avtorica Saša Pavček in režiser Alen Jelen.  Foto: Andraž Gombač</figcaption>
      </figure>
      <p><b>GORICA, TRST</b> &gt; <b>Saša Pavček</b>, igralska prvakinja ljubljanske Drame, profesorica na akademiji, predsednica Združenja dramskih umetnikov Slovenije, nosilka Borštnikovega prstana in tudi literarna ustvarjalka, je igro, izvirno naslovljeno <i>Arija</i>, napisala julija 2005 in jo istega leta pri založbi Miš izdala v knjigi <i>Na odru zvečer</i>. Leta 2007 je v uprizoritvi, že takrat v režiji <b>Alena Jelena</b>, posneti v studiu Radia Slovenija, avtorica posodila glas vlogi operne dive MM, medtem ko je radijskega voditelja igral<b> Jaka Lah</b>.</p>
      <p>Radijska igra je prejela nagrado mir in prijateljstvo med narodi pod pokroviteljstvom Unesca na 9. mednarodnem radijskem festivalu v Esfahanu v Iranu. Leta 2008 so jo uprizorili v Hercegnovskem gledališču v Črni gori, leto zatem v manjšem londonskem gledališču Tristan Bathes in leta 2015 še na Mladinskem odru Kranj. V tokratni uprizoritvi, ki jo bodo premierno uprizorili v Gorici ter med 15. in 30. novembrom ponavljali na malem odru tržaškega Slovenskega stalnega gledališča (SSG), igrata nekdanja članica tržaškega ansambla <b>Barbara Cerar</b> in <b>Jurij Drevenšek</b>.</p>
      <h3>Intervjuja jo prekarec</h3>
      <p>“V kratki radijski enodejanki <i>Arija</i> sem prikazala radijski intervju z operno divo. V studiu jo gosti voditelj, za katerega se izkaže, da je preživel balkansko vojno. Med njima pride do konflikta,” je včeraj na srečanju z novinarji v Trstu pripovedovala Saša Pavček. “Pozneje sem se odločila, da besedilo še nekoliko nadgradim. Zanimalo me je, kako iz intervjuja, v katerem se kaže humorna in družbena plat obeh likov, preiti v bolj intimno zgodbo med njima. Ne samo med moškim in žensko, hotela sem, da se pokaže tudi zgodovina njunih odnosov, tako družinskih kakor vsega tistega, kar operno pevko in radijskega voditelja označuje predvsem kot človeka. Napisala sem več različic, eno sem namenila tudi televiziji, kjer pa ni prišlo do realizacije. Spomladi me je presenetilo vabilo iz Trsta. Lotila sem se nove, morda že desete predelave te igre.”</p>
      <p>Zanimalo jo je, kaj vse se je v teh letih spremenilo v družbi in katerih medčloveških odnosov ne more skrhati niti nezadržno minevanje časa. V luči nedavne polemike okrog podelitve Nobelove nagrade za literaturo <b>Petru Handkeju</b> se ji zdi zanimiva tudi tema umetnika v službi politike. V zadnjih letih se je zaostrila tudi problematika prekariata, v katerega sodi radijski voditelj, ki se je avtorici zdaj izkazal za glavno osebo v igri <i>Na valovih</i>.</p>
      <h3>Še zmeraj je aktualna</h3>
      <p><i>Na valovih </i>je še zmeraj zelo aktualna igra, obenem pa polna simbolike, je dodal režiser. Predstavo, ki jo SSG uprizarja v koprodukciji z gledališčem ŠKUC in v sodelovanju s Cankarjevim domom, so na oder pomagali postaviti še dramaturga <b>Barbara Zemljič</b> in <b>Sandi Jesenik</b>, scenograf <b>Davide Cocetta</b>, kostumografinja <b>Tina Kolenik</b>, lektorica <b>Barbara Rogelj</b>, za glasbo je poskrbela <b>Darja Hlavka Godina</b>, na radijskih posnetkih pa se oglasita <b>Jasna Rodošek</b> in <b>Danijel Malalan</b>. Ton in montažo posnetkov so zaupali <b>Sonji Strenar</b>.</p>
      <slideshow>
        <figure>
          <img src="https://static.primorske.si/foto/highres/kultura/719009_img_0818.jpg"/>
          <figcaption>Foto: Andraž Gombač</figcaption>
        </figure>
        <figure>
          <img src="https://static.primorske.si/foto/highres/kultura/719009_img_0836.jpg"/>
          <figcaption>Foto: Andraž Gombač</figcaption>
        </figure>
      </slideshow>
    </article>
  </body>
</html>