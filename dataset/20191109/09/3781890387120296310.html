<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740802"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T09:05:00+00:00"/>
    <meta property="og:title" content="เหยื่อ40รายแจ้งกลับลิขสิทธิ์ ทนายประกบตัวต่อตัวช่วย"/>
    <meta property="og:description" content="ทนายเมืองโคราชรวมใจปักหลักโรงพัก รับเรื่องให้คำปรึกษาเหยื่อลิขสิทธิ์ พบแห่แจ้งความกลับแล้วกว่า 40 ราย พร้อมจัดทนายประกบตัวต่อตัวให้รอบครอบเรื่องให้ปากคำและทำสำนวน"/>
  </head>
  <body>
    <article>
      <h1>เหยื่อ40รายแจ้งกลับลิขสิทธิ์ ทนายประกบตัวต่อตัวช่วย</h1>
      <address>
        <time datetime="2019-11-09T09:05:00+00:00">09 Nov 2019, 09:05</time>
      </address>
      <p>
        <b>ทนายเมืองโคราชรวมใจปักหลักโรงพัก รับเรื่องให้คำปรึกษาเหยื่อลิขสิทธิ์ พบแห่แจ้งความกลับแล้วกว่า 40 ราย พร้อมจัดทนายประกบตัวต่อตัวให้รอบครอบเรื่องให้ปากคำและทำสำนวน</b>
      </p>
      <p>กรณีตัวแทนลิขสิทธิ์ล่อซื้อเด็กหญิงอายุ 15 ปี ให้ทำกระทงลายการ์ตูนดัง และนำตำรวจเข้าจับกุมตัวดำเนินคดีระหว่างที่นำของที่สั่งทำมาส่ง โดยมีการเรียกค่าปรับเป็นเงิน 5 หมื่นบาท ก่อนจะมีการไกลเกลี่ยกันที่ สภ.เมืองนครราชสีมา ตกลงกันเหลือ 5 พันบาท จนเป็นที่วิพากษ์วิจารณ์อย่างกว้างขวางนั้น <br/><br/>คืบหน้าเมื่อวันที่ 9 พ.ย. นายพรเทพ เจริญพงศ์อนันต์ ประธานสภาทนายความจังหวัดนครราชสีมา เปิดเผยว่า ทีมทนายจากสภาทนายความจังหวัดนครราชสีมา และตัวแทนทีมทนายอาสา ได้อยู่ประจำที่ สภ.เมืองนครราชสีมา ทุกวัน เพื่อรอรับเรื่องให้การคำปรึกษาช่วยแนะนำในส่วนของผู้ที่เคยถูกจับลิขสิทธิ์ที่ต้องการแจ้งความกลับ ซึ่งล่าสุดถึงเที่ยงวันที่ 8 พ.ย. พบว่ามีผู้ที่เดินทางเข้ามาเพื่อแจ้งความกลับมีจำนวนทั้งหมดรวม 40 ราย ซึ่งถูกจับละเมิดลิขสิทธิ์แต่ละบริษัทในรูปแบบที่แตกต่างกันไป โดยในส่วนของสภาทนายความ จะได้จัดทนายอาสาให้คำปรึกษาประกบแบบตัวต่อตัว ในแต่ละคดีเพื่อให้มีความรอบครอบในการเข้าให้ปากคำและทำสำนวน หากผู้ที่ถูกจับลิขสิทธิ์ต้องการทนายจากสภาทนายความฯ เราก็พร้อมที่จะดำเนินการให้ ถึงตอนนี้ต้องใช้ทนายอาสาถึง 40 คน เข้าดูแลในคดีดังกล่าว.</p>
    </article>
  </body>
</html>