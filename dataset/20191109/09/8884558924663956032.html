<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/primorska/istra/v-cimosu-spet-vlada-optimizem"/>
    <meta property="og:site_name" content="Primorske novice"/>
    <meta property="article:published_time" content="2019-11-09T09:43:09+00:00"/>
    <meta property="og:title" content="V Cimosu spet vlada optimizem"/>
    <meta property="og:description" content="Koprski Cimos se dve leti po prehodu pod okrilje italijanskega TCH očitno spet postavlja na noge. Čeprav iz družbe ne dajejo informacij javnosti, pa neuradni viri potrjujejo, da družba tako rekoč"/>
  </head>
  <body>
    <article>
      <h1>V Cimosu spet vlada optimizem</h1>
      <address><time datetime="2019-11-09T09:43:09+00:00">09 Nov 2019, 09:43</time> by <a rel="author">STA</a></address>
      <p>
        <b>Koprski Cimos se dve leti po prehodu pod okrilje italijanskega TCH očitno spet postavlja na noge. Čeprav iz družbe ne dajejo informacij javnosti, pa neuradni viri potrjujejo, da družba tako rekoč "cveti". Po naložbah v obrate skupine v Sloveniji in na Hrvaškem tako prihaja do novih zaposlitev v proizvodnih obratih v Senožečah in Mariboru.</b>
      </p>
      <figure>
        <img src="https://static.primorske.si/foto/highres/gnweb/719016_258-cimos.jpg"/>
        <figcaption>Koprski Cimos se dve leti po prehodu pod okrilje italijanskega TCH očitno spet postavlja na noge.  Foto: Zdravko Primožič/FPA</figcaption>
      </figure>
      <p><b>KOPER</b> &gt; Dolgotrajno agonija Cimosa, ki sicer velja za enega pomembnejših proizvajalcev delov za avtomobilsko industrijo, je sredi leta 2017 prekinila družba TCH Cogeme, ki je sicer v lasti italijanskega sklada Palladio Finanziaria. TCH je Cimos sicer kupila za 100.000 evrov, a se obenem obvezala k poplačilo Cimosocih obveznosti do bank. Predsednik uprave TCH Cogeme <b>Gino Berti</b> ob prevzemu Cimosa med drugim napovedal vložitev dodatnih 50 milijonov evrov v treh letih. Tedaj je bilo tudi jasno, da bo potrebna reorganizacija podjetja, vključno z odpuščanji in odprodajami - najbolj razvpit je bil primer hčerinske družbe Cimos Kinematika.</p>
      <h3>Italijanski lastniki ne komunicirajo z mediji</h3>
      <p>Uradnih informacij o novih poslih in investicijah ter razmerah v podjetju je težko dobiti, saj italijanski lastniki praktično ne komunicirajo z mediji. Neuradni viri blizu podjetju pa so potrdili, da se slabše razmere na področju trga turbopolnilnikov - sektor turbo oz. proizvodnje komponent za turbopolnilnike po javno dostopnih podatkih še vedno predstavlja najpomembnejše programsko področje za Cimos - za zdaj vendarle ne poznajo na naročilih in poslovanju Cimosa.</p>
      <p>Družba tako rekoč cveti, italijanski lastniki pa so investirali tako v obrate v Sloveniji kot na Hrvaškem. To se pozna tudi v novih zaposlitvah v obratih v Mariboru in Senožečah. V slednjem je celo več primerov, ko se zdaj vračajo delavci, ki so v najtežjih časih zapustili obrat. V Senožečah je tako trenutno približno 250, v vseh Cimosovih obratih v Sloveniji (poleg Senožeč še v Mariboru in Vuzenici) pa približno 800 delavcev. Tako v slovenskih kot hrvaških obratih naj bi se sicer soočali s težavami z zagotavljanjem specializirane delovne sile.</p>
      <h3>Čisti dobiček znaša 4,6 milijona evrov</h3>
      <p>Zadnji javno dostopni podatki z Ajpesa sicer kažejo, da je skupina skladno z revidiranim poročilom o poslovanju v letu 2018 imela 211,1 milijona evrov prihodkov, od tega 203,9 milijona evrov prihodkov od prodaje. Dobiček pred obrestmi, amortizacijo in davki (EBITDA) je znašal 21,7 milijona evrov, čisti dobiček pa 4,6 milijona evrov.</p>
      <p>Kot še izhaja iz omenjenega poročila, je Cimos v lanskem letu pridobil za 330 milijonov evrov novih poslov, med svojimi uspehi pa so navedli še vključitev štirih novih kupcev na svojo listo kupcev ter investicije v najsodobnejšo opremo.</p>
      <p>Kapital matične družbe je bil konec leta 2018 pozitiven in je znašal 42,5 milijona evrov, kar so v Cimosu pripisali nakupu družbe in injekciji svežega kapitala, medtem ko je kapital skupine dosegel na 50,2 milijona evrov. Tako skupina kot družba Cimos sta še konec leta 2017 izkazovali negativen kapital v višini 49,8 milijona evrov oziroma 22,7 milijona evrov. Finančne obveznosti skupine so se ob tem zmanjšale za 9,7 milijona evrov.</p>
    </article>
  </body>
</html>