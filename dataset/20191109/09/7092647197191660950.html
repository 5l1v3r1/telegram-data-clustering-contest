<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://barghnews.com/fa/news/39633/%D8%B9%D8%AF%D9%85-%D9%BE%D8%A7%DB%8C%D8%A8%D9%86%D8%AF%DB%8C-%D8%B9%D8%B1%D8%A7%D9%82-%D8%AF%D8%B1-%D9%BE%D8%B1%D8%AF%D8%A7%D8%AE%D8%AA-%D8%A8%D9%87-%D9%85%D9%88%D9%82%D8%B9-%D9%85%D8%B7%D8%A7%D9%84%D8%A8%D8%A7%D8%AA-%D8%A8%D8%B1%D9%82%DB%8C-%D8%A7%DB%8C%D8%B1%D8%A7%D9%86"/>
    <meta property="og:site_name" content="پایگاه خبری صنعت برق - برق نیوز BarghNews"/>
    <meta property="article:published_time" content="2019-11-09T09:35:00+00:00"/>
    <meta property="og:title" content="عدم پایبندی عراق در پرداخت به موقع مطالبات برقی ایران"/>
    <meta property="og:description" content="عضو کمیسیون انرژی مجلس با بیان اینکه عدم پایبندی عراق در پرداخت به موقع وجه حاصل از خرید برق به ایران، قطعی موقتی صادرات به این کشور را به دنبال داشته است، گفت: طبق تفاهم‌نامه اخیر عراق باید هر چند ماه یک بار هزینه برق مصرفی را با ایران تسویه کند."/>
  </head>
  <body>
    <article>
      <h1>عدم پایبندی عراق در پرداخت به موقع مطالبات برقی ایران</h1>
      <address><time datetime="2019-11-09T09:35:00+00:00">09 Nov 2019, 09:35</time> by <a rel="author">پایگاه خبری صنعت برق - برق نیوز BarghNews</a></address>
      <p><i>عضو کمیسیون انرژی مجلس با بیان اینکه عدم پایبندی عراق در پرداخت به موقع وجه حاصل از خرید برق به ایران، قطعی موقتی صادرات به این کشور را به دنبال داشته است، گفت: طبق تفاهم‌نامه اخیر عراق باید هر چند ماه یک بار هزینه برق مصرفی را با ایران تسویه کند. </i>به گزارش <a href="http://www.barghnews.com/">برق نیوز</a>، احمد صفری  درخصوص ظرفیت بالای صادرات برق ایران به عراق، گفت: چندین سال است برق مازاد کشور به عراق صادر می‌شود و چند نیروگاه در استان کرمانشاه به‌منظور افزایش تولید و صادرات تاسیس شده است، همچنین کرمانشاه به قطب تولید انرژی کشور تبدیل شده و به همین دلیل به میزان قابل توجهی برق به شهر‌های بصره، اربیل و سلیمانه عراق انتقال یافته است. <br/><b>عدم پایبندی عراق در پرداخت به موقع وجه حاصل از خرید برق به ایران</b><br/><br/>نماینده مردم کرمانشاه در مجلس شورای اسلامی با یادآوری اینکه نیروگاه بیستون کرمانشاه سال گذشته رتبه نخست تولید در کشور را به خود اختصاص داد، خبر داد: وزیر نیرو، استاندار کرمانشاه و وزیر نیروی عراق تفاهم نامه‌ای را هفته‌ی گذشته به منظور افزایش صادرات برق ایران به عراق منعقد کردند، اما طرف عراقی در مواردی همچون -پرداخت به موقع وجه حاصل از خرید برق ایران- پایبند به تعهدات خود نیست.<br/><br/><b>قطع مقطعی صادرات برق به عراق به دلیل عدم تسویه بدهی</b><br/><br/>وی با بیان اینکه به‌دلیل عدم پایبندی عراق به تعهدات خود در برخی مقاطع زمانی صادرات برق به این کشور قطع شده و پس از پرداخت معوقات‌شان دوباره از سر گرفته شده است، افزود: طبق تفاهم‌نامه اخیر عراق باید هر چند ماه یک بار هزینه برق مصرفی را با ایران تسویه کنند.<br/><br/><b>وزارت نیرو در مقابل انعقاد قرارداد با بخش خصوصی مقاومت نکند</b><br/><br/>به زعم صفری، ایران از ظرفیت صادرات برق به عراق به تناسب زیرساخت‌های موجود استفاده مفیدی کرده است، اما وزارت نیرو نباید درمقابل انعقاد قرارداد با بخش خصوصی جهت احداث نیروگاه مقاومت کند.<br/><br/>عضو کمیسیون انرژی مجلس معتقد است اگرچه ایراداتی مانند عدم عملیاتی شدن برخی از تفاهم‌نامه‌های مرتبط با احداث نیروگاه در عراق وجود دارد، اما در کل، ایران از تمام ظرفیت‌های خود با توجه به زیرساخت‌ها برای صادرات برق به عراق استفاده کرده است.    منبع: خانه ملت</p>
    </article>
  </body>
</html>