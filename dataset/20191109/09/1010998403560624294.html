<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://btvnovinite.bg/sport/kobrata-poema-naj-golemija-risk-v-karierata-si.html"/>
    <meta property="og:site_name" content="bTV Новините"/>
    <meta property="article:published_time" content="2019-11-09T09:34:00+00:00"/>
    <meta property="og:title" content="Кобрата поема най-големия риск в кариерата си"/>
    <meta property="og:description" content="Кубрат Пулев излиза срещу Райдъл Букър в 5:00 ч. в неделя сутрин"/>
  </head>
  <body>
    <article>
      <h1>Кобрата поема най-големия риск в кариерата си</h1>
      <h2>Кубрат Пулев излиза срещу Райдъл Букър в 5:00 ч. в неделя сутрин</h2>
      <address>
        <time datetime="2019-11-09T09:34:00+00:00">09 Nov 2019, 09:34</time>
      </address>
      <p>В неделя сутрин Кубрат Пулев ще се качи на ринга в мач срещу американеца Райдъл Букър. Срещата е част от боксова галавечер във Фресно, Калифорния.</p>
      <p>В 10-рундовата битка в тежка категория няма да бъде заложена титла, но Кобрата ще предприеме може би най-големия риск в своята кариера.</p>
      <p>При победа българинът ще запази статута си на задължителен претендент за титлата в тежка категория на Международната боксова федерация (IBF) и ще се доближи до нов мач за световната титла. Той ще спори с победителя от реванша между Анди Руис и Антъни Джошуа, който е на 7 декември в Саудитска Арабия.</p>
      <p>Преди броени дни 38-годишният Пулев получи специална резолюция от Международния боксов съвет. С нея неговото право на официален претендент за пояса се потвърждава и тя му дава гаранция, че шампионът на Международната боксова федерация трябва да се бие с него най-късно до 31 май 2020 г.</p>
      <p>Официалният кантар преди мача във Фресно, Калифорния показа, че Кобрата тежи 112 кг. Това е с килограм по-малко от теглото му преди двубоя срещу Богдан Дину в края на март. Букър тежи точно колкото българина, но и той е по-лек от последния си мач през юни.</p>
      <p>Пулев има 28 мача на профиринга, 27 от тях победи, 1 загуба – от Владимир Кличко в мача за световната титла през ноември 2014 г. в Хамбург. Букър също има 28 професионални битки, 26 успеха и 2 поражения.</p>
    </article>
  </body>
</html>