<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231458/"/>
    <meta property="og:site_name" content="Українська правда"/>
    <meta property="article:published_time" content="2019-11-09T09:00:50+00:00"/>
    <meta property="og:title" content="Понад 57% мешканців ОРДЛО вважають себе громадянами України"/>
    <meta property="og:description" content="57,8% жителів тимчасово непідконтрольних Україні територій Донецької та Луганської областей назвали себе громадянами України. "/>
  </head>
  <body>
    <article>
      <h1>Понад 57% мешканців ОРДЛО вважають себе громадянами України</h1>
      <address>
        <time datetime="2019-11-09T09:00:50+00:00">09 Nov 2019, 09:00</time>
      </address>
      <p>57,8% жителів тимчасово непідконтрольних Україні територій Донецької та Луганської областей назвали себе громадянами України. </p>
      <p><b>Джерело: </b>Результати кількісного дослідження громадської думки на окупованих територіях, проведене з 7 по 31 жовтня компаніэю <b> </b>"Нью імідж маркетинг груп" та оприлюднене у "<a href="https://dt.ua/internal/test-na-sumisnist-329032_.html">Дзеркалі тижня</a>"</p>
      <p><b>Деталі: </b>Разом з тим 41,6% мешканців ОРДЛО мають паспорти ДНР/ЛНР (34,8%) чи Росії (6,8%).  42,9% опитаних ніколи не думали про отримання російського паспорта. </p>
      <p>У поліпшенні своєї економічної ситуації у найближчі 5 років упевнені 34% опитаних, а 35,4% пов'язують такий розвиток подій з інтеграцією в РФ,  3,5% опитаних пов'язали покращення з інтеграцією в Україну.</p>
      <p>9,9% респондентів упевнені, що Україна може допомогти ОРДЛО стабілізувати економічну ситуацію, надавши "ДНР"/"ЛНР" широку автономію. 10,9 % мешканців окупованих територій влаштовує нинішній баланс сил або створення незалежної держави на зразок Осетії чи Абхазії, по суті - заморожений конфлікт.</p>
      <p>"26,8% тих, хто очікує погіршення ситуації, пов'язують цей процес виключно з поверненням в Україну -  неважливо, в якому статусі, все одно погано. Не надихає людей і сценарій самовизначення або замороження конфлікту - 23,1% вважають, що економіка піде вниз із таким розвитком подій. Лише 6,8% жителів не довіряють російському об'єднавчому сценарію", - йдеться у результатах дослідження. </p>
      <p>"<i>Прогнозуючи поліпшення або погіршення економічної ситуації у своєму регіоні відповідно 40,2 і 43,3% жителів ОРДЛО не визначилися або відмовляються відповістити на запитання: з чим або з ким це може бути пов'язано. </i>Люди на роздоріжжі. Вони не розуміють, що відбувається і хто їх насправді може захистити" , - пише ZN. </p>
      <figure>
        <img src="https://img.pravda.com/images/doc/b/5/b5d557d-screenshot-128-original.jpg"/>
      </figure>
      <figure>
        <img src="https://img.pravda.com/images/doc/1/a/1a22c53-screenshot-129-original.jpg"/>
      </figure>
      <p>В ході дослідження було опитано 1606 респондентів, 800 -  у непідконтрольній частині Луганської, 806 - у непідконтрольній частині Донецької областей. Для розрахунків вибірки було використано офіційні статистичні дані 2014 р., скориговані з урахуванням наявних демографічних даних ВПО, які залишили непідконтрольні території. Інтерв'ю face-to-face проводилися в домогосподарствах респондентів за структурованою анкетою. Погрішність результатів не перевищує 3,2%.</p>
      <related>
        <a href="https://www.pravda.com.ua/news/2019/11/7/7231266/"/>
        <a href="https://www.pravda.com.ua/news/2019/11/6/7231165/"/>
        <a href="https://www.pravda.com.ua/articles/2019/11/5/7230993/"/>
      </related>
    </article>
  </body>
</html>