<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620555/%D8%B3%DB%8C%DA%AF%D8%A7%D8%B1-%D8%AE%D8%B7%D8%B1-%D8%A7%D8%A8%D8%AA%D9%84%D8%A7-%D8%A8%D9%87-%D8%A7%D9%81%D8%B3%D8%B1%D8%AF%DA%AF%DB%8C-%D8%B1%D8%A7-%D8%A7%D9%81%D8%B2%D8%A7%DB%8C%D8%B4-%D9%85%DB%8C%E2%80%8C%D8%AF%D9%87%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T09:16:00+00:00"/>
    <meta property="og:title" content="سیگار خطر ابتلا به افسردگی را افزایش می‌دهد"/>
    <meta property="og:description" content="استعمال سیگار خطر ابتلا به بیماری افسردگی را افزایش می‌دهد."/>
  </head>
  <body>
    <article>
      <h1>سیگار خطر ابتلا به افسردگی را افزایش می‌دهد</h1>
      <address>
        <time datetime="2019-11-09T09:16:00+00:00">09 Nov 2019, 09:16</time>
      </address>
      <p>
        <i>استعمال سیگار خطر ابتلا به بیماری افسردگی را افزایش می‌دهد.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>مضرات استعمال سیگار برای سلامتی تنها به بروز بیماری‌های ریوی محدود نمی‌شود. محققان در بررسی‌های خود دریافتند استعمال دخانیات می‌تواند خطر ابتلا به افسردگی و شیزوفرنی را افزایش دهد به همین دلیل است که بر کنار گذاشتن هر چه سریع‌تر مصرف سیگار تاکید دارند.</p>
      <p>تاثیرات مضر استعمال سیگار بر سلامت به اندازه‌ای جدی است که ترک هرچه سریع‌تر آن را ضروری می‌سازد. استعمال سیگار بیشتر سلامتی ریه را تحت تأثیر قرار داده و حتی می‌تواند موجب سرطان شود. مضرات سیگار تنها به مشکلات جسمی محدود نمی‌شود و طبق بررسی‌های جدید در بروز افسردگی و شیزوفرنی نیز نقش دارد.</p>
      <p>محققان دانشگاه بریستول در انگلیس اظهار داشتند: افراد مبتلا به بیماریهای روانی اغلب در اقدامات و برنامه‌ریزی‌های کاهش استعمال سیگار نادیده گرفته می‌شوند؛ اما یافته‌های جدید نشان می‌دهد که ضرورت دارد از شروع استعمال سیگار در این افراد جلوگیری کرده یا آنان به ترک استعمال سیگار تشویق شوند؛ زیرا پیامدهای جدی بر سلامت روان و همچنین سلامت جسم دارد.</p>
      <p>در این بررسی جدید محققان انگلیسی به بررسی اطلاعات ۴۶۲ هزار و ۶۹۰ نفر پرداختند که هشت درصد آنان در حال حاضر مصرف کننده سیگار هستند و ۲۲ درصد دیگر پیش از این استعمال سیگار داشته‌اند.</p>
      <p>محققان در این بررسی روش "تصادفی مندلی" را به کار بردند. در این روش متغیرهای ژنتیکی مرتبط با قرار گرفتن در معرض دود سیگار مورد بررسی قرار گرفت تا در مورد رابطه علت و معلولی آن دو نتیجه گیری بهتری به دست آید.</p>
      <p>به گزارش ان‌دی‌تی‌وی، محققان در بررسی‌های خود مشاهده کردند که سیگار می‌تواند تاثیرات مخربی بر سلامت روان داشته باشد. همچنین شواهدی وجود دارد که نشان می‌دهد سیگار کشیدن نه تنها برای سلامت روان مخرب است بلکه بسیاری از مرگ و میرهای مرتبط با افسردگی، به دلیل استعمال سیگار است.</p>
    </article>
  </body>
</html>