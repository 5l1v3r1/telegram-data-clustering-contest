<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/eveniment/netflix-ar-putea-pierde-10-milioane-de-abonati-anul-viitor-daca-nu-ieftineste-pretul-abonamentelor-18548983"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T09:54:00+00:00"/>
    <meta property="og:title" content="Netflix ar putea pierde 10 milioane de abonaţi anul viitor dacă nu ieftineşte preţul abonamentelor"/>
    <meta property="og:description" content="Potrivit CNBC, odată ce giganţi precum Apple şi Disney îşi deschid propriile platforme de streaming, Netflix ar putea ajunge în situaţia în care trebuie să ieftinească semnificativ preţul abonamentelor pentru a nu-şi pierde poziţia de lider în topul serviciilor de streaming."/>
  </head>
  <body>
    <article>
      <h1>Netflix ar putea pierde 10 milioane de abonaţi anul viitor dacă nu ieftineşte preţul abonamentelor</h1>
      <address><time datetime="2019-11-09T09:54:00+00:00">09 Nov 2019, 09:54</time> by <a rel="author" href="https://www.zf.ro/autor/eduard-ivanovici" target="_blank">Eduard Ivanovici</a></address>
      <p>Potrivit CNBC, odată ce giganţi precum Apple şi Disney îşi deschid propriile platforme de streaming, Netflix ar putea ajunge în situaţia în care trebuie să ieftinească semnificativ preţul abonamentelor pentru a nu-şi pierde poziţia de lider în topul serviciilor de streaming.</p>
      <p>Ultimele două luni i-au lăsat pe investitorii Netflix cu mari semne de întrebare în ceea ce priveşte viitorul companiei. În al treilea trimestru al anului, serviciul de streaming a înregisrat creşteri modeste de abonaţi, iar veniturile la nivel internaţional au fost mult sub aşteptările analiştilor.</p>
      <p>„Netflix ar putea pierde 10 milioane de abonaţi din cei 60 de milioane pe care îi are în Statele Unite, ţinând cont de forma de care a dat dovadă în ultimele luni. Platforma Apple TVĂ, care a fost lansată pe 1 noimebrie, va oferi conţinut gratis ultizatorilor Apple, iar DisneyĂ va oferite titluri originale, atât de la Disney, cât şi de la Marvel, Pixar şi Star Wars. Toate acestea, inclusiv preţul standard de 12.99 dolari pentru un abonament lunar, nu pot reprezenta decât semne de îngrijorare pentru conducerea Netflix”, a declarat Laura Martin, director şi analist la banca de investiţii şi consultanţă Needham &amp; Company.</p>
      <p>În condiţiile de faţă, mai ales dacă economia Statelor Unite continuă să încetinească, abonaţii Netflix se pot pregăti de recesiune. Platforma va pierde în 2020 binecunoscutul sitcom „Friends”, care a fost achiziţionat de HBO Max, în timp ce alt serial popular, „The Office”, va merge în 2021 spre Peacock, o platformă de streaming deţinută de NBC.</p>
      <p>Competiţia nu dă semne că ar înceta în viitorul apropiat, Netflix concurând deja cu Amazon Prime Video, Hulu (deţinut de Disney) şi CBS All Access. Platforma oferă seriale originale de succes ca „The Crown” sau „Stranger Things”, iar în 2021 va adăuga în grilă serialul „Seinfeld”, unul dintre cele mai populare sitcomuri din istoria televiziunii americane.</p>
      <p>Săptămânile trecute, Netflix a lansat filmul „El Camino”, o continuare a serialului „Breaking Bad”, urmând ca ulterior să se lanseze filmul „Marriage Story”, regizat de Noam Baumbach, şi „The Irishman”, regizat de Martin Scorsese, pelicule ce sunt deja vehiculate pentru premiile Oscar.</p>
    </article>
  </body>
</html>