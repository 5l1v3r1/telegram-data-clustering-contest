<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/prokuratura-krimu-peredala-v-sud-oon-dokazi-porushennya-rosijeyu-prav-lyudini-638814.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T04:46:20+00:00"/>
    <meta property="og:title" content="Прокуратура Криму передала в суд ООН докази порушення Росією прав людини"/>
    <meta property="og:description" content="На анексованому півострові зафіксовані факти тортур та вбивств"/>
  </head>
  <body>
    <article>
      <h1>Прокуратура Криму передала в суд ООН докази порушення Росією прав людини</h1>
      <address>
        <time datetime="2019-11-09T04:46:20+00:00">09 Nov 2019, 04:46</time>
      </address>
      <h4>На анексованому півострові зафіксовані факти тортур та вбивств</h4>
      <p>Матеріали із доказами порушення Росією прав людини в анексованому Криму до Міжнародного суду ООН передала прокуратура АР Крим.</p>
      <p>Про це повідомила пресслужба прокуратури.</p>
      <p>Зазначається, що частина матеріалів прокуратури, що підтверджують порушення права громадян в Криму, використовуються в Міжнародному суді правосуддя. Справа стосується, зокрема, протиправної діяльності окупаційної влади РФ, що має місце в АР Крим та м. Севастополі.</p>
      <p>«На окупованому півострові відбуваються умисні вбивства, викрадення, катування, переслідування, сотні незаконних обшуків та затримань українських громадян за расовими, релігійними та політичними ознаками», - зазначили у прес-службі.</p>
      <p>Прокурор Криму Ігор Поночовний зазначив, що незважаючи на відсутність фактичного доступу до окупованої Росією території, українська прокуратура вживає всіх можливих заходів для встановлення обставин вчинення злочинів та причетних осіб.</p>
      <p>«Прокуратура автономії і надалі готова співпрацювати з Міністерство закордонних справ України та іншими центральними органами виконавчої влади для захисту порушених державою-окупантом прав громадян та забезпечення інтересів України усіма можливими законними способами. У тому числі, на міжнародних майданчиках«, - зазначив прокурор.</p>
      <p>Раніше повідомлялося, що Міжнародний суд ООН <a href="https://glavcom.ua/news/sprava-ukrajina-proti-rosiji-sud-u-gaazi-stav-na-bik-kijeva-638739.html">визнав прийнятною скаргу у справі України проти РФ щодо порушення Росією Міжнародної конвенції про боротьбу з фінансуванням тероризму.</a></p>
      <p>Як відомо, суд вперше розглядав Міжнародну конвенцію про боротьбу з фінансуванням тероризму.</p>
      <p>Напередодні  заступник міністра закордонних справ Олена Зеркаль <a href="https://glavcom.ua/news/ukrajina-proti-rosiji-mizhnarodniy-sud-oon-sogodni-ogolosit-rishennya--638558.html">повідомила, що 8 листопада «стане зрозуміло, який саме підхід застосовуватиме Суд до цієї справи».</a></p>
      <p>«Чи буде це винятково формальний підхід, на застосуванні якого наполягає РФ, чи Суд пристане на позицію України та зважатиме на те, що гібридна агресія вимагає гібридної реакції на неї», - зазначила Зеркаль.</p>
      <p>За її словами, це єдиний інструмент, який дозволяє притягнути до відповідальності за фінансування тероризму. </p>
      <p>Нагадаємо, Україна подала позов у 2017 році. Київ вважає, що Росія порушує міжнародну Конвенцію про боротьбу з фінансуванням тероризм, підтримуючи бойовиків на Донбасі, та Конвенцію про ліквідацію всіх форм расової дискримінації через утиски кримських татар та українців в анексованому нею Криму.</p>
    </article>
  </body>
</html>