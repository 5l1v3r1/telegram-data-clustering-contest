<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740766"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T04:51:00+00:00"/>
    <meta property="og:title" content="&quot;สิระ&quot;บุกเกาะช้างแก้ปัญหาที่ดินทำกิน"/>
    <meta property="og:description" content="“สิระ”ลงพื้นที่เกาะช้าง รับฟังปัญหาหน่วยงานรัฐประกาศเขตทับที่ดินทำกินชาวบ้าน"/>
  </head>
  <body>
    <article>
      <h1>"สิระ"บุกเกาะช้างแก้ปัญหาที่ดินทำกิน</h1>
      <address>
        <time datetime="2019-11-09T04:51:00+00:00">09 Nov 2019, 04:51</time>
      </address>
      <p>
        <b>“สิระ”ลงพื้นที่เกาะช้าง รับฟังปัญหาหน่วยงานรัฐประกาศเขตทับที่ดินทำกินชาวบ้าน</b>
      </p>
      <p>เมื่อวันที่ 9 พ.ย.62 ที่ห้องประชุมที่ว่าการอำเภอเกาะช้าง จ.ตราด นายสิระ เจนจาคะส.ส.กทม.พรรคพลังประชารัฐ (พปชร.) ในฐานะรองประธานคณะกรรมาธิการ(กมธ.) การกฏหมาย การยุติธรรม และสิทธิมนุษยชน  สภาผู้แทนราษฎร ได้ลงพื้นที่ เพื่อรับฟังปัญหาความเดือดร้อนของชาวบ้าน สืบเนื่องมาจากผู้นำชุมชนได้มีการยื่นหนังสือร้องเรียนไป โดยเฉพาะเรื่องการประกาศเขตอุทยานฯเมื่อช่วงปี 2525 และประกาศหนังสือสำคัญสำหรับที่หลวง (น.ส.ล.) เมื่อช่วงปี 2538 ทับที่ดินทำกินดั้งเดิมของชาวบ้านเกาะช้าง โดยข้อร้องเรียนของชาวบ้านเกาะช้างดังนี้ 1.ขอให้ชะลอการดำเนินคดีกับชาวบ้านที่อาศัยอยู่ในพื้นที่ข้อพิพาท 2.ผู้ที่ถูกดำเนินคดีและผู้ถูกไล่รื้อ ขอให้ชะลอการรื้อถอน 3.ขอให้กันพื้นที่ทำกินและที่อยู่อาศัยมาก่อนการประกาศ ตามมติ ครม.ลงวันที่  6 ก.ย. 2510 โดยมี นายทศพล สินยบุตร นายอำเภอเกาะช้าง-ผู้แทนจากกองทัพเรือ-สำนักงานที่ดิน จ.ตราด-ธนารักษ์พื้นที่ตราด-นายโสภณ จันเดิม ส.อบจ.ตราด เขตอ.เกาะช้าง  นายวันรุ่ง ขนรกุล กำนัน ต.เกาะช้าง  นายสมคิด สายสังข์ กำนัน ต.เกาะช้างใต้  นายเติมศักดิ์ เสริฐศรี สารวัตรกำนัน ต.เกาะช้างใต้ เข้าร่วมให้ข้อมูล<br/><br/>จากนั้น นายสิระ ได้เดินทางไปที่ศาลาการเปรียญวัดคลองสน หมู่ 3 ต.เกาะช้าง เพี่อพบกับชาวบ้านกว่า 300 คน ซึ่งมาจาก 2 ตำบล 9 หมู่บ้าน ที่ได้มาลงทะเบียน เนื่องจากได้ความเดือดร้อนปัญหาที่ดินทำกิน โดยมี นายโกสิทธิ์ นิลรัตน์ หัวหน้าอุทยานแห่งชาติหมู่เกาะช้างชี้แจง   นายสัญญา เกิดมณี นายกเทศมนตรี ต.เกาะช้าง  นายจักรกฤษณ์   สลักเพชร   นายกอบต.เกาะช้างใต้ ผู้ใหญ่บ้าน เข้าร่วมพูดสะท้อนถึงปัญหาในช่วงที่ผ่านมา โดยชาวบ้านที่มาลงทะเบียนส่วนใหญ่จะอาศัยอยู่มาก่อน การประกาศเขตอุทยานฯ และการประกาศ น.ส.ล.ของกองทัพเรือ ที่ผ่านมาไม่สามารถยื่นออกเอกสารสิทธิ์ได้ เข้าทำประโยชน์ในที่ดินก็เกิดข้อพิพาทกับหน่วยงานรัฐ ถูกจับกุมดำเนินคดีพร้อมกันนี้ นายโสภณ จันเดิม ส.อบจ.ตราด เขต อ.เกาะช้าง ได้เป็นตัวแทนยื่นหนังสือเป็นรายชื่อของชาวบ้านที่ได้รับความเดือดร้อนปัญหาที่ดินทำกิน ซึ่งได้มาลงทะเบียนไว้ที่วัดคลองสนล่าสุด ต่อนายสิระ  รองประธาน กมธ. เพื่อช่วยนำเสนอไปยังผู้มีอำนาจส่วนที่เกี่ยวข้อง <br/><br/>นายโสภณ จันเดิม ส.อบจ.ตราด เขต อ.เกาะช้าง กล่าวว่า ปัญหาความเดือดร้อนของชาวบ้านหลักๆก็คือ การประกาศเขตอุทยานฯและประกาศ น.ส.ล.ของกองทัพเรือ ทับที่ดินทำกินของชาวบ้าน อีกด้าน ชาวบ้านที่มีเอกสาร ภ.บ.ท.5 ครอบครองมาช้านาน รุ่นปู่ย่า  ตา ยาย มีร่องรอยการทำประโยชน์อย่างต่อเนื่อง จะปลูกสร้างอาคารบ้านเรือนในที่ดิน ก็ทำไม่ได้ ส่งผลให้ชาวบ้านจำนวนมาก ได้ถูกหน่วยงานรัฐฟ้องร้องดำเนินคดีและขับไล่ เกิดข้อพิพาทระหว่างชาวบ้าน กับหน่วยงานภาครัฐ ขณะที่การพิสูจน์สิทธิก็ไม่คืบหน้า ในช่วงหลายปีที่ผ่านมา ผู้นำชุมชน-ชาวบ้าน ที่เดือดร้อนได้เดินหน้ายื่นหนังสือร้องขอความเป็นธรรม ไปยังรัฐบาลและหน่วยงานที่เกี่ยวข้องมาอย่างต่อเนื่องแต่ก็ยังไม่ได้รับการแก้ไข การพิสูจน์สิทธิก็ยังไม่คืบหน้า ในฐานะผู้นำก็จะเดินหน้าเรียกร้องขอความเป็นธรรมไปยังรัฐบาล หรือศาลปกครองต่อไป <br/><br/><br/>ด้าน นายจักรกฤษณ์ สลักเพชร นายกอบต.เกาะช้างใต้ กล่าวว่า ปัจจุบันในพื้นที่ต.เกาะช้างใต้ มีชาวบ้านได้รับเดือดร้อนเรื่องที่ดินทำกินที่มีเอกสาร ภ.บ.ท.5 กว่า 1,000 แปลง ที่เห็นชัดเจนในพื้นที่หมู่ 3 ต.เกาะช้างใต้ เมื่อช่วงปี 2525 ได้มีการประกาศเขตอุทยานฯทับที่ดินของโรงเรียนประชุมเมฆอัมพร ทั้งๆที่โรงเรียนก่อสร้างมาตั้งแต่ปี 2517 รวมไปถึงที่ดินทำกินชาวบ้านดั้งเดิม ตั้งแต่รุ่น ปู่ ย่า ตา ยาย กลายเป็นเขตอุทยานฯครอบคลุมครึ่งหมู่บ้าน เมื่อชาวบ้านเข้าไปทำประโยชน์ในที่ดิน ก็จะถูกจับกุมดำเนินคดีจะปลูกสร้างอาคารสถานประกอบการ โรงแรม  รีสอร์ท ก็จะไม่ได้สามารถทำได้ ที่ผ่านมาได้มีการยื่นหนังสือร้องเรียนปัญหาความเดือดร้อนไปยังรัฐบาลหลายยุคหลายสมัยก็ยังไม่ได้รับการแก้ไข.</p>
    </article>
  </body>
</html>