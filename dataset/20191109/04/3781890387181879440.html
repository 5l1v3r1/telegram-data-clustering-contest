<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740758"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T04:41:00+00:00"/>
    <meta property="og:title" content="ฝากขังมารดาของ&quot;แม่มณี&quot; ปัดตอบเจอหน้าลูกสาวในคุก"/>
    <meta property="og:description" content="ตำรวจคุมตัว น.ส.ธวัลรัตน์ ทิพย์ประเวช แม่ของแม่มณี และ น.ส.วิไลวรรณ หงส์ประชาทรัพย์ ผู้ดูแลเพจ 'ฝากยอดต่ออนาคต' หนึ่งในผู้ทำธุรกรรมแชร์ลูกโซ่ 'แม่มณี' ฝากขังศาล โดยน.ส.ธวัลรัตน์ ปฏิเสธไม่ขอตอบคำถาม หากต้องเจอหน้าลูกสาวในเรือนจำ"/>
  </head>
  <body>
    <article>
      <h1>ฝากขังมารดาของ"แม่มณี" ปัดตอบเจอหน้าลูกสาวในคุก</h1>
      <address>
        <time datetime="2019-11-09T04:41:00+00:00">09 Nov 2019, 04:41</time>
      </address>
      <p>
        <b>ตำรวจคุมตัว น.ส.ธวัลรัตน์ ทิพย์ประเวช แม่ของแม่มณี และ น.ส.วิไลวรรณ หงส์ประชาทรัพย์ ผู้ดูแลเพจ "ฝากยอดต่ออนาคต" หนึ่งในผู้ทำธุรกรรมแชร์ลูกโซ่ "แม่มณี" ฝากขังศาล โดยน.ส.ธวัลรัตน์ ปฏิเสธไม่ขอตอบคำถาม หากต้องเจอหน้าลูกสาวในเรือนจำ</b>
      </p>
      <p>กรณีเจ้าหน้าที่ตำรวจจับกุม น.ส.วันทนีย์ ทิพย์ประเวช หรือ เดียร์ หรือ "แม่มณี" แม่ค้าขายตุ๊กตาออนไลน์ ชาวจ.อุดรธานี หลังหลอกผู้เสียหายให้มาร่วมลงทุนเงินออมลักษณะแชร์ลูกโซ่ รวมทั้งจับกุมผู้เกี่ยวข้องโดยล่าสุด คือ น.ส.วิไลวรรณ หงส์ประชาทรัพย์ อายุ 25 ปี แอดมินเพจ "ฝากยอดต่ออนาคต" และเป็นผู้ทำธุรกรรมการเงินให้ น.ส.วันทนีย์  ตามหมายจับศาลจังหวัดอุดรธานี ที่ จ 271/2562 ลงวันที่ 7 พฤศจิกายน 2562 ข้อหา “ร่วมกันฉ้อโกงประชาชน, ร่วมกันกู้ยืมเงินอันเป็นการฉ้อโกงประชาชน” ตามที่เสนอข่าวไปแล้วนั้น<br/><br/>เมื่อวันที่ 9 พ.ย. พนักงานสอบสวนสภ.เมือง จ.อุดรธานี ได้ควบคุมตัว น.ส.ธวัลรัตน์ ทิพย์ประเวช อายุ 48 ปี มารดาของ น.ส.วันทนีย์ และน.ส.วิไลวรรณ หงส์ประชาทรัพย์ ไปฝากขังที่ศาลจังหวัดอุดรธานีเป็นเวลา 12 วันเนื่องจากการสอบสวนยังไม่เสร็จสิ้น ต้องรอสอบปากคำผู้เสียหายและพยานอื่น ๆ โดยศาลสอบถามผู้ต้องหาไม่คัดค้านจึงอนุญาตให้ฝากขังได้ ทั้งนี้ผู้ต้องหาทั้งสองได้ประสานญาติให้ช่วยมาประกันตัวให้ อย่างไรก็ตามผู้สื่อข่าวรายงานว่า ก่อนจะถุกคุมตัวมาฝากขังนั้น ฝ่าย น.ส.ธวัลรัตน์ และน.ส.วิไลวรรณ ต่างรู้สึกเป็นกังวลเล็กน้อยหากไม่ได้รับการประกันตัว ตลอดเวลาที่อยู่ในห้องขังบนโรงพักมีญาติทยอยเข้ามาเยี่ยมเรื่อย ๆ โดยเฉพาะ น.ส.ธวัลรัตน์ มีสีหน้ายิ้มแย้มแจ่มใส ไม่มีอาการเครียดเหมือนเช่นวันก่อน <br/><br/>สำหรับอาการที่วูบเป็นลมนั้น  น.ส.ธวัลรัตน์ เผยว่า เพราะยาตัวเก่าหมดจึงต้องกินยาตัวใหม่ แต่ปรากฏว่าร่างกายปรับไม่ได้เลยวูบขณะถูกจับ ส่วนเมื่อคืนที่ผ่านมานอนหลับดี ส่วนที่ว่าหากไปเจอลูกสาวใน เรือนจำจะบอกกับลูกอะไรยังไงนั้น  น.ส.ธวัลรัตน์ ไม่ขอตอบคำถามดังกล่าว <br/><br/>อย่างไรก็ตามมีแหล่งข่าวแจ้งว่า ก่อนที่น.ส.วันทนีย์ จะถูกจับกุมนั้น ได้วานให้ น.ส.ธวัลรัตน์ ผู้เป็นแม่เปิดตู้เซฟนำเอาเงินสดประมาณกว่า 10 ล้านบาทออกไป ส่วนหนึ่งนำไปเคลียร์กับเท้าแชร์เพื่อนำเงินไปให้ลูกข่าย กันไม่ให้เกิดปัญหา แต่ปรากฏว่าเท้าแชร์บางรายไม่เอาเงินไปให้ตามกำหนด ทำให้เกิดปัญหาเข้าไปอีก ซึ่งล่าสุดนี้มีผู้เสียหายมาร้องทุกข์กับพนักงานสอบสวน สภ.เมืองอุดรธานีทั้งหมด 313 รายแล้ว มูลค่าความเสียหายรวมกว่า 147 ล้านบาท </p>
    </article>
  </body>
</html>