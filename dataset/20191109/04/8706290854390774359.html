<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683164/sok-ston-volo-epicheirise-na-aftoktonisei-brosta-stous-dikastikou"/>
    <meta property="og:site_name" content="enikos.gr"/>
    <meta property="article:published_time" content="2019-11-09T04:39:00+00:00"/>
    <meta property="og:title" content="Σοκ στον Βόλο: Επιχείρησε να αυτοκτονήσει μπροστά στους δικαστικούς επιμελητές που του έκαναν έξωση"/>
    <meta property="og:description" content="Επιχείρησε να αυτοκτονήσει, παρουσία δικαστικών επιμελητών και αστυνομικών, 67χρονος στον Αλμυρό Βόλου, την ώρα της έξωσης από το σπίτι..."/>
  </head>
  <body>
    <article>
      <h1>Σοκ στον Βόλο: Επιχείρησε να αυτοκτονήσει μπροστά στους δικαστικούς επιμελητές που του έκαναν έξωση</h1>
      <address>
        <time datetime="2019-11-09T04:39:00+00:00">09 Nov 2019, 04:39</time>
      </address>
      <p>Επιχείρησε να αυτοκτονήσει, παρουσία δικαστικών επιμελητών και αστυνομικών, 67χρονος στον Αλμυρό Βόλου, την ώρα <a href="http://www.enikos.gr/society/677106/petoun-exo-apo-to-spiti-tis-4meli-monogoneiki-oikogeneia-me-ena-p">της έξωσης</a> από το σπίτι, στο οποίο διέμενε με ενοίκιο. Το αιματηρό επεισόδιο σόκαρε δικαστικούς επιμελητές και αστυνομικούς, που περιμένοντας τον 67χρονο να μαζέψει τα προσωπικά του αντικείμενα τον βρήκαν αιμόφυρτο στην τουαλέτα!</p>
      <p>Η ενέργεια απόγνωσης έγινε το μεσημέρι της Πέμπτης. Δύο δικαστικοί επιμελητές κλήθηκαν να κάνουν έξωση στον 67χρονο σε εκτέλεση απόφασης του Ειρηνοδικείου Αλμυρού, όπου προσέφυγε ο ιδιοκτήτης του σπιτιού. .</p>
      <p>Ο 67χρονος φέρεται να άνοιξε την πόρτα στους επιμελητές σε κατάσταση μέθης. Όταν τού ζήτησαν να πάρει τα προσωπικά του αντικείμενα και να εγκαταλείψει το σπίτι, εκείνος με διάφορους τρόπους καθυστερούσε τη διαδικασία.</p>
      <p>Κάλεσαν την Αστυνομία προκειμένου να συνδράμει. Επί τόπου έσπευσε κλιμάκιο του Α.Τ. Αλμυρού και ο 67χρονος φάνηκε να συμμορφώνεται. Άρχισε να μαζεύει τα προσωπικά του αντικείμενα. Δικαστικοί επιμελητές και αστυνομικοί περίμεναν να ετοιμαστεί, αλλά εκείνος φέρεται να πήρε από την κουζίνα μαχαίρι, κατευθύνθηκε στην αυλή του σπιτιού, όπου βρίσκεται η τουαλέτα, κι έκανε χαρακίρι. Κάρφωσε το μαχαίρι στη δεξιά πλευρά της κοιλιακής του χώρας.</p>
      <p>Η ώρα περνούσε και οι αστυνομικοί άρχισαν να τον αναζητούν. Τον βρήκαν να κείτεται αιμόφυρτος στο πάτωμα της τουαλέτας και προσπάθησαν να σταματήσουν την αιμορραγία.</p>
      <p>Κλήθηκε και έσπευσε επί τόπου ασθενοφόρο, που διακόμισε τον άνδρα με ακατάσχετη αιμορραγία στο Κέντρο Υγείας Αλμυρού. Του παρασχέθηκαν οι πρώτες βοήθειες και στη συνέχεια διακομίστηκε στο Νοσοκομείο Βόλου.</p>
      <p>Το απόγευμα της Πέμπτης υποβλήθηκε σε χειρουργική επέμβαση. Τα τραύματα που κατάφερε στον εαυτό του δεν είναι βαθιά για να πειράξουν κάποιο ζωτικό όργανο, είναι επιφανειακά, έχασε όμως πολύ αίμα και νοσηλεύεται στη Μονάδα Εντατικής Θεραπείας εκτός κινδύνου.</p>
      <p>Πηγή: e-thessalia.gr</p>
      <related>
        <h4>σχετικά άρθρα</h4>
        <a href="http://www.enikos.gr/society/682179/se-krisimi-katastasi-kynigos-pou-travmatistike-sto-kefali-filos-t%0A%20%20%20%20%0A"/>
        <a href="http://www.enikos.gr/society/681832/fotia-se-diamerisma-ilikiomenon-sti-lamia-tous-esosan-oi-geitones%0A%20%20%20%20%0A"/>
        <a href="http://www.enikos.gr/society/681796/sygklonizoun-oi-apokalypseis-gia-ti-gynaika-arachni-me-ta-tria-pr%0A%20%20%20%20%0A"/>
        <a href="http://www.enikos.gr/society/681484/nyfi-apo-ti-larisa-aifnidiase-tous-pantes-molis-akoustike-to-i-de%0A%20%20%20%20%0A"/>
        <a href="http://www.enikos.gr/society/681490/katadikastike-se-15-mines-fylakisi-gia-plimmeli-kathariotita-ton-%0A%20%20%20%20%0A"/>
        <a href="http://www.enikos.gr/society/681229/rimazei-to-spiti-tis-sofias-vempo-sto-volo-photo%0A%20%20%20%20%0A"/>
        <a href="http://www.enikos.gr/society/680664/eleftheros-o-37chronos-pou-richnei-venzini-sta-prosopa-gynaikon%0A%20%20%20%20%0A"/>
        <a href="http://www.enikos.gr/society/680417/sok-sto-volo-astegos-vrethike-nekros-se-pezodromio%0A%20%20%20%20%0A"/>
        <a href="http://www.enikos.gr/society/680357/mia-65chroni-nekri-apo-pyrkagia-se-diamerisma-sti-glyfada-tora%0A%20%20%20%20%0A"/>
      </related>
    </article>
  </body>
</html>