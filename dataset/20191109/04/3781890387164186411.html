<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/politics/740759"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T04:41:00+00:00"/>
    <meta property="og:title" content="&quot;พท.&quot;เล็งส่ง&quot;โภคิน-พงศ์เทพ-ชัยเกษม&quot;ร่วมกมธ.แก้รธน."/>
    <meta property="og:description" content="“ชลน่าน” เผย กมธ.พท.มีทั้งส.ส.และไม่ใช่ ส.ส. ส่ง “โภคิน-พงศ์เทพ-ชัยเกษม” ร่วมกมธ."/>
  </head>
  <body>
    <article>
      <h1>"พท."เล็งส่ง"โภคิน-พงศ์เทพ-ชัยเกษม"ร่วมกมธ.แก้รธน.</h1>
      <address>
        <time datetime="2019-11-09T04:41:00+00:00">09 Nov 2019, 04:41</time>
      </address>
      <p>
        <b>“ชลน่าน” เผย กมธ.พท.มีทั้งส.ส.และไม่ใช่ ส.ส. ส่ง “โภคิน-พงศ์เทพ-ชัยเกษม” ร่วมกมธ.</b>
      </p>
      <p>เมื่อวันที่ 9 พ.ย. นพ.ชลน่าน ศรีแก้ว ส.ส.น่านพรรคเพื่อไทย กล่าวถึงการตั้งกรรมาธิการวิสามันในสภาฯ ว่า กรณีตั้งกรรมาธิการวิสามันตามข้อบังคับการประชุมสภาฯข้อ 92 เขียนไว้ว่าให้ครม.ตั้งกรรมาธิการได้ 1 ใน 4 ของกรรมาธิการทั้งหมด ที่เหลือให้เป็นไปตามสัดส่วนของพรรคการเมืองตามจำนวนสมาชิก ถ้าตั้งกรรมาธิการ 49 มาหาร 4 ครม.จะได้ 12 คน ที่เหลือ 37 เป็นไปตามสัดส่วนพรรคการเมืองเมื่อคำนวณแล้วพรรคฝ่ายค้านจะได้ 19 เสียง ซีกรัฐบาลได้ 18 เสียง ใน 19 เสียง พรรคเพื่อไทยจะได้ประมาณ 10-11 เสียง ซึ่งตอนนี้กำลังพิจารณากันอยู่ จะเป็นทั้งส.ส.และสมาชิกพรรคที่ไม่ได้เป็นส.ส.<br/>ผู้สื่อข่าวรายงานจากพรรคเพื่อไทยว่าสำหรับกรรมาธิการวิสามันศึกษาปัญหาและวิธีการแก้ไขรัฐธรรมนูญของพรรคเพื่อไทย จะเป็นมือกฎหมายที่มีความรู้ความสามารถและทำงานร่วมกับพรรคมานาน รวมถึงส.ส.ที่คอยประสานงานกับพรรคร่วมในสภาฯ อาทิ นายโภคิน พลกุล อดีตประธานสภาฯ นายวัฒนา เมืองสุข อดีตรมว.พาณิชย์ นายพงศ์เทพ เทพกาญจนา อดีตรองนายกฯ นายชัยเกษม นิติสิริ อดีตรมว.ยุติธรรม นายชูศักดิ์ ศิรินิล ประธานคณะทำงานฝ่ายกฎหมาย นายสุทิน คลังแสง ส.ส.มหาสารคราม นพ.ชลน่าน ศรีแก้ว ส.ส.น่าน นายชวลิต วิชยสุทธิ์ ส.ส.นครพนม.</p>
    </article>
  </body>
</html>