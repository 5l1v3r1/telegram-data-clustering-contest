<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/world/geopolitics/impichment-trampa-partneri-dzhuliani-zaklikali-poroshenka-rozsliduvati-spravu-baydena-novini-svitu-50052544.html"/>
    <meta property="og:site_name" content="НВ"/>
    <meta property="article:published_time" content="2019-11-09T04:48:00+00:00"/>
    <meta property="og:title" content="WSJ: Партнери Джуліані закликали Порошенка розслідувати справу Байдена"/>
    <meta property="og:description" content="Двоє соратників адвоката президента США Рудольфа Джуліані ще в лютому просили експрезидента України Петра Порошенка почати розслідування проти Burisma і сина Джо Байдена Хантера."/>
  </head>
  <body>
    <article>
      <h1>WSJ: Партнери Джуліані закликали Порошенка розслідувати справу Байдена</h1>
      <h2>Двоє соратників адвоката президента США Рудольфа Джуліані ще в лютому просили експрезидента України Петра Порошенка почати розслідування проти Burisma і сина Джо Байдена Хантера.</h2>
      <address>
        <time datetime="2019-11-09T04:48:00+00:00">09 Nov 2019, 04:48</time>
      </address>
      <p>Як повідомляє <a href="https://www.wsj.com/articles/giuliani-associates-urged-ukraines-prior-president-to-open-biden-election-probes-11573247707?mod=e2tw">The Wall Street Journal</a> з посиланням на джерела, Лев Парнас і Ігор Фруман провели зустріч з Порошенком наприкінці лютого 2019 року в присутності колишнього генпрокурора Юрія Луценка.</p>
      <p>За інформацією джерел газети, вони наполягали, щоб Порошенко почав розслідування проти сина Джо Байдена Хантера. Натомість йому пообіцяли організувати візит до Білого дому.</p>
      <p>Газета зазначає, що лютневі переговори відбулися після того, як Парнас і Фруман двічі бачилися з Джуліані — наприкінці січня в Нью-Йорку і в середині лютого у Варшаві.</p>
      <p>Бізнесмени-вихідці з СРСР тісно пов’язані з Джуліані, особистим адвокатом Дональда Трампа. Вони довгий час допомагали Джуліані зібрати компромат на політичного опонента Трампа, кандидата в президенти від Демократичної партії Джо Байдена, чий син, Хантер Байден, був членом ради директорів української газової компанії Burisma.</p>
      <p>У 2018 році Фруман і Парнас представили Джуліані декільком нинішнім і колишнім українським топ-прокурорам для обговорення справи сина Джо Байдена.</p>
      <p><a href="https://nv.ua/ukr/world/countries/dzhuliani-pidtverdiv-otrimannya-500-tis-za-robotu-na-ukrajinsko-amerikanskiy-biznesmena-parnasu-50047876.html">Компанія Парнаса виплатила Джуліані</a> $500 тис. «за консультації».</p>
      <p>Нагадаємо, 26 вересня комітет з розвідки Палати представників США <a href="https://nv.ua/ukr/world/geopolitics/skarga-rozvidnika-na-rozmovu-trampa-iz-zelenskim-50044931.html">опублікував скаргу</a> співробітника американської спецслужби на телефонну розмову Дональда Трампа з Володимиром Зеленським.</p>
      <p>Скарга інформатора привела до запуску процедури імпічменту.</p>
      <p>Згідно з розшифровкою розмови, Трамп просив Зеленського відновити розслідування щодо компанії Burisma, з якою пов’язаний син Джо Байдена Хантер. Перед цією розмовою Трамп призупинив виділення військової допомоги Україні.</p>
      <p>Згідно зі свідченнями декількох свідків, Дональд Трамп хотів, щоб Володимир Зеленський <a href="https://nv.ua/ukr/world/geopolitics/impichment-tramp-hotiv-shchob-zelenskiy-zrobiv-zayavu-pro-rozsliduvannya-baydena-ta-klinton-50052306.html">публічно зробив заяву про розслідування справи Burisma.</a></p>
      <p>Трамп наполягає, що розмова з Зеленським була «ідеальною» і що в контактах з українською владою не було quid pro quo (послуга за послугу).</p>
    </article>
  </body>
</html>