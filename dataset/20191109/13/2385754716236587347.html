<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596513/valverde-niotho-oti-i-mpartselona-me-stirizei"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T13:44:00+00:00"/>
    <meta property="og:title" content="Βαλβέρδε: «Νιώθω ότι η Μπαρτσελόνα με στηρίζει»"/>
    <meta property="og:description" content="Ο Ερνέστο Βαλβέρδε υπογράμμισε πως παρά τα όσα ακούγονται, ο ίδιος αισθάνεται πολύ σίγουρος στην Μπαρτσελόνα.   Η μεσοβδόμαδη ισοπαλία με τη Σλάβια..."/>
  </head>
  <body>
    <article>
      <h1>Βαλβέρδε: «Νιώθω ότι η Μπαρτσελόνα με στηρίζει»</h1>
      <address><time datetime="2019-11-09T13:44:00+00:00">09 Nov 2019, 13:44</time> by <a rel="author">Άντρια Χήρα</a></address>
      <p>Ο Ερνέστο Βαλβέρδε υπογράμμισε πως παρά τα όσα ακούγονται, ο ίδιος αισθάνεται πολύ σίγουρος στην Μπαρτσελόνα.<br/> <br/>Η μεσοβδόμαδη ισοπαλία με τη Σλάβια Πράγας ήταν μια ακόμα αφορμή για να ασκηθεί κριτική στο πρόσωπο του Ερνέστο Βαλβέρδε. Οι φήμες για την αντικατάστασή του υπάρχουν στη Βαρκελώνη, ωστόσο ο ίδιος ενόψει του σημερινού αγώνα με τη Θέλτα ξεκαθάρισε πως αισθάνεται την απόλυτη στήριξη από τον σύλλογο.<br/> <br/>«Τις προάλλες έτρωγα με τον πρόεδρο. Το δεδομένο είναι ότι ο σύλλογος πάντα με υποστήριζε και με σεβόταν και έτσι αισθάνομαι και τώρα. Δεν έχω κανένα πρόβλημα με αυτό», ήταν τα λόγια του Βαλβέρδε, ο οποίος απάντησε με ένα «όχι» σχετικά με το αν φοβάται για τη δουλειά του σε περίπτωση που η Μπαρτσελόνα δεν πάρει τη νίκη με τη Θέλτα.<br/> <br/>Στη συνέχεια πρόσθεσε: «Μια εβδομάδα πριν πετάγαμε και κερδίζαμε για επτά σερί ματς. Τώρα δεν έχουμε νικήσει δύο παιχνίδια και αυτό δημιουργεί μια αστάθεια στην ομάδα. Ωστόσο, είμαστε ακόμα στην κορυφή της βαθμολογίας και θέλουμε να μείνουμε εκεί, συνεπώς θα πρέπει οπωσδήποτε να επιστρέψουμε στα νικηφόρα αποτελέσματα. Ξέρουμε τι σημαίνει σε αυτόν τον σύλλογο η ήττα».</p>
    </article>
  </body>
</html>