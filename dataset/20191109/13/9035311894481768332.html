<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/bolivya-da-polisler-devlet-baskan-evo-morales-e-karsi-bayrak-acti"/>
    <meta property="og:site_name" content="euronews"/>
    <meta property="article:published_time" content="2019-11-09T13:15:39+00:00"/>
    <meta property="og:title" content="Bolivya'da polisler Devlet Başkanı Evo Morales'e karşı bayrak açtı"/>
    <meta property="og:description" content="Bolivya'da Evo Morales'in dördüncü dönem devlet başkanlığına seçilmesiyle başlayan yönetim karşıtı gösterilere polisler de katıldı."/>
  </head>
  <body>
    <article>
      <h1>Bolivya'da polisler Devlet Başkanı Evo Morales'e karşı bayrak açtı</h1>
      <address><time datetime="2019-11-09T13:15:39+00:00">09 Nov 2019, 13:15</time> by <a rel="author">Bahtiyar Kucuk</a></address>
      <p>Bolivya'da Evo Morales'in dördüncü dönem devlet başkanlığına seçilmesiyle başlayan yönetim karşıtı gösterilere polisler de katıldı.</p>
      <p>Sucre, Santa Cruz ve Cochabamba kentlerinde bazı polisler Bolivya bayrağıyla muhalif protestoculara destek verdi.</p>
      <p>Bazı bölgeler de güvenlik güçleri eylemcilerin yanında yürüyerek onlarla birlikte Morales karşıtı sloganlar attı.</p>
      <p>Savunma Bakanlığı ise polislerin dağınık şekilde bu eylemlere katıldığını; ancak yaygın bir 'başkaldırma' hareketinin yaşanmadığını kaydetti. Bolivya İçişleri Bakanı Carlos Romero Bonifaz da protestoculara katılan isyancı polislerle diyalog kurmak istediğini açıkladı.</p>
      <p>Amerikan Devletleri Örgütü (OAS) Denetim Heyeti seçimdeki hile iddialarını araştırıyor.</p>
      <figure>
        <img src="https://static.euronews.com/articles/stories/04/28/86/08/606x404_cmsv2_c4d9cec3-64a2-53aa-be6d-ea324949b757-4288608.jpg"/>
        <figcaption>Bolivya'da yönetim karşıtı protestolarReuters</figcaption>
      </figure>
      <h3>Polise karşı askeri güç kullanılmayacak</h3>
      <p>Latin Amerika’daki mevcut liderler arasında en uzun süre görevde kalan solcu devlet başkanı Morales, halkı "darbe girişimi karşısında demokrasiyi barışçıl bir şekilde müdafaaya" çağırdı.</p>
      <p>İçişleri Bakanı Bonifaz, başkent La Paz'da düzenlenen basın toplantısında, polislere karşı askeri güç kullanılmayacağını söyledi.</p>
      <p>Bonifaz, isyancı polislerle, şikayetlerini ve hoşnutsuzluklarını anlamak için diyalog kurmak istediğini kaydetti.</p>
      <ul>
        <li>
          <a href="https://tr.euronews.com/2019/11/06/bolivya-da-secimlerinden-ardindan-guvenlik-gucleri-ile-gostericiler-arasinda-siddetli">Bolivya’da seçimlerinden ardından güvenlik güçleri ile göstericiler arasında şiddetli çatışma</a>
        </li>
        <li>
          <a href="https://tr.euronews.com/2019/11/07/bolivya-da-secim-sonras-protestolar-belediye-baskanina-iskence">Bolivya'da seçim sonrası protestolar: Belediye başkanına işkence</a>
        </li>
      </ul>
      <figure>
        <img src="https://static.euronews.com/articles/stories/04/28/86/08/606x424_cmsv2_629f18de-ed84-5c0f-8eab-684bb2891685-4288608.jpg"/>
        <figcaption>Bolivya'da sağcı muhalif lider Luis Fernando CamachoReuters</figcaption>
      </figure>
      <h3>Camacho, Mesa'ya desteğini çekti</h3>
      <p>Gösterilerin arkasındaki isim olarak gösterilen La Paz'daki sağcı muhalif Santa Cruz Sivil Komitesi Başkanı, sağcı işadamı 40 yaşındaki Luis Fernando Camacho ise seçimleri kaybeden aday Carlos Mesa'ya desteğini çektiğini duyurdu.</p>
      <p>Eski Devlet Başkanı Mesa'yı "şahsi çıkarlar" peşinde koşmakla suçladı. Mesa ise Camacho ile karşı karşıya gelmeyeceğini duyurdu. Seçimlerin yenilenmesi isteğini tekrar eden Mesa, bu adımların hukuki çerçeveye oturtulması için de "Acil Durum Yasası" yazılması çağrısında bulundu.</p>
      <h3>Gösterilerin bilançosu</h3>
      <p>Ülkede La Paz'ın yanı sıra Cochabamba, Sucre, Santa Cruz ve El Alto gibi önemli kentlerdeki protesto ve Morales'e destek gösterileri devam ediyor.</p>
      <p>En şiddetli gösterilere sahne olan Cochabamba kentinde iktidar partisi Sosyalizm Hareketi'ni (MAS) destekleyen Koka Yetiştiricileri Federasyonuna ait bina kundaklandı.</p>
      <p>La Paz ise ilk kez iki grup arasında şiddete dönüşmeyen bir yürüyüş yapıldı.</p>
      <p>Şiddet olaylarında şimdiye kadar 3 kişi hayatını kaybetti, 383 kişi yaralandı. Ülke ekonomisine 200 milyon dolardan fazla maliyete neden olan olaylarda 221 kişi gözaltına alındı.</p>
      <figure>
        <img src="https://static.euronews.com/articles/stories/04/28/86/08/606x470_cmsv2_072b003a-d1ca-5b43-8037-d0d95147d459-4288608.jpg"/>
        <figcaption>Bolivya Devlet Başkanı Evo MoralesReuters</figcaption>
      </figure>
      <h3>Bolivya'da seçim</h3>
      <p>And Dağlarının zirvesindeki 11 milyon nüfuslu Bolivya'da, 20 Ekim'deki seçimleri Devlet Başkanı Morales yüzde 47,8 oyla ilk turda kazanmış, rakibi eski Devlet Başkanı Carlos Mesa ise yüzde 36,51'de kalmıştı.</p>
      <p>Ülkedeki yasalara göre, bir adayın devlet başkanı olabilmesi için geçerli oyların yüzde 50'sini alması veya yüzde 40 oy alarak en yakın rakibine yüzde 10 fark atması gerekiyor. Bu oranlara ulaşılamaması durumunda seçimler, en yüksek oy alan iki adayın yarışacağı ikinci tura kalıyor.</p>
      <p>Ek kaynaklar<b> • Reuters, AA</b></p>
    </article>
  </body>
</html>