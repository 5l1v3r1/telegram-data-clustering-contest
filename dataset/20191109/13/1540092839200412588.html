<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196811/mitsotakis-gia-prosfygiko-tha-einai-i-teleytaia-maziki-metafora-apo-ta-nisia-stin-endoxora"/>
    <meta property="og:site_name" content="CNN.gr"/>
    <meta property="article:published_time" content="2019-11-09T13:50:59+00:00"/>
    <meta property="og:title" content="Μητσοτάκης για προσφυγικό: Θα είναι η τελευταία μαζική μεταφορά από τα νησιά στην ενδοχώρα"/>
    <meta property="og:description" content="Το προσφυγικό / μεταναστευτικό βρέθηκε στο επίκεντρο της άτυπης συνάντησης της Κοινοβουλευτικής Ομάδας της Νέας Δημοκρατίας , με τον πρωθυπουργό να..."/>
  </head>
  <body>
    <article>
      <h1>Μητσοτάκης για προσφυγικό: Θα είναι η τελευταία μαζική μεταφορά από τα νησιά στην ενδοχώρα</h1>
      <h2>Το προσφυγικό / μεταναστευτικό βρέθηκε στο επίκεντρο της άτυπης συνάντησης της Κοινοβουλευτικής Ομάδας της Νέας Δημοκρατίας, με τον πρωθυπουργό να ανακοινώνει τη δημιουργία κλειστών προαναχωρησιακών κέντρων και να αποκαλύπτει πως πρόκειται για την τελευταία μαζική μεταφορά προσφύγων στην ενδοχώρα. </h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 15:50 , 09 November 2019 - 16:12</p>
      <p>Σύμφωνα με <b>κυβερνητικές πηγές</b>, κατά τη διάρκεια της συνάντησης -που ξεκίνησε στις 9:00 π.μ. και ολοκληρώθηκε λίγο μετά τις 13:30- ο κ. <b>Μητσοτάκης</b> αναφέρθηκε και στο <b>μεταναστευτικό /προσφυγικό ζήτημα</b> -όπως άλλωστε είχε γίνει γνωστό τις<b> προηγούμενες ημέρες.</b></p>
      <p>«Πρέπει να είναι <b>σαφές</b> προς όλους, ότι η πολιτική της σημερινής κυβέρνησης είναι διαφορετική. Κληρονομήσαμε ένα πρόβλημα και η Ευρώπη σήμερα, δεν έχει στρατηγική. Εμείς άμεσα, ψηφίσαμε ένα νόμο που αυστηροποιεί το πλαίσιο χορήγησης ασύλου. Έχουμε το <b>νομικό εργαλείο</b> να εφαρμόσουμε την πολιτική μας, το οποίο δεν είχαμε ως τώρα. Μας δίνει το νομικό οπλοστάσιο να κάνει ουσιαστικό διαχωρισμό προσφύγων και οικονομικων μεταναστών» είπε ο κ. Μητσοτάκης.</p>
      <p>Μάλιστα, υπογράμμισε πως αυτή τη στιγμή γίνεται μία μεγάλη προσπάθεια να <b>αποσυμφορηθούν τα νησιά</b> και ξεκαθάρισε πως είναι η τελευταία φορά που γίνεται μαζική μεταφορά από τα νησιά στην ενδοχώρα.</p>
      <p>Ανακοίνωσε δε, πως η κυβέρνηση προχωρά στη <b>λειτουργία κλειστών προαναχωρησιακων κέντρων</b>, με τις σχετικές ανακοινώσεις να αναμένονται το επόμενο διάστημα.</p>
      <p>Ο πρωθυπουργός ξεκαθάρισε πως <b>δεν θα γίνει καμία μετακίνηση</b> <b>χωρίς να έχει γίνει ενημέρωση</b> των δημάρχων και των τοπικών βουλευτών, ενώ πρόσθεσε πως θα γίνουν πολύ πιο αυστηροί οι έλεγχοι στα σύνορα.</p>
      <p>Άλλωστε, όπως είπε, για αυτό τον λόγο έχει προγραμματιστεί να γίνουν άμεσα <b>400 προσλήψεις συνοριοφυλάκων.</b></p>
      <p>«Το μεταναστευτικό είναι ένα από τα προβλήματα που διαχειρίζεται η κυβέρνηση», σημείωσε ο κ. Μητσοτάκης, υπενθυμίζοντας πως η βασική έγνοια των πολιτών είναι η πορεία της οικονομίας.</p>
      <blockquote>«Ασχολούμαστε με τα τρέχοντα και τα μεγάλα, όμως έχουμε υποχρέωση να δούμε και το μέλλον. Στο περιβάλλον πρέπει να καταστήσουμε την παράταξή μας, ως την παράταξη που θα εφαρμόσει στην πράξη την πολιτική της βιώσιμης ανάπτυξης με προστασία του περιβάλλοντος. Αυτός ο χώρος ανήκει σε μας. Έχουμε μια πολιτική που συνδυάζει την προστασία του περιβάλλοντος με την ανάπτυξη», διευκρίνισε επίσης ο πρωθυπουργός.</blockquote>
      <p>«Κάναμε ένα <b>ενδιαφέρον πείραμα</b>, να βρεθούμε πιο χαλαρά, να μιλήσουμε πιο ανοιχτά. Είμαι τυχερός που είμαι Πρόεδρος αυτής της Κοινοβουλευτικής Ομάδας», τόνισε ο Κυριάκος Μητσοτάκης ενώ ευχαριστώντας τα μέλη της Κοινοβουλευτικής Ομάδας και ιδιαίτερα τα νέα στελέχη, τους είπε πως οι πόρτες του γραφείου του είναι πάντα ανοιχτές.</p>
      <p><b>Απευθυνόμενος στους βουλευτές της Περιφέρειας</b> ανέφερε ότι στο επόμενο διάστημα, θα δρομολογηθούν στοχευμένα περιφερειακά αναπτυξιακά έργα.</p>
      <h3>«Ξεπεράσαμε τις προσδοκίες των πολιτών»</h3>
      <p>«Έχουμε ξεπεράσει τις προσδοκίες των πολιτών, δείξαμε ότι είχαμε σχέδιο και ότι είμαστε αποτελεσματικοί»: αυτό τόνισε, σύμφωνα με κυβερνητικές πηγές, ο <a href="https://www.cnn.gr/eidhseis/tag/215/kyriakos-mitsotakis"><b>Κυριάκος Μητσοτάκης</b></a>, κλείνοντας τη συνάντηση. </p>
      <p>Ο πρωθυπουργός <b>ευχαρίστησε τους βουλευτές</b>, που, όπως σημείωσε χαρακτηριστικά, είναι «ο πολιορκητικός κριός που θα υλοποιήσει και θα μεταφέρει στην κοινωνία την κυβερνητική πολιτική».</p>
      <p>«Στις εκλογές φτάσαμε στο 40% δίνοντας <b>έμφαση σε τρία ζητήματα</b>: στη μείωση των φόρων, στις νέες δουλειές και στην αποκατάσταση του αισθήματος ασφάλειας στους πολίτες», είπε ο κ. Μητσοτάκης, και συμπλήρωσε: «Έχουμε ξεπεράσει τις προσδοκίες των πολιτών, έχουμε προωθήσει λύσεις και θα συνεχίσουμε σε αυτούς τους ρυθμούς».</p>
      <p>«Η χώρα βρίσκεται, πια, <b>στο κέντρο του παγκόσμιου επενδυτικού χάρτη.</b> Έχουμε τη δυνατότητα όχι απλά να βγάλουμε τη χώρα από την κρίση, αλλά να αλλάξουμε την Ελλάδα και να καταστήσουμε τη ΝΔ κυρίαρχη πολιτική δύναμη για τα επόμενα χρόνια», επεσήμανε ο Κυριάκος Μητσοτάκης.</p>
      <p>Τόνισε δε πως:</p>
      <blockquote>«Είμαστε για 4 μήνες κυβέρνηση και θα χτίσουμε για 4 χρόνια, εξηγώντας στους πολίτες γιατί είμαστε συνεπείς και γιατί είναι σωστή η πολιτική μας που θα βελτιώσει την καθημερινότητά τους».</blockquote>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196855/mitsotakis-teleionoyme-me-tis-giafkes-ton-mpaxalakidon">Μητσοτάκης: Τελειώνουμε με τις γιάφκες των μπαχαλάκηδων</a>
        </li>
        <li>
          <a href="https://www.cnn.gr/news/politiki/story/196833/masaz-me-xekathara-minymata-apo-ton-mitsotaki-stin-atypi-k-o-tis-nd">«Μασάζ» με ξεκάθαρα μηνύματα από τον Μητσοτάκη στην άτυπη Κ.Ο. της ΝΔ</a>
        </li>
        <li>
          <a href="https://www.cnn.gr/focus/apopseis/story/196802/nd-mparmpekioy-me-mpanon-i-deipno-me-makron">Νέα Δημοκρατία: Μπάρμπεκιου με Μπάνον ή δείπνο με Μακρόν;</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/496/prosfgiko">ΠΡΟΣΦΥΓΙΚΟ</a>
        </li>
        <li>
          <a href="https://www.cnn.gr/eidhseis/tag/24773/prosfygiko-metanasteytiko">ΠΡΟΣΦΥΓΙΚΟ/ΜΕΤΑΝΑΣΤΕΥΤΙΚΟ</a>
        </li>
        <li>
          <a href="https://www.cnn.gr/eidhseis/tag/22330/metafora-prosfygwn">ΜΕΤΑΦΟΡΑ ΠΡΟΣΦΥΓΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/10/196859/snapshot/74936930_429694487737818_454724005992071168_n.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196833/snapshot/19-11-09_0056__DPC1303.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/10/196852/snapshot/2750384.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196826/snapshot/74322774_2537530249666910_8406372272499064832_n.jpg"/>
      </figure>
    </article>
  </body>
</html>