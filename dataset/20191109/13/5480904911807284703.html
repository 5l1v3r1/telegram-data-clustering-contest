<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/nominaci-na-cenu-efa-ziskal-film-natoceny-v-ceske-koprodukci/1819076?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T13:47:00+00:00"/>
    <meta property="og:title" content="Nominaci na cenu EFA získal film natočený v české koprodukci"/>
    <meta property="og:description" content="Sevilla (Španělsko) - Film ruského režiséra Vitalije Manského Svědkové Putinovi, který byl natočen v české koprodukci, byl dnes nominován v kategorii dokumentů na letošní Evropské filmové ceny EFA. Česko je zastoupeno i v kategorii krátkých filmů, do níž byl koncem října nominován snímek Rekonstrukce českých tvůrců Ondřeje Nováka a Jiřího Havlíčka. Evropské filmové ceny, považované za obdobu amerických Oscarů, se budou udílet 7. prosince v Berlíně."/>
  </head>
  <body>
    <article>
      <h1>Nominaci na cenu EFA získal film natočený v české koprodukci</h1>
      <address><time datetime="2019-11-09T13:47:00+00:00">09 Nov 2019, 13:47</time> by <a rel="author" href="http://www.ctk.cz/" target="_blank">ČTK</a></address>
      <p>Sevilla (Španělsko) - Film ruského režiséra Vitalije Manského Svědkové Putinovi, který byl natočen v české koprodukci, byl dnes nominován v kategorii dokumentů na letošní Evropské filmové ceny EFA. Česko je zastoupeno i v kategorii krátkých filmů, do níž byl koncem října nominován snímek Rekonstrukce českých tvůrců Ondřeje Nováka a Jiřího Havlíčka. Evropské filmové ceny, považované za obdobu amerických Oscarů, se budou udílet 7. prosince v Berlíně.</p>
      <p>V kategorii nejlepší evropský film bylo nominováno šest filmů: J'Accuse Romana Polanského, Favoritka Jorgose Lanthimose, Les Misérables Ladje Lya, Narušitel systému Nory Fingscheidtové, Bolest a sláva Pedra Almodóvara a První zrádce Marca Bellocchia. Polanski, Almodóvar, Lathimos a Bellocchio byli také spolu s Céline Sciammaovou (za film Portrét dívky v plamenech) nominováni v kategorii za nejlepší režii.</p>
      <p>Dalšími kategoriemi cen EFA jsou nejlepší herec, herečka, komedie, animovaný snímek, krátkometrážní film, dokument a scénář. Každoročně se také uděluje cena Mezinárodní federace filmových kritiků (FIPRESCI) v kategorii objev roku. Získat ji mohou nadějní mladí režiséři či režisérky za svůj první celovečerní film.</p>
      <p>Snímek Svědkové Putinovi byl nominován mezi pěticí filmů v kategorii dokumentů. Režisér Manskij se jako dvorní prezidentský kameraman dostal do nitra kremelské politiky, a dokument tak přináší svědectví o začátku Putinovy éry.</p>
      <p>Krátký film Rekonstrukce byl už koncem října nominován mezi pěti filmy v kategorii krátkometrážních snímků. Patnáctiminutový film inspirovaný skutečným případem bezdomovce, kterého zavraždili dva mladíci, vznikal nezávisle na státní i soukromé podpoře a už loni byl vybrán do soutěže na mezinárodním filmovém festivalu v Locarnu.</p>
      <p>Evropské filmové ceny jsou považovány za obdobu amerických Oscarů. Loňský 31. ročník opanoval polsko-britsko-francouzský snímek Studená válka. Získal cenu pro film roku, jeho autor Pawel Pawlikowski si převzal ceny pro nejlepšího režiséra a scenáristu, představitelka hlavní role Joanna Kuligová byla vyhlášena nejlepší herečkou.</p>
    </article>
  </body>
</html>