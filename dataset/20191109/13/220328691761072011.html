<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/lifestyle-lyubopitno/poredna-zhena-obvini-roman-polanski-406268.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T13:21:00+00:00"/>
    <meta property="og:title" content="Поредна жена обвини Роман Полански"/>
    <meta property="og:description" content="Валантин Моние твърди,  че режисьорът я изнасилил преди 44 години"/>
  </head>
  <body>
    <article>
      <h1>Поредна жена обвини Роман Полански</h1>
      <address><time datetime="2019-11-09T13:21:00+00:00">09 Nov 2019, 13:21</time> by <a rel="author">Агенция Стандарт, колаж Варайъти</a></address>
      <p>Френската актриса и фотограф Валантин Моние обвини известния режисьор Роман Полански в изнасилване, което по нейните думи е станало преди 44 години, пише вестник "Паризиен". "През 1975-а бях изнасилена от Полански. Нямах никаква връзка с него - нито професионална, нито лична, едва го познавах. Нямаше парти, нямаше алкохол, нито наркотици", пише Моние, която сега е на 62.</p>
      <p>Случката се разиграла по време на ваканцията ѝ в ски курорта Гщаад в Швейцария, където е бил и режисьорът. Нейни приятели я запознали с Полански и на следващия ден, когато се возили заедно в лифта, той проявил интерес към готовността ѝ за физическа близост. Моние, тогава на 18, карала ски заедно с него. Вечерта, след като била на ресторант с Полански, се върнали в наетата от компанията хижа, и той я изнасилил.</p>
      <p>Желанието си да разкаже за случая 44 години по-късно Моние обяснява с новината за излизането на новия филм на режисьора „Офицер и шпионин” за най-известния съдебен процес в историята на Франция срещу капитан Драйфус. Моние искала да припомни тъмните страни на режисьора. Тя обяснява, че не е подала оплакване срещу Полански на следващия ден след изнасилването, защото се е страхувала, че известният режисьор може да я убие, за да не бъде огласен случаят. Тя се е скрила при познат на Полански, който изразил готовност да свидетелства, ако случаят стигне до съд.</p>
      <p>Полански има френско и полско гражданство. Заради повдигнати срещу него през 1977-а  в САЩ обвинения за изнасилване на непълнолетни, 86-годишният режисьор живее във Франция, чиято конституция забранява екстрадиране на собствените ѝ граждани.</p>
    </article>
  </body>
</html>