<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89090"/>
    <meta property="og:site_name" content="Denník politika"/>
    <meta property="article:published_time" content="2019-11-09T13:35:05+00:00"/>
    <meta property="og:title" content="Heger nazval Glváča Kočnerovou spojkou, Blanár žiada zverejniť nahrávku s Matovičom"/>
    <meta property="og:description" content="9.11.2019 (Webnoviny.sk) – Podpredseda strany Smer-SD Juraj Blanár ocenil rozhodnutie Martina Glváča (Smer-SD) odstúpiť z postu podpredsedu parlamentu. Povedal to v diskusnej relácií RTVS Sobotné dialógy. Blanár si myslí, že takýto krok by mali urobiť aj iní, ktorí mali nadštandardné styky s Marianom K."/>
  </head>
  <body>
    <article>
      <h1>Heger nazval Glváča Kočnerovou spojkou, Blanár žiada zverejniť nahrávku s Matovičom</h1>
      <address><time datetime="2019-11-09T13:35:05+00:00">09 Nov 2019, 13:35</time> by <a rel="author">Webnoviny</a></address>
      <p>9.11.2019 (Webnoviny.sk) – Podpredseda strany Smer-SD Juraj Blanár ocenil rozhodnutie Martina Glváča (Smer-SD) odstúpiť z postu podpredsedu parlamentu. Povedal to v diskusnej relácií RTVS Sobotné dialógy. Blanár si myslí, že takýto krok by mali urobiť aj iní, ktorí mali nadštandardné styky s Marianom K.</p>
      <h3>Stretnutie Matoviča a Mariána K.</h3>
      <p>Spomenul predsedu strany Sloboda a Solidarita Richarda Sulíka a lídra hnutia Obyčajní ľudia a nezávislé osobnosti (OĽaNO) Igora Matoviča. Predseda poslaneckého klubu OĽaNO Eduard Heger označil Glváča za spojku Mariana K. Glváč z funkcie odstúpil vo štvrtok 7. novembra.</p>
      <p><i>„Matovič sedel šesť hodín s Marianom K. Tvrdí, že s ním hovoril vo verejnom záujme. Vyzývam ho, aby zverejnil nahrávku,“</i> povedal Blanár. Heger sa Blanára spýta, odkiaľ má informáciu, že s Marianom K. strávil Matovič šesť hodín. <i>„Stretol sa s ním na hodinu. Stretnutie bolo v poriadku,“</i> uviedol Heger.</p>
      <p><i>„Vieme, že vy máte tú nahrávku, tak vás vyzývame, zverejnite ju. Nemáme sa čoho báť. Glváč bol spojka Mariana K. Matovič sa s ním stretol, lebo mu povedal, že má informáciu o trestnom čine, tak si to šiel vypočuť,“</i> dodal poslanec OĽaNO s tým, že politické špičky Smeru sú úzko prepojené na mafiu.</p>
      <h3>Odstúpenie Glváča</h3>
      <p>Blanár je rád, že Marian K. je trestne stíhaný práve za vlády Smeru. Heger mu pripomenul, že Smeru sa rozpadla vláda a na námestia chodili protestovať desaťtisíce ľudí.</p>
      <p>Glváč čelil tlaku na odstúpenie od 21. októbra. V Threeme si údajne s Marianom K. dohadoval biznis s pozemkami na Čiernej Vode a rozoberal, ako sa má rekonštruovať vláda po odchode Roberta Fica z postu premiéra. Ďalšiu údajnú komunikáciu medzi Glváčom a Marianom K. z rokov 2014 až 2016 cez aplikáciu Viber zverejnil Matovič.</p>
      <p>Podpredseda Smeru Juraj Blanár kritizuje, že opoziční poslanci postupným zverejňovaním komunikácie môžu narúšať vyšetrovanie. <i>„Vyzývam ich, aby s tým prestali,“</i> uviedol.</p>
      <p>Viac k témam: <a href="https://www.webnoviny.sk/tag/kocner-komunikacia-threema/"><u>Kočner komunikácia Threema</u></a><br/>Zdroj: Webnoviny.sk – <a href="https://www.webnoviny.sk/heger-nazval-glvaca-kocnerovou-spojkou-blanar-ziada-zverejnit-nahravku-s-matovicom/"><u>Heger nazval Glváča Kočnerovou spojkou, Blanár žiada zverejniť nahrávku s Matovičom</u></a> © SITA Všetky práva vyhradené.</p>
    </article>
  </body>
</html>