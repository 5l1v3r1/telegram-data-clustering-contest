<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/biznes/blgarski-uspekh-na-turistichesko-izlozhenie-v-solun-406269.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T13:22:57+00:00"/>
    <meta property="og:title" content="Български успех на туристическо изложение в Солун"/>
    <meta property="og:description" content="Гръцките изложители признават, че България е „силен туристически  конкурент“"/>
  </head>
  <body>
    <article>
      <h1>Български успех на туристическо изложение в Солун</h1>
      <address><time datetime="2019-11-09T13:22:57+00:00">09 Nov 2019, 13:22</time> by <a rel="author">Редактори</a></address>
      <p>Туристически агенции от цял свят договарят с български фирми пакети за почивка на туристи от различни държави, предаде БНР. На 35-о туристическо изложение „Филоксения“ в Солун България отново е сред най-търсените дестинации в Европа.</p>
      <p>Гръцките изложители признават, че България е „силен туристически  конкурент“ и страната ни предлага богата палитра от възможности.</p>
      <p>Силен интерес проявяват както изложителите от цял свят, така и посетителите на туристическата борса към презентациите на български хотели, екотуризъм, спа туризъм.</p>
      <p>„Дори туристически агенции от Непал са вече в контакт с български туроператори“, коментират изложителите. Представят се също няколко фирми за производство на обзавеждане и оборудване на хотели.</p>
      <p>Над 100 водещи световни туристически агенции участват на изложението. Тази година 615 са изложителите от 22 страни, а посетителите са от 47 страни от цял свят.</p>
      <p>Изложението се провежда в панаирното градче в центъра на Солун. Сред посетителите има много българи, собственици на хотели, ресторанти, които представят възможностите за туризъм у нас.</p>
    </article>
  </body>
</html>