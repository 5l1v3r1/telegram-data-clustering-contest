<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620612/%D8%A2%D9%82%D8%A7%D8%AA%D9%87%D8%B1%D8%A7%D9%86%DB%8C%D8%AF%D8%B1-%D8%BA%D8%B1%D8%A8-%D9%85%D8%B1%D8%AF%D9%85-%D8%B1%D8%A7-%D8%A8%D8%A7-%D8%A2%D8%A8%D9%85%DB%8C%D9%88%D9%87-%D9%88-%D8%B3%D8%A7%D9%86%D8%AF%D9%88%DB%8C%DA%86-%D8%A8%D9%87-%D8%AE%DB%8C%D8%A7%D8%A8%D8%A7%D9%86-%D9%85%DB%8C%E2%80%8C%D8%A2%D9%88%D8%B1%D9%86%D8%AF%D9%81%D8%B1%D9%82-%D8%A8%D8%B1%D8%AE%DB%8C-%D8%A7%D8%B2-%D9%85%D8%B3%D8%A6%D9%88%D9%84%D8%A7%D9%86-%D9%85%D8%A7-%D8%A8%D8%A7-%DA%A9%D9%84%DB%8C%D9%86%D8%AA%D9%88%D9%86-%DA%86%DB%8C%D8%B3%D8%AA-%D9%81%D8%B6%D8%A7%DB%8C-%D9%85%D8%AC%D8%A7%D8%B2%DB%8C-%D8%AF%D8%B3%D8%AA-%D8%B4%D8%A7%D8%B1%D9%84%D8%A7%D8%AA%D8%A7%D9%86%E2%80%8C%D9%87%D8%A7%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T13:31:00+00:00"/>
    <meta property="og:title" content="آقاتهرانی:در غرب مردم را با آبمیوه و ساندویچ به خیابان می‌آورند/فرق برخی از مسئولان ما با کلینتون چیست؟ /فضای مجازی دست شارلاتان‌هاست"/>
    <meta property="og:description" content="دبیرکل جبهه پایداری گفت: انقلاب آبروی امام عصر(عج) است از این رو در زمان انتخابات هرکسی را نه به مجلس بفرستید و نه رئیس جمهور کنید."/>
  </head>
  <body>
    <article>
      <h1>آقاتهرانی:در غرب مردم را با آبمیوه و ساندویچ به خیابان می‌آورند/فرق برخی از مسئولان ما با کلینتون چیست؟ /فضای مجازی دست شارلاتان‌هاست</h1>
      <address>
        <time datetime="2019-11-09T13:31:00+00:00">09 Nov 2019, 13:31</time>
      </address>
      <p>
        <i>دبیرکل جبهه پایداری گفت: انقلاب آبروی امام عصر(عج) است از این رو در زمان انتخابات هرکسی را نه به مجلس بفرستید و نه رئیس جمهور کنید.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>حجت الاسلام مرتضی آقاتهرانی شامگاه گذشته در همایش سیره سرایان و تجلیل از هیئات مذهبی همدان، با بیان اینکه آمریکایی ها بعد از گذشت این همه سال به این نتیجه رسیدند که نمی توانند با تیر، گلوله و جنگ و حتی بمب اتم شیعه، اسلام و حتی ولایت را نابود کنند اما می دانند اگر فکر جوان ما را نابود کنند، پیروز می شوند، بر وجود جوانان در عرصه های مهم سیاسی و اجتماعی تأکید کرد و گفت: مقام معظم رهبری گام دوم انقلاب را صرفا خطاب به جوانان بیان فرموده اند.</p>
      <p>وی با انتقاد از اینکه فضای مجازی جوانان را از بین می برد، تصریح کرد: فضای مجازی در دست یک سری افراد شارلاتان و حقه باز افتاده است و امثال «روح الله زم»ها جوانان ما را مدیریت کرده و در خانه امام حسین(ع) را می بندند. دشمن را کوچک نگیرید، غفلت نورزید و نظام را در هیئت های امام حسین(ع) حفظ کنید، بچه ها و جوانان را به مسجد بکشانید و آینده را به دست آنها بسپارید.</p>
      <p>دبیرکل جبهه پایداری با اشاره به موقعیت استراتژیکی همدان در مسیر کربلا، بیان کرد: همدان به لحاظ جایگاه ویژه و موقعیت خاص خود باید موکب و برنامه خاص برای زائران همیشگی کربلا داشته باشد.</p>
      <p>وی با اشاره به فضائل و صفات امام حسین(ع) اظهار کرد: بزرگترین آیه الهی امام حسین(ع) است و تمام صفات عالیه الهی در ایشان خلاصه می شود به طوریکه ذره ای زشتی و اشتباه در کربلا نمی بینیم و با این الگو و نمونه برخی از مسئولان ما می گویند، چشم ما به کدخداست بنابراین فرق برخی از مسئولان ما با کلینتون چیست؟ آیا فقط صرف نماز خواندن نشان مسلمانی آنان است؟ و این کافی نیست.</p>
      <p>آقاتهرانی ادامه داد: عالی ترین سوره قرآن کریم بقره و عالی ترین آیه آن ذروه است که ذروه به معنی قله است و قله سوره بقره آیه الکرسی بوده و در همین آیه آمده که ولی اهل ایمان الله بوده و کسی که کافر می شود، طاغوت ولی وی خواهد شد که اکنون تنها حاکمیت غیرخدا بر روی زمین مقام معظم رهبری هستند که با ظهور ولی عصر(عج) به ایشان واگذار می شود.</p>
      <p>وی با تأکید بر اینکه آمریکا بزرگترین طاغوت است و تکیه به آن بیهوده است، یادآور شد: آمریکایی ها مادی گرا هستند و هیچ کاری بدون پول انجام نمی دهند و وقتی با جمعیت ۲۵ میلیون نفری که چندین روز در عراق اسکان یافته و پذیرایی شده، مواجهه می شوند که در امنیت کامل به سر می برند، باور این حرکت برای آنان سخت است‌.</p>
      <p>وی در ادامه سخنانش با بیان اینکه افرادی که اختلاس می کنند و در انتخابات ندای تقلب برمی آورند این رفتار آنها نشان از غرب زدگی و دنیاپرستی است، افزود: اینهایی که به آمریکا اعتماد کردند، شش سال معطل آنها شده و آخر سر از آنها ناامید شدند.</p>
      <p>آقاتهرانی در ادامه گفت: در کشورهای غربی برای کشاندن مردن به داخل خیابان ها برای اعتراضات، وعده ساندویچ و آبمیوه داده می شود و آنها گمان می کنند مردم ما نیز به همین بهانه ها در راهپیمایی ها شرکت می کنند در حالیکه اینگونه نیست و مردم ما فقط با یک ندای رهبر به خیابان ها می روند. برخی از افرادی که به واسطه رأی ما بر روی کار می آیند، بعد از دیدن عملکرد آنها معترض هستیم که چرا رهبری آنها را درست نمی کند و یا از روی کار برنمی دارد، درحالیکه رهبری این کار را انجام نمی دهند چرا که انتخاب مردم هستند.</p>
      <p>آقاتهرانی با بیان اینکه انقلاب موجود زنده و ماندنی است و این نهضت دینی است که از هیئت ها خارج شده است، تأکید کرد: هدف اصلی انقلاب ما قرب به خداوند بوده است. نهضت انقلاب و رهبر را محکم نگهدارید.</p>
    </article>
  </body>
</html>