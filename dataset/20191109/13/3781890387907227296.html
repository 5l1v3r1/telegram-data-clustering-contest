<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740839"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T13:25:00+00:00"/>
    <meta property="og:title" content="ผกก.โต้ลวนลามนางงามในผับ ยันอยู่สน.-มีคนแอบอ้าง"/>
    <meta property="og:description" content="ผกก.สน.คลองตัน โต้ “นางงาม น้ำเพชร” กรณีโดนกล่าวหาว่าลวนลามดาราสาวในผับย่านเอกมัย ยืนยันปฏิบัติหน้าที่อยู่โรงพัก เชื่ออาจมีคนแอบอ้าง พร้อมรวบรวมข้อมูลรอให้ผู้เสียหายมาแจ้งความ"/>
  </head>
  <body>
    <article>
      <h1>ผกก.โต้ลวนลามนางงามในผับ ยันอยู่สน.-มีคนแอบอ้าง</h1>
      <address>
        <time datetime="2019-11-09T13:25:00+00:00">09 Nov 2019, 13:25</time>
      </address>
      <p>
        <b>ผกก.สน.คลองตัน โต้ “นางงาม น้ำเพชร” กรณีโดนกล่าวหาว่าลวนลามดาราสาวในผับย่านเอกมัย ยืนยันปฏิบัติหน้าที่อยู่โรงพัก เชื่ออาจมีคนแอบอ้าง พร้อมรวบรวมข้อมูลรอให้ผู้เสียหายมาแจ้งความ</b>
      </p>
      <p>กรณีที่ น้ำเพชร-ฏีญาภาร์ กฤษณสุวรรณ ผู้ชนะเลิศการประกวดมิสเอิร์ธ ไทยแลนด์ 2019 ได้โพสต์เฟซบุ๊ก ช่วงกลางดึกวันที่ 9 พ.ย. ถึงสถานบันเทิงแห่งหนึ่งย่านเอกมัย ระบุข้อความ "มาเที่ยวผับนี้ ผู้หญิงระวังตัวไว้นะคะ นี่โดนลวนลามจับมือแล้วการ์ดบอกว่าปล่อยเค้าไปนะพี่ เค้าเป็นผู้การที่คลองตัน (ขอแก้ไขนะคะน่าจะเป็นผู้กำกับคุมพื้นที่นั่นเป็นลักษณะผู้ชายมีอายุผิวสีนะคะถ้าเผื่อใครเคยเห็น) กลุ่มตำรวจผมไม่รู้จะเคลียยังไง เอ้าสรุปตำรวจลวนลามประชาชนในผับไม่ผิดหรอ? พอไอ้ผู้การห่านั้นจับมือเพชร เพชรก็สะบัดออก ลูกน้องมันบีบมือเพชรอีก แล้วทำไรไม่ได้ด้วยเจริญ" จนเป็นที่วิพากษ์วิจารณ์นั้น<br/><br/>คืบหน้าเมื่อเวลา 18.00 น. วันที่ 9 พ.ย. พ.ต.อ.ปรเมษฐ โพยนอก ผกก.สน.คลองตัน เปิดเผยว่า ขณะนี้ทราบเกี่ยวกับมีการโพสต์ข้อความดังกล่าวแล้ว ซึ่งเมื่อคืนตนปฎิบัติหน้าที่อยู่ สน.คลองตัน ไม่ได้ไปสถานที่ดังกล่าว และผู้โพสต์ยังไม่ได้เข้ามาแจ้งความกับทางโรงพักเพื่อให้ข้อมูล แต่ก็ให้ทางเจ้าหน้าที่เตรียมรวบรวมข้อมูล หากผู้โพสต์มาแจ้งความจะได้ดำเนินการ เบื้องต้นคิดว่าน่าจะเป็นการแอบอ้างมากกว่า.</p>
    </article>
  </body>
</html>