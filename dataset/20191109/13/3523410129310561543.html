<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639007/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%D8%A7%D9%86-%D8%B3%D8%A7%DB%8C%D8%AA%E2%80%8C%D9%87%D8%A7%DB%8C-%D9%81%D8%B1%D9%88%D8%B4-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T13:37:00+00:00"/>
    <meta property="og:title" content="کلاهبرداران سایت‌های فروش اینترنتی دستگیر شدند"/>
    <meta property="og:description" content="سرهنگ حسنوند از دستگیری کلاهبرداران و سارقان شرق پایتخت خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/639007/%DA%A9%D9%84%D8%A7%D9%87%D8%A8%D8%B1%D8%AF%D8%A7%D8%B1%D8%A7%D9%86-%D8%B3%D8%A7%DB%8C%D8%AA%E2%80%8C%D9%87%D8%A7%DB%8C-%D9%81%D8%B1%D9%88%D8%B4-%D8%A7%DB%8C%D9%86%D8%AA%D8%B1%D9%86%D8%AA%DB%8C-%D8%AF%D8%B3%D8%AA%DA%AF%DB%8C%D8%B1-%D8%B4%D8%AF%D9%86%D8%AF">کلاهبرداران سایت‌های فروش اینترنتی دستگیر شدند</a>
      </h1>
      <h2>سرهنگ حسنوند از دستگیری کلاهبرداران و سارقان شرق پایتخت خبر داد.</h2>
      <address><time datetime="2019-11-09T13:37:00+00:00">09 Nov 2019, 13:37</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، سرهنگ عبدالوهاب حسنوند سرکلانتر چهارم پلیس پیشگیری درباره دستگیری سارقان شرق تهران گفت: در شرق تهران، کودکان و نوجوانان ۱۲ تا ۱۵ ساله بدون حضور والدین یا بزرگ تر‌ها در بوستان‌ها یا پارک‌ها در ساعت غیرشلوغ تردد داشته و در غلفت والدین، با افرادی نااهل آشنا شده و به سمت سیگار یا مواد مخدر گُل کشش پیدا کرده بودند.</p>
      <p>وی افزود: دو شرور با شناسایی این کودکان در مناطق نارمک، شمال رسالت و فرجام، در موقعیت مناسب به آن‌ها حمله کرده و با ترساندن با قمه، وسایل ارزشمند آن‌ها مانند تلفن همراه و و جه نقد را به سرقت می‌بردند.</p>
      <p>سرهنگ حسنوند در توصیه‌ای به والدین ادامه داد: کانون اولیه تربیت فرزندان، خانواده است و والدین نباید از تربیت فرزندان غافل شوند و با تنها نذاشتن آنان در برابر خطر‌ها از انحراف فرزندان خود جلوگیری کنند.</p>
      <p>وی افزود: از والدین می‌خواهیم علی الخصوص در ساعات غیر شلوغ، از تنها گذاشتن فرزندانشان در اماکن مختلف خودداری کنند. همچنین توصیه می‌کنیم از در اختیار قراردادن وسایل گران قیمت به کودکانی که به تنهایی از منزل خارج می‌شوند، جلوگیری کنند.</p>
      <p>سرکلانتر چهارم درباره تعداد شاکیان گفت: این دو سارق، ۱۷ تلفن همراه به سرقت برده بودند که شاکیان شناسایی شده و سارقان به مجازات خود می‌رسند.</p>
      <p>
        <b>باند ۷ نفره کلاهبرداری از سایت‌های فروش اینترنتی متلاشی شد</b>
      </p>
      <p>سرهنگ حسنوند گفت: گزارش‌های مردمی بسیاری از مردم منطقه تهرانپارس مبنی از کلاهبرداری از سایت‌های اینترنتی داشتیم.</p>
      <p>وی افزود: در بررسی‌ها مشخص شد شاکیان با قراردادن آگهی فروش در یکی از سایت‌های خرید و فروش اینترنتی در دام کلاهبرداران افتاده اند.</p>
      <p>سرکلانتر چهارم پلیس افزود: عده‌ای با خودروی سرقتی برای خرید اقلام ارزشمندی مانند طلا، لپ تاپ، تلفن همراه و ... برای دیدن این اقلام به عنوان خریدار رفته و سپس با حقه بازی این اموال را از صاحبان به سرقت می‌بردند.</p>
      <p>وی درباره روش‌های سرقت گفت: این کلاهبرداران حرفه ای، در روش اول با جعل درگاه‌های پرداخت بانکی و ایجاد پیامک‌های جعلی، فروشندگان را متقاعد کرده که پول اقلام را برای آن‌ها کارت به کار کرده اند.</p>
      <p>سرهنگ حسنوند ادامه داد: در روش دوم، این افراد به بهانه نداشتن وجه نقد، صاحبان را با خودروی دزدی خود به محلی برده و ادعا می‌کردند که با پول بر می‌گردند. اما در پایان روشن می‌شود این افراد از یک در بهداخل رفته و ازدر دیگری که توسط صاحبان آگهی قابل رویت نبوده، از محل دور شده و اموال را به سرقت می‌برده اند. همچنین خودروی سرقی را در همان محل با صاحبان اقلام، رها می‌کردند.</p>
      <p>سرکلانتر چهارم پلیس گفت: این باند ۷ نفره متشکل از ۲ زن و ۵ مرد متلاشی و در اختیار مراجع قضایی قرار گرفته اند.</p>
      <p>وی در پایان اظهار کرد: پلیس خرید و فروش در سایت‌های اینترنتی را توصیه نمی‌کند و به شهروندان توصیه می‌کنیم تا از دریافت وجه مطمئن نشده اند، اقدامی جهت تحویل کالا انجام ندهند. همچنین باید توجه داشت این افراد، مجوز قانونی ندارند و بدون تاییدیه اقدام به خرید و فروش کالا می‌کنند.</p>
      <p> </p>
      <p>
        <b>ساماندهی وانت بار‌ها در منطقه ۴ و ۸ برای کاهش ترافیک</b>
      </p>
      <p>سرهنگ حسنوند گفت: توقف وانت بار‌ها در دو منطقه که در حوزه استحفاظی این سرکلانتری قرار دارند، باعث ایجاد ترافیک سنگین می‌شدند.</p>
      <p>وی افزود: با دستور فرماندهی انتظامی محترم پایتخت، اجرای طرح ساماندهی در دستور کار قرار گرفت. در بررسی‌های مشخص شد نیرو‌های امدادی همچون اورژانس و آتش نشانی و دستگاه‌های خدمات رسان از ترافیک موجود در مناطق خاک سفید، شمیران نو، نظام آباد، میدان تسلیحات و دماوند شکایت داشته و اعلام کرده بودند که نمی‌توانند به به موقع به محل حادثه برسند.</p>
      <p>سرکلانتر چهارم پلیس ادامه داد: به طوریکه عبور از یک مسیر یک کیلومتری، گاهی حتی تا یک ساعت نیز زمان می‌برد. در بررسی‌های بعدی مشخص شد علت این ترافیک، توقف ۸۰۰ وانت بار‌های فروش میوه و سبزیجات در حاشیه خیابان‌ها است.</p>
      <p>سرهنگ حسنوند اظهار کرد: انتقال این وانت بار‌ها به منطقه‌ای مناسب تر، علاوه بر رفع ترافیک موجود، باعث قطع نشدن درآمد این افراد از فروش محصولات خود شد. به این ترتیب رضایت راننده‌های وانت، شهروندان و نیرو‌های امدادی فراهم شد.</p>
      <p>وی درباره جرائم کشف شده در این طرح ساماندهی افزود: در روند این ساماندهی مشخص شد برخی از این وانت‌ها با ایجاد ۲۵۰ انشعاب غیرقانونی از تیر برق ها، از شرکت برق سرقت می‌کردند که به مراجع قضایی معرفی شدند.</p>
      <p>سرکلانتر چهارم پلیس گفت: فروش مواد مخدر نیز توسط این رانندگان وانت انجام می‌شد که در این راستا ۱۷ منزل فروش مواد مخدر شناسایی و بیش از ۲۵ کیلوگرم انواع مواد مخدر کشف و ضبط شد.</p>
    </article>
  </body>
</html>