<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/sta-dikastiria-o-lazopoylos-syllogos-kinitika-anapiron-ton-kathizoyn-sto-skamni-gia-ithiki-vlavi-kai-prosvoli-prosopikotitas-deite-ti-egine/"/>
    <meta property="og:site_name" content="europost.gr"/>
    <meta property="article:published_time" content="2019-11-09T13:40:32+00:00"/>
    <meta property="og:title" content="Στα δικαστήρια ο Λαζόπουλος: Σύλλογος Κινητικά Αναπήρων τον «καθίζει στο σκαμνί» για ηθική βλάβη και προσβολή προσωπικότητας! Δείτε τι έγινε…"/>
    <meta property="og:description" content="Αποζημίωση ύψους 80.000 ευρώ για ηθική βλάβη και προσβολή προσωπικότητας διεκδικεί από το Λάκη Λαζόπουλο, ο πρόεδρος του Πειραϊκού Συλλόγου Κινητικά Αναπήρων (ΠεΣΚΑ), Β. Δημητριάδης. Αφορμή στάθηκε σχόλιο του παρουσιαστή του «Αλ Τσαντίρι Νιούζ» για τον"/>
  </head>
  <body>
    <article>
      <h1>Στα δικαστήρια ο Λαζόπουλος: Σύλλογος Κινητικά Αναπήρων τον «καθίζει στο σκαμνί» για ηθική βλάβη και προσβολή προσωπικότητας! Δείτε τι έγινε…</h1>
      <address>
        <time datetime="2019-11-09T13:40:32+00:00">09 Nov 2019, 13:40</time>
      </address>
      <p>Αποζημίωση ύψους 80.000 ευρώ για ηθική βλάβη και προσβολή προσωπικότητας διεκδικεί από το Λάκη Λαζόπουλο, ο πρόεδρος του Πειραϊκού Συλλόγου Κινητικά Αναπήρων (ΠεΣΚΑ), Β. Δημητριάδης.</p>
      <p>Αφορμή στάθηκε σχόλιο του παρουσιαστή του «Αλ Τσαντίρι Νιούζ» για τον πρώην υπουργό Οικονομικών της Γερμανίας, Β. Σόιμπλε, και την κινητική του αναπηρία.</p>
      <p>«Ο Σόιμπλε έχει δύο εμμονές όσο και να φανεί σκληρό αυτό που θα πω όταν ένας άνθρωπος είναι καθηλωμένος σε μια καρέκλα σιγά – σιγά, το μυαλό του καθηλώνεται σε μια ιδέα εγώ το λέω παράνοια το λέω παραφροσύνη ποιες είναι οι εμμονές του». Αυτό ακριβώς το σχόλιο του παρουσιαστή και ηθοποιού το Φεβρουάριο του 2016 προκάλεσε την αντίδραση του προέδρου του ΠεΣΚΑ να καταθέσει αγωγή σε βάρος του Λάκη Λαζόπουλου, η οποία έχει προσδιοριστεί να συζητηθεί πρώτη φορά την ερχόμενη εβδομάδα.</p>
      <p>Ήταν η περίοδος που ο Λάκης Λαζόπουλος στρεφόταν συχνά κατά της γερμανικής οικονομικής πολιτικής, η οποία επιβαλλόταν σε βάρος της χώρας μας, ωστόσο η συγκεκριμένη του δήλωση στα πλαίσια της εκπομπής του προκάλεσε σωρεία αντιδράσεων, καθώς κάποιοι θεώρησαν ότι παρουσίασε τους κινητικά ανάπηρους ως έχοντες έμμονες ιδέες, παρανοϊκούς και παράφρονες μειώνοντας και προσβάλλοντας την αξιοπρέπεια τους.</p>
      <p>Στη συνέχεια ακολούθησε η αγωγή του Β. Δημητριάδη, ο οποίος υποστηρίζει ότι οι ισχυρισμοί του παρουσιαστή και σεναριογράφου στιγμάτισε εκ νέου τους κινητικά ανάπηρους, αφού -κατά τον ίδιο- στο στίγμα της σωματικής αναπηρίας προστέθηκε αυτό της ψυχικής νόσου. Ο πρόεδρος του ΠεΣΚΑ υποστηρίζει ότι ο Λ. Λαζόπουλος προχώρησε στο επίμαχο σχόλιο με πρόθεση, αφού ένα άτομο που ασκεί τέτοια κοινωνική επιρροή μέσα από την τηλεόραση, δεν θα μπορούσε να πράξει κάτι τέτοιο από άγνοια. Σύμφωνα με την αγωγή, ένας καλλιτέχνης της εμβέλειάς του, με μακρόχρονη εμπειρία στη σάτιρα και στην υποκριτική, θα μπορούσε να βρει άλλους τρόπους για να ασκήσει κριτική στο Γερμανό υπουργό Οικονομικών, όμως ο Λάκης Λαζόπουλος επέλεξε να χρησιμοποιήσει απόψεις, με μειωτικό και προσβλητικό περιεχόμενο για το σύνολο της ομάδας των κινητικά αναπήρων.</p>
      <p>Πάντως, ο Λάκης Λαζόπουλος έχει δώσει τη δική του απάντηση, όπως μεταδιδόταν το επίδικο διάστημα. Μέσω ηλεκτρονικού μέσου ενημέρωσης είχε αναφέρει: «Είμαι έτοιμος να ζητήσω όχι μία, αλλά χίλιες συγγνώμες, αν θεωρείτε ότι έθιξα εσάς και τα άτομα με κινητικά προβλήματα. Η στάση μου όλα αυτά τα χρόνια, η υποδοχή μου προς τους ανθρώπους αυτούς, τόσο στις εκπομπές μου όσο και σε θέατρα που εργάστηκα, είναι γνωστή σίγουρα και σε εσάς. Η αναφορά μου είχε να κάνει με το συγκεκριμένο πρόσωπο. Δεν μίλησα ούτε γενικά, ούτε αφηρημένα, ούτε σε πληθυντικό αριθμό».</p>
      <p>Πηγή: usay.gr</p>
    </article>
  </body>
</html>