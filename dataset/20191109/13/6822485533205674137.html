<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818085.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T13:03:00+00:00"/>
    <meta property="og:title" content="دژپسند: شرایط اقتصادی رو به بهبود است/ امسال ۲۴.۵ میلیارد دلار صادرات غیرنفتی داشتیم"/>
    <meta property="og:description" content="به گزارش فارس، فرهاد دژپسند وزیر امور اقتصادی کشور در مراسم آئین افتتاح سومین دوره آموزش تسهیل‌گران اقتصادی اجتماعی بنیاد برکت ستاد اجرایی فرمان حضرت امام(ره)، اظهار داشت: بحث‌هایی که این روزها مطرح می‌شود، در خصوص شرایط اقتصادی ایران است. تحریم‌ها در ایران سابقه طولانی دارد، ولی تحریمی که در سال 97 اتفاق افتاد، متمایز با دیگر تحریم‌ها بود و آمریکا تحریم یکجانبه و گسترده و فراگیری علیه جمهوری اسلامی ایران انجام داد و ترامپ درهایت بی‌نزاکتی به دیگر سران کشورها اعلام کرد سه ماه همکاری کنند تا رژیم ایران عوض شود، در صورتی که این اتفاق نیفتاد و ایران ثابت کرد که با اقتدار در مقابل چهار دهه تحریم‌ها ایستاده است. "/>
  </head>
  <body>
    <article>
      <h1>دژپسند: شرایط اقتصادی رو به بهبود است/ امسال ۲۴.۵ میلیارد دلار صادرات غیرنفتی داشتیم</h1>
      <address>
        <time datetime="2019-11-09T13:03:00+00:00">09 Nov 2019, 13:03</time>
      </address>
      <p>وی افزود: امروز متغیرهای کلان اقتصادی می‌گویند کشور روند رو به بهبودی را طی می‌کند، اما هنوز به نقطه مطلوب نرسیده‌ایم و این در شرایطی است که ما تحریم هستیم و حتی نگذاشتند کمک‌های بین المللی بشردوستانه نیز در حوزه سیل‌زدگان به کشور پرداخت شود.</p>
      <p>به گزارش فارس، فرهاد دژپسند وزیر امور اقتصادی کشور در مراسم آئین افتتاح سومین دوره آموزش تسهیل‌گران اقتصادی اجتماعی بنیاد برکت ستاد اجرایی فرمان حضرت امام(ره)، اظهار داشت: بحث‌هایی که این روزها مطرح می‌شود، در خصوص شرایط اقتصادی ایران است. تحریم‌ها در ایران سابقه طولانی دارد، ولی تحریمی که در سال 97 اتفاق افتاد، متمایز با دیگر تحریم‌ها بود و آمریکا تحریم یکجانبه و گسترده و فراگیری علیه جمهوری اسلامی ایران انجام داد و ترامپ درهایت بی‌نزاکتی به دیگر سران کشورها اعلام کرد سه ماه همکاری کنند تا رژیم ایران عوض شود، در صورتی که این اتفاق نیفتاد و ایران ثابت کرد که با اقتدار در مقابل چهار دهه تحریم‌ها ایستاده است. </p>
      <p>وی خاطرنشان کرد: در تحریم سال 97 تمام راه‌های انسداد و دور زدن تحریم‌ها را بسته بودند و به خیال خام خودشان می‌توانستند با این روش رژیم جمهوری اسلامی ایران را تغییر بدهند و در این راستا، اقتصاد و معیشت مردم را هدف قرار داده بودند.</p>
      <p>دژپسند ادامه داد: راه مقابله و شکست اهداف دشمن این است که همان هدفگذاری را بتوانیم هدف بگیریم و آن را برملا کنیم.</p>
      <p>وزیر امور اقتصادی کشور بیان داشت: برای بهبود معیشت مردم چه باید کرد؟ برای کشوری مثل ایران که به بودجه نفتی اکتفا دارد. آیا باید یارانه پرداخت کرد؟ و یا سبد کالا توزیع شود؟ این روش‌ها دیگر منسوخ شده است و باید ما به راه‌حل‌های بنیادی بیندیشیم و توزیع سبد کالا یک راه‌حل سطحی و کوتاه‌مدت است و این روش‌ها جزو روش‌هایی نیست که دشمن را به عقب برگرداند و بنابراین باید به سمت توانمندسازی پیش برویم. </p>
      <p>وی گفت: ما باید ماهی گرفتن را یاد بدهیم و الان یک گام جلوتر هستیم و درست کردن تور ماهی را آموزش می‌دهیم.</p>
      <p>دژپسند خاطرنشان کرد: اولین آموزش این است که فردی که به دنبال توانمندسازی می‌گردد را با داشته‌هایش آشنا کنیم و ما به جای توزیع کالا و پرداخت نقدی که همیشه نیازمند را محتاج دیگران می‌کند و چشم‌هایش به دست دیگران دوخته شده است، باید اعتماد به نفس و قدرت استفاده از داشته‌های خود را به آنها بیاموزیم. </p>
      <p>وزیر امور اقتصادی کشور ادامه داد: برای زندگی بهتر باید توانمندسازی در اولویت قرار بگیرد و به همین دلیل، نهادهای حامی باید به شکل دیگری ورود پیدا کنند و خدمات لازم را ارائه بدهند. </p>
      <p>دژپسند گفت: بنابراین برای توانمندسازی، دیگر نباید بنیاد برکت سبد کالایی درست کند و آن را توزیع کند، البته این سبد کالا برای مسکین‌ها و افرادی که از نظ جسمی وروحی دچار معلولیت هستند اقدام مناسبی است و برای اینکه مقوله فقر و محرومیت را ریشه‌کن کند، باید در خصوص آموزش نیازمندان سرمایه‌گذاری کند و توانمندسازی آنها را محدود به تسهیلات و منابع مالی نکند. </p>
      <p>وی خاطرنشان کرد: با استفاده بهینه از منابع دراختیار، بتوانیم قدرت خلاقیت افراد را زنده کنیم. </p>
      <p>وزیر امور اقتصادی کشور ادامه داد: استفاده بهینه از کالای مصرفی تا نهاده تولید و همینطور آموزش در زمینه‌های مختلف اشتغال، بخش‌هایی از توانمندسازی هستند. </p>
      <p>وی یادآور شد: باید به فردی که دنبال تولید و اشتغالزایی است،‌ مسیر را نشان دهید و منابع مالی براساس مسیری که طی کرده است به آن اختصاص یابد. </p>
      <p>دژپسند خاطرنشان کرد: راهی که ترامپ و امثال ترامپ را سرجایشان می‌نشاند این است که مردم و محرومین را توانمند کنید و در ابتدا زیرساخت‌های لازم باید درست شود.</p>
      <p>وزیر امور اقتصادی کشور یادآور شد: برای اینکه زیرساخت‌ها درست شود، باید اقداماتی صورت بگیرد که یکی از آنها تشکیل شهرک‌های صنعتی است و قطعا توانمندساز کردن اهالی روستا از مهاجرت آنها به شهرها جلوگیری می‌کند و باعث مهاجرت بالعکس نیز می‌شود. </p>
      <p>وی  خاطرنشان کرد: کاری که امروز بنیاد برکت و تسهیل‌گران اقتصادی و اجتماعی انجام می‌دهد، قطعا توجیه اقتصادی و اجتماعی دارد و می‌تواند بسیار مؤثر باشد. </p>
      <p>دژپسند با طرح پرسشی مبنی بر اینکه چرا تحریم‌ها شکست خورد، گفت: ذره به ذره و وجب به وجب سرزمین ما می‌تواند گنج باشد و از آن در حوزه‌های گردشگری، کشاورزی و... استفاده کرد. </p>
      <p>وی خاطرنشان کرد: اگر ما بتوانیم از چیزی که داریم به درستی استفاده کنیم، می‌توانیم صادرکننده هم باشیم، نه اینکه فقط واردکننده باشیم. </p>
      <p>وزیر امور اقتصادی کشور ادامه داد: با استفاده از کشت گلخانه‌ای، مصرف آب را به یک‌دهم کاهش می‌دهیم و این یعنی در مصرف آب صرفه‌جویی می‌شود و عملکرد در هکتار را 3 تا 4 برابر می‌کنیم و تحریم‌ها موضوعیت پیدا نمی‌کند و حتی به کشور ما نیازمند می‌شود. </p>
      <p>وی افزود: امروز متغیرهای کلان اقتصادی می‌گویند کشور روند رو به بهبودی را طی می‌کند، اما هنوز به نقطه مطلوب نرسیده‌ایم و این در شرایطی است که ما تحریم هستیم و حتی نگذاشتند کمک‌های بین المللی بشردوستانه نیز در حوزه سیل‌زدگان به کشور پرداخت شود.</p>
      <p>دژپسند خاطرنشان کرد: در هفت ماهه امسال 24.5 میلیارد دلار صادرات غیرنفتی داشته‌ایم و واردات کالاهای اساسی 23 درصد رشد داشته است. </p>
      <p>وزیر امور اقتصادی کشور خاطرنشان کرد: در این مدت 840 هزار اشتغال خالص ایجاد شده که محصول کار همین دستگاه‌ها و مردم است. </p>
      <p>وی خاطرنشان کرد:‌سرمایه‌گذاری در هفت ماهه امسال نسبت به هفت ماهه گذشته 20 درصد رشد داشته است و تولید ناخالص غیرنفتی نیز 4 دهم درصد رشد داشته است. </p>
      <p>وزیر امور اقتصادی کشور گفت: هدفی که دشمنان گذاشته بودند که رژیم را تغییر دهند، برعکس شده است و همه ما با توجه به اینکه در هفته وحدت قرار داریم، با هر توانی که داریم باید برای اعتلای نظام و اقتصاد ایران تلاش کنیم، چرا که توانمندی‌های ما بالا است و هر فرد در کشور ما یک موشک قاره‌پیماست. </p>
      <p>دژپسند گفت: توانمندی‌های اقتصادی روزنه‌های امید دشمن را مسدود می‌کند و از سال 90 تاکنون ما فقط 2 سال رشد سرمایه‌گذاری مثبت داشته‌ایم. </p>
      <p>وزیر امور اقتصادی کشور ادامه داد: برای رشد سرمایه‌گذاری و اقتصاد پایدار، راهی به جز سرمایه‌گذاری و تولید نداریم و سرمایه‌گذاری را نیز باید تنوع ببخشیم. </p>
      <p>وی خاطرنشان کرد: در بخش نفت، سهمی از اشتغال نداریم و تنها نیم درصد نفت در اشتغال سهم دارد.</p>
    </article>
  </body>
</html>