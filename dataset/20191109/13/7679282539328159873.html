<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-wasim-rizvi-said-ayodhya-decision-is-win-of-shia-waqf-board-2840378.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T13:20:26+00:00"/>
    <meta property="og:title" content="वसीम रिजवी बोले- अयोध्या का फैसला शिया वक्फ बोर्ड की जीत"/>
    <meta property="og:description" content="उत्तर प्रदेश शिया वक्फ बोर्ड के अध्यक्ष वसीम रिजवी ने शनिवार को अयोध्या मामले में उच्चतम न्यायालय के फैसले का स्वागत करते हुए कहा कि अदालत द्वारा विवादित जमीन पर अपना दावा खारिज होने का उन्हें कोई..."/>
  </head>
  <body>
    <article>
      <h1>वसीम रिजवी बोले- अयोध्या का फैसला शिया वक्फ बोर्ड की जीत</h1>
      <address><time datetime="2019-11-09T13:20:26+00:00">09 Nov 2019, 13:20</time> by <a rel="author">एजेंसी,नई दिल्ली</a></address>
      <p>उत्तर प्रदेश शिया वक्फ बोर्ड के अध्यक्ष वसीम रिजवी ने शनिवार को अयोध्या मामले में उच्चतम न्यायालय के फैसले का स्वागत करते हुए कहा कि अदालत द्वारा विवादित जमीन पर अपना दावा खारिज होने का उन्हें कोई मलाल नहीं है। रिजवी ने यहां एक बयान में कहा कि उच्चतम न्यायालय ने अयोध्या में राम मंदिर के निर्माण का रास्ता साफ कर दिया है। यह उन लोगों की जीत है जिन्होंने भगवान राम का मंदिर बनाने के लिये कानूनी लड़ाई लड़ी।</p>
      <p>उन्होंने कहा कि विवादित स्थल पर शिया वक्फ बोर्ड का दावा खारिज होना कोई बड़ी बात नहीं है। बोर्ड ने उच्चतम न्यायालय में यही कहा था कि अयोध्या में राम मंदिर बनना चाहिये। न्यायालय का यह निर्णय शिया वक्फ बोर्ड की जीत है। हम इसके लिये पूरे देश को बधाई देते हैं।</p>
      <p>70 साल पुरानी अयोध्या भूमि विवाद पर आज सुप्रीम कोर्ट ने ऐतिहासिक फैसला सुनाया है जिसमें विवादित जमीन राम मंदिर के लिए दी जाएगी जबकि मुस्लिम समुदाय को अन्य स्थान पर मस्जिद निर्माण के लिए 5 एकड़ जमीन दी जाएगी। संविधान पीठ ने अपने 1045 पन्नों के फैसले में कहा कि नयी मस्जिद का निर्माण प्रमुख स्थल पर किया जाना चाहिए। साथ ही उस स्थान पर मंदिर निर्माण के लिये तीन महीने के भीतर एक ट्रस्ट गठित किया जाना चाहिए जिसके प्रति हिन्दुओं की यह आस्था है कि भगवान राम का जन्म यहीं हुआ था।</p>
    </article>
  </body>
</html>