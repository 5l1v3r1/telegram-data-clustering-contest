<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/Bylgaria/Bil-Geits-obyasni-zashto-Android-bie-Microsoft-na-mobilniya-pazar-912454"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T13:41:00+00:00"/>
    <meta property="og:title" content="Бил Гейтс обясни защо Android бие Microsoft на мобилния пазар"/>
    <meta property="og:description" content="Операционната система на Google – Android, е най-широко използваният софтуер за смартфони в света дн..."/>
  </head>
  <body>
    <article>
      <h1>Бил Гейтс обясни защо Android бие Microsoft на мобилния пазар</h1>
      <address>
        <time datetime="2019-11-09T13:41:00+00:00">09 Nov 2019, 13:41</time>
      </address>
      <p>Операционната система на Google – Android, е най-широко използваният софтуер за смартфони в света днес, но основателят на Microsoft Бил Гейтс смята, че това нямаше да е така, ако неговата компания не бе ударена от мащабно антитръстово дело в края на 90-те години на миналия век. </p>
      <p>Лошо стеклите се обстоятелствата за софтуерния гигант са му попречили да е по-фокусиран върху създаването на собствената операционна система. Ако не са били те, "вместо да използвате Android днес, щяхте да използвате Windows Mobile", изтъкна Гейтс по време на конференцията DealBook на New York Times в Ню Йорк тази седмица, цитиран от Business Insider. </p>
      <p>"О, ние бяхме толкова близо!“, възкликна Бил Гейтс, обвинявайки разсейването покрай историческото дело. По думите му изоставането на Microsoft е било само от три месеца. </p>
      <p>Милиардерът визира съдебното дело на американското правителство срещу Microsoft, което стартира през 1998 г. и приключи през 2001 г. със световно споразумение, задължаващо гиганта да предоставя информация, полезна на други компании в разработването на конкурентни програмни продукти, съвместими с Windows. Искът бе заведен въз основа на твърдения за незаконен монопол и съответно несправедливо предимство на операционната система Windows PC. По онова време Microsoft доминира пазара на софтуер, съобщава "Economic"</p>
      <p>Въпреки закъснялата стъпка, Microsoft все пак създаде своя мобилна операционна система (Windows Mobile), както и серия от смартфони. Това се случи, след като придоби бизнеса за телефони на Nokia в опит да тръгне по утъпкан път на пазара. Сформираното през 2014 г. дъщерно дружество преустанови дейност в края на 2017 г</p>
    </article>
  </body>
</html>