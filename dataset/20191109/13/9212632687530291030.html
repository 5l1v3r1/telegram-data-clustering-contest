<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515524/guru-hamil-ditikam-suami"/>
    <meta property="og:site_name" content="HM Online"/>
    <meta property="article:published_time" content="2019-11-09T13:14:34+00:00"/>
    <meta property="og:title" content="Guru hamil ditikam suami"/>
    <meta property="og:description" content="GURU yang hamil 37 minggu cedera selepas ditikam suaminya di Putrajaya, semalam."/>
  </head>
  <body>
    <article>
      <h1>Guru hamil ditikam suami</h1>
      <address><time datetime="2019-11-09T13:14:34+00:00">09 Nov 2019, 13:14</time> by <a rel="author">Irwan Shafrizan Ismail</a></address>
      <p>GURU yang hamil 37 minggu cedera selepas ditikam suaminya di Putrajaya, semalam.</p>
      <p>Dalam kejadian 9.50 pagi itu, mangsa berusia 35 tahun terpaksa memandu kenderaannya sendiri dari rumahnya di Presint 9 di sini dalam keadaan cedera bagi mendapat rawatan di Hospital Putrajaya.</p>
      <p>Ketua Polis Daerah Putrajaya, Asisten Komisioner Rosly Hassan berkata, mangsa mengalami pendarahan luka hirisan di jari kiri, lengan kanan, dua kesan hirisan di perut dan luka di belakang kanan badan.</p>
      <p>Beliau berkata, mangsa turut mengadu sakit di bahagian perut dan bimbang akan keadaan kandungannya sebelum dirujuk ke Jabatan Obstetric dan Ginekologi serta Ortopedik untuk rawatan lanjut.</p>
      <p>“Mangsa berjaya melahirkan bayi lelakinya menerusi pembedanan. Keadaan mangsa dan anaknya stabil,” katanya ketika dihubungi hari ini.</p>
      <p>Rosly berkata, suami mangsa berusia 39 tahun yang bekerja sebagai jurutera ditahan di kediamannya, semalam.</p>
      <p>“Polis turut merampas barang kes iaitu pisau yang dipercayai digunakan untuk mencederakan mangsa. Siasatan awal turut mendapati suspek tiada rekod jenayah.</p>
      <p>“Suspek direman sehingga Jumaat ini bagi siasatan lanjut dilakukan mengikut Seksyen 326 Kanun Keseksaan,” katanya.</p>
      <related>
        <h4>Berita Berkaitan</h4>
        <a href="https://www.hmetro.com.my/node/215985"/>
        <a href="https://www.hmetro.com.my/node/71032"/>
        <a href="https://www.hmetro.com.my/mutakhir/2019/11/515534/bayi-guru-ditikam-selamat-dilahirkan-metrotv"/>
        <a href="https://www.hmetro.com.my/mutakhir/2018/05/338850/kawat-berduri-dibuka"/>
        <a href="https://www.hmetro.com.my/utama/2019/07/480352/syahadah-buat-anakku-metrotv"/>
        <a href="https://www.hmetro.com.my/node/107029"/>
        <a href="https://www.hmetro.com.my/node/94003"/>
        <a href="https://www.hmetro.com.my/node/103877"/>
      </related>
    </article>
  </body>
</html>