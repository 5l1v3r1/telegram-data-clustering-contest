<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620615/%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%AA%D8%A7-%D8%A8%D8%B1%D8%AF%D8%A7%D8%B4%D8%AA%D9%87-%D8%B4%D8%AF%D9%86-%D8%AA%D8%AD%D8%B1%DB%8C%D9%85%E2%80%8C%D9%87%D8%A7-%D8%A7%D8%AF%D8%A7%D9%85%D9%87-%D8%AF%D8%A7%D8%B1%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T13:44:00+00:00"/>
    <meta property="og:title" content="کاهش تعهدات برجامی تا برداشته شدن تحریم‌ها ادامه دارد"/>
    <meta property="og:description" content="نماینده مردم فریدن و چادگان در مجلس شورای اسلامی گفت: اینکه آمریکا و اروپا می‌خواهند ایران را پای میز محاکمه ببرند بدون اینکه تحریم‌ها را بردارند در چنین وضعیتی مذاکره به معنای تسلیم است."/>
  </head>
  <body>
    <article>
      <h1>کاهش تعهدات برجامی تا برداشته شدن تحریم‌ها ادامه دارد</h1>
      <h2>ترکی:</h2>
      <address>
        <time datetime="2019-11-09T13:44:00+00:00">09 Nov 2019, 13:44</time>
      </address>
      <p>
        <i>نماینده مردم فریدن و چادگان در مجلس شورای اسلامی گفت: اینکه آمریکا و اروپا می‌خواهند ایران را پای میز محاکمه ببرند بدون اینکه تحریم‌ها را بردارند در چنین وضعیتی مذاکره به معنای تسلیم است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>اکبر ترکی در خصوص برداشتن گام چهارم ایران در کاهش تعهدات برجامی و تأثیر این اقدام، اظهار کرد: حرف این بوده است که با امضای برجام تمام طرف‌های قرارداد به تعهدات خود عمل کنند، ایران به تعهدات خود عمل کرد، آمریکا از برجام خارج شد و اروپا هم به هیچ یک از تعهدات خود عمل نکرد. بنابراین تصمیم نظام اسلامی بر این است که ایران هم باید واکنش مناسبی نشان دهد و آرام آرام تعهدات خود در برجام را کاهش دهد.</p>
      <p>وی افزود: ایران هنوز پایبند به برجام است و آمریکا و اروپا باید به این نتیجه برسند که یک فکر اساسی در خصوص برجام کنند. این مراحل ادامه پیدا می‌کند تا اروپایی‌ها عکس‌العمل مطابق میل ایران را نشان دهند هرچند این موضوع قابل پیش‌بینی نیست.</p>
      <p>نماینده مردم فریدن و چادگان در مجلس شورای اسلامی، تصریح کرد: اینکه آمریکا و اروپا می‌خواهند ایران را پای میز محاکمه ببرند بدون اینکه تحریم‌ها را بردارند در چنین وضعیتی مذاکره به معنای تسلیم است. راه اصولی ایران ادامه دارد تا ببینیم اروپا و آمریکا چه زمانی سر عقل می‌آیند. اگر سر عقل آمدند ایران گام‌های بعدی در کاهش تعهدات برجامی را بر نخواهد داشت.</p>
      <p>ترکی گفت: اسرائیل اعلام کرده است با این اقدامات، ایران قصد دارد ما را نابود کند. بنابراین اگر بخواهند با زبان زور با ایران صحبت کنند مردم ایران و حاکمیت زیر بار نخواهند رفت. اگر عقلانیت به خرج دهند که ندارند باید تحریم‌ها را بر طبق برجام بردارند تا ایران گام‌های مؤثر را بردارد.</p>
    </article>
  </body>
</html>