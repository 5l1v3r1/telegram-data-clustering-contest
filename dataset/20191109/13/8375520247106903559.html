<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/eksdeputatka-zalishchuk-otrimala-posadu-u-novij-vladi-posiljuvatime-goncharuka-638867.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T13:45:33+00:00"/>
    <meta property="og:title" content="Ексдепутатка Заліщук отримала посаду у новій владі – «посилюватиме Гончарука»"/>
    <meta property="og:description" content="До парламенту минулого скликання Заліщук пройшла у команді Порошенка"/>
  </head>
  <body>
    <article>
      <h1>Ексдепутатка Заліщук отримала посаду у новій владі – «посилюватиме Гончарука»</h1>
      <address>
        <time datetime="2019-11-09T13:45:33+00:00">09 Nov 2019, 13:45</time>
      </address>
      <h4>До парламенту минулого скликання Заліщук пройшла у команді Порошенка</h4>
      <p>Новий етап. З учорашнього дня офіційно працюю штатним радником Прем’єр-міністра України з питань зовнішньої політики. З Олексієм Гончаруком ми товаришували з домайданних часів. Вірю в наміри й цінності цієї людини. Хочу допомогти й посилити його на зовнішньо політичному фронті.</p>
      <p>Про це Світлана Заліщук написала  на своїй сторінці у <a href="https://www.facebook.com/svitlana.zalishchuk/timeline/story?ut=32&amp;wstart=-2051193600&amp;wend=2147483647&amp;hash=10220676711777711&amp;pagefilter=3&amp;ustart=1&amp;sfns=mo">Facebook</a>.</p>
      <p>«Останні три тижні ми встигли попрацювати разом і провести з десяток міжнародних двосторонок. Для мене як затятого єврооптиміста було принципово переконатися, що Прем’єр кожну зустріч, навіть якщо вона без преси, починає з тези про те, що європейська та євроатлантична інтеграція – це частина політичного ДНК України, і головний орієнтир реформ нового уряду.</p>
      <p>До речі, Прем’єр говорить англійською на переговорах без перекладача (як і більшість міністрів). Цим звісно зараз нікого не здивуєш. Але взагалі-то це важливо, що український Прем’єр може вільно спілкуватися з глобальним світом. Маленька деталь про інтегрованість країни у сучасний надшвидкий світ, який не має часу на переклади», – ділиться враженнями радник Прем’єр-міністра.</p>
      <p>У команді Прем’єра я відповідатиму за підготовку його міжнародних зустрічей та міжнародних візитів у тісній координації з МЗС та Віце-прем’єром Дмитром Кулебою. Моїми головними kpi будуть успішні контакти голови Уряду зі своїми візаві, міжнародними фінансовими інституціями та дипломатами, створення позитивних передумов для розвитку міжнародної співпраці України, допомога в привабленні інвестицій, сприяння ефективнішому економічному співробітництву між державами. Окремо виділю боротьбу за наше європейське майбутнє та енергетичну безпеку.</p>
      <p>«Цей уряд, як на мене, має одну принципову відмінність від попередніх. І це не вік, хоча він і наймолодший в історії країни. Цей уряд формувався не за квотним принципом від монополістів. Поки це ще не результат звільнення країни від тотального впливу монополістів, але це передумова, яка дає Україні такий шанс», – розповіла Заліщук.</p>
      <p>Близькі друзі мені вказують на помилки уряду в тому чи іншому місці. Так, я згодна, помилки є, і будуть. Треба вміти бачити й виправляти. Але як казав Гавел: «Краще 5 років помилок, ніж 50 років саботажу».</p>
      <p>Як повідомлялося, <a href="https://glavcom.ua/country/politics/prem-jer-ministr-rozpoviv-shcho-mozhe-statisja-z-sudovoju-reformoju-638846.html">судова реформа в Україні може затягнутись на декілька місяців,</a> але вона однозначно принесе результат.</p>
      <blockquote>
        <b>Читайте також: <a href="https://glavcom.ua/economics/finances/skasuvannja-pensij-v-ukrajini-chi-pravda-tse-i-jak-zhiti-bez-nih-638859.html">Скасування пенсій в Україні. Чи правда це, і як жити без них.</a></b>
      </blockquote>
      <p>Нагадаємо, прем’єр-міністр Олексій <a href="https://glavcom.ua/country/politics/zelenskij-ne-upravljajetsja-smskami-oligarhiv-goncharuk-638854.html">Гончарук заявив, що вплив олігархів в Україні зменшується.</a></p>
      <related>
        <a href="https://glavcom.ua/economics/finances/skasuvannja-pensij-v-ukrajini-chi-pravda-tse-i-jak-zhiti-bez-nih-638859.html"/>
        <a href="https://glavcom.ua/country/politics/zelenskij-ne-upravljajetsja-smskami-oligarhiv-goncharuk-638854.html"/>
        <a href="https://glavcom.ua/country/politics/prem-jer-ministr-rozpoviv-shcho-mozhe-statisja-z-sudovoju-reformoju-638846.html"/>
      </related>
    </article>
  </body>
</html>