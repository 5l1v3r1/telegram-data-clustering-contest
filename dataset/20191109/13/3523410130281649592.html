<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639010/%D9%87%D9%88%D8%A7%D9%88%DB%8C-y9s-%D9%85%D8%B9%D8%B1%D9%81%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T13:41:00+00:00"/>
    <meta property="og:title" content="هواوی Y9s معرفی شد"/>
    <meta property="og:description" content="کمپانی هواوی از جدیدترین گوشی میان رده خود به نام Y9s رونمایی کرده است."/>
  </head>
  <body>
    <article>
      <h1>
        <a href="https://www.bultannews.com/fa/news/639010/%D9%87%D9%88%D8%A7%D9%88%DB%8C-y9s-%D9%85%D8%B9%D8%B1%D9%81%DB%8C-%D8%B4%D8%AF">هواوی Y9s معرفی شد</a>
      </h1>
      <h2>کمپانی هواوی از جدیدترین گوشی میان رده خود به نام Y9s رونمایی کرده است.</h2>
      <address><time datetime="2019-11-09T13:41:00+00:00">09 Nov 2019, 13:41</time> by <a rel="author">بولتن نیوز | bultannews.com</a></address>
      <p><b>گروه IT:</b> کمپانی<b> هواوی</b> از جدیدترین گوشی<b> میان رده</b> خود به نام <b>Y9s</b> رونمایی کرده است. هواوی Y9s در اصل همان<b> آنر 9X</b> است که طبق سنت این کمپانی چینی، با اسامی مختلف و اندکی تغییرات سخت‌افزاری در بازار‌های مختلف به فروش می‌رسد.   <br/>به گزارش بولتن نیوز به نقل از دیجیاتو، مهم‌ترین تغییرات اعمال شده در این گوشی مربوط به مغز متفکر آن است. هواوی برای کارهای پردازشی، تصمیم گرفته است از چیپست<b> کرین ۷۱۰F</b> به جای <b>کرین ۸۱۰</b> استفاده کند. همچنین <b>۶ گیگابایت رم</b> نیز این چیپست را در امور پردازشی همراهی می‌کند. هواوی Y9s با <b>اندروید ۹</b> و <b>رابط کاربری EMUI ۹.۱</b> از جعبه خارج می‌شود که البته معلوم نیست از سرویس‌های گوگل پستیبانی می‌کند یا خیر.</p>
      <figure>
        <img src="https://www.bultannews.com/files/fa/news/1398/8/18/1194196_426.jpg"/>
      </figure>
      <p><b>نمایشگر ۶.۵۹ اینچی</b> هواوی Y9s نیز از طراحی مدرن و بدون ناچ استفاده کرده و دارای<b> رزولوشن معقول ۱۰۸۰P</b> و <b>چگالی ۳۹۱ پیکسل در هر اینچ</b> است. همچنین برای دپارتمان عکاسی این گوشی، هواوی <b>دوربین سلفی بیرون جهنده ۱۶ مگاپیکسلی</b> و<b> ماژول ۳ گانه‌ای</b> را در نظر گرفته که به نوعی قابل رقابت با گوشی‌های هم‌رده خودش باشد.<br/><br/>سنسور اصلی هواوی Y9s، از نوع <b>واید</b> و<b> ۴۸ مگاپیکسلی</b> است که آن را دو <b>سنسور اولتراواید ۸ مگاپیکلسی</b> و <b>سنسور عمق‌سنج ۲ مگاپیکسلی</b> همراهی می‌کنند. <b>حسگر اثر انگشت</b> این گوشی در کنار آن قرار دارد و مطابق دیگر همتایان خود از سنسور زیر نمایشگر استفاده نکرده است. البته با توجه به این که حسگر‌های زیر نمایشگر سرعت قابل رقابت با سنسورهای دیگر را ندارند، نمی‌توان به این تصمیم هواوی خرده‌ای گرفت.<br/><br/>با این حال، هواوی Y9s از<b> باطری حجیم ۴۰۰۰ میلی آمپر ساعتی</b> استفاده می‌کند که می‌توان آن را از طریق درگاه <b>USB-C</b> به سادگی شارژ کرد. <b>فضای ذخیره‌سازی ۱۲۸ گیگابایتی</b> نیز در این گوشی یافت می‌شود که به خوبی نیاز‌های کاربران را پاسخ می‌دهد. هواوی برای این گوشی نیز دو رنگ<b> مشکی</b> و<b> آبی</b> را در نظر گرفته که اسامی چندان سر راستی هم ندارند.  قیمت هواوی Y9s هم در حدود<b> ۲۴۰ دلار</b> گزارش شده و این کمپانی چینی نزدیک<b> ۱۰۰ دلار</b> هم جایزه به خریداران این گوشی می‌دهد.</p>
    </article>
  </body>
</html>