<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/vigyazat-atveres-ovatosan-a-mozielozetesekkel"/>
    <meta property="og:site_name" content="infostart"/>
    <meta property="article:published_time" content="2019-11-09T13:16:00+00:00"/>
    <meta property="og:title" content="Vigyázat, átverés! - óvatosan a mozielőzetesekkel"/>
    <meta property="og:description" content="A mozifilm előzeteséből nem mindig tudjuk meg, hogy mire számíthatunk a filmvásznon. A gyanútlan szülő így akár egy horrorfilmre is elviheti a gyerekét a moziba."/>
  </head>
  <body>
    <article>
      <h1>Vigyázat, átverés! - óvatosan a mozielőzetesekkel</h1>
      <address><time datetime="2019-11-09T13:16:00+00:00">09 Nov 2019, 13:16</time> by <a rel="author">Infostart / InfoRádió - Dzsubák Tamás</a></address>
      <h3>A mozifilm előzeteséből nem mindig tudjuk meg, hogy mire számíthatunk a filmvásznon. A gyanútlan szülő így akár egy horrorfilmre is elviheti a gyerekét a moziba.</h3>
      <p>A jelenségre az InfoRádió egyik hallgatója hívta fel a figyelmet, ugyanis az történt vele, hogy tavasszal a 12 éves gyermekével együtt nézte meg a moziban a Shazam című képregényfilmet. Mint írta, ha a film leírásában és a fotók közt is szerepeltetik a horrorjeleneteket, amellett pedig az előzetesben legalább utalást tesznek rá, akkor biztos nem vitte volna el a gyermekét, akire rombolóan hatott a film. Napokig nem aludt, és máig mély pszichés nyomokat hagyott benne – írta a szülő.</p>
      <p>Az eset miatt az InfoRádió megkereste a Nemzeti Média- és Hírközlési Hatóságot. Taba Miklós, a Nemzeti Filmiroda igazgatója valódi problémának látja a dolgot. Mint fogalmazott egy filmelőzetes nyilvánvalóan reklámcélból készül, és a terjesztő elgondolása, hogy olyan jeleneteket fog mutatni, amely arra csábítja majd a potenciális nézőket, hogy beüljenek a filmre. Ez a funkciója, emelte ki, hozzátéve: értelemszerűen, ha úgy érzi, hogy bizonyos jeleneteket nem kell megmutatni, vagy épp meg kell mutatni, akkor így fogja összeállítani az előzetest. Onnantól kezdve azonban, hogy a filmben az említett erőszakos jelenetek is szerepelnek, kötelező a 16-os korhatárjelzést feltüntetni – tette hozzá.</p>
      <p>Taba Miklós elmondta azt is, hogy az előzetesekre milyen szabályok vonatkoznak az életkori besorolásnál. A besorolás első körben arra vonatkozik, hogy az előzetesnek milyen képi tartalma van, hogy abban a pár másodpercben, amíg tart, mivel szembesül a néző. De ahogyan a törvény mondja: onnantól kezdve, hogy a filmalkotás rendelkezésre áll, és a mozgóképhatóság besorolja,</p>
      <blockquote>az előzeteseken is a teljes műre vonatkozó korhatárjelzést kell feltüntetni.</blockquote>
      <p>Az előzetes célja, hogy étvágygerjesztő legyen, vagyis a kész filmalkotást minél többen nézzék meg a moziban. Emiatt többféle előzetes is készülhet – mondta az InfoRádiónak Bálint Péter, a Filmforgalmazók Egyesületének elnöke. A szakember arra is felhívta a figyelmet, hogy előfordulhat, és elő is fordul, hogy egy-egy film előzetese a hatósági elbírását követően nem azonos korhatárbesorolást kap, mint majd a kész film.</p>
      <p>Magyarországon először egy alacsonyabb korhatárbesorolású előzetest készítenek, hogy a film híre minél szélesebb közönséghez juthasson el – árulta el Kárpáti György, a Pázmány Péter Katolikus Egyetem adjunktusa az InfoRádiónak. "És</p>
      <blockquote>ez még csak nem is félrevezetése a közönségnek, hanem egy több évtizedes marketingfogás,</blockquote>
      <p>és arra kell figyelni folyamatában, hogy a végtermék mi lesz" – fogalmazott, hozzátéve azt is, hogy az előzetesnek hatásosnak és eladhatónak kell lennie. Ahogy a vígjátékban a humor eszközét használják, úgy a romantikus történetekben az érzelmekkel operálnak, a néző pedig ez alapján tudja, hogy a filmvásznon mire számíthat.</p>
      <p>"Ezért is problémásak, mások mellett, azok az előzetesek, amelyek átverik a nézőket, és ráveszik valamilyen oknál fogva, hogy nézzék meg a filmet, és aztán teljesen mást kapnak. De ahogy mondani szokás: »pénztártól való távozás után reklamációnak helye nincsen«." Az egyetemi tanár úgy véli, hogy Magyarországon szigorúbb a korhatárbesorolás, mint például Amerikában.</p>
      <p>A Nemzeti Filmiroda igazgatója azt javasolja, ha szülőként valaki úgy érzi, hogy az adott korhatárjelzés nem megfelelő, akkor</p>
      <p>
        <mark>észrevételével forduljon a Médiahatósághoz</mark>
      </p>
      <p>a következő e-mailcímen: <a href="mailto:info@nmhh.hu">info@nmhh.hu</a>.</p>
      <p>A NMHH-nál heti rendszerességgel kapnak olyan nézői észrevételeket, amelyek különböző szempontokból kritizálják az adott filmre vonatkozó korhatárbesorolást. A hatóság ezeket megvizsgálja, de általában azt írja meg válaszként, hogy az adott korhatár-kategória a szakemberek véleménye szerint miért is volt megfelelő a filmalkotásra.</p>
      <p>
        <i>Nyitókép: Pxhere</i>
      </p>
      <p>
        <b>Kapcsolódó hang</b>
      </p>
      <p>Manipulatív mozifilm-előzetesek</p>
      <figure>
        <audio src="https://infostart.hu/audio/00004/00004f41b.mp3"/>
      </figure>
      <p> </p>
    </article>
  </body>
</html>