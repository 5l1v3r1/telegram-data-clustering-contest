<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/society/683244/megali-epicheirisi-tis-antitromokratikis-stin-athina-15-prosagoge"/>
    <meta property="og:site_name" content="enikos.gr"/>
    <meta property="article:published_time" content="2019-11-09T13:10:00+00:00"/>
    <meta property="og:title" content="Μεγάλη επιχείρηση της Αντιτρομοκρατικής στην Αττική - 15 προσαγωγές, τρεις συλλήψεις - Κατασχέθηκαν καλάσνικοφ, χειροβομβίδες και εκρηκτικά"/>
    <meta property="og:description" content="Σε εξέλιξη βρίσκεται, από το μεσημέρι της Παρασκευής, εκτεταμένη επιχείρηση της Διεύθυνσης Αντιμετώπισης Ειδικών Εγκλημάτων Βίας..."/>
  </head>
  <body>
    <article>
      <h1>Μεγάλη επιχείρηση της Αντιτρομοκρατικής στην Αττική - 15 προσαγωγές, τρεις συλλήψεις - Κατασχέθηκαν καλάσνικοφ, χειροβομβίδες και εκρηκτικά</h1>
      <address>
        <time datetime="2019-11-09T13:10:00+00:00">09 Nov 2019, 13:10</time>
      </address>
      <p>Σε εξέλιξη βρίσκεται, από το μεσημέρι της Παρασκευής, εκτεταμένη επιχείρηση της Διεύθυνσης Αντιμετώπισης Ειδικών Εγκλημάτων Βίας.</p>
      <p>Μέχρι στιγμής έχουν γίνει τρεις συλλήψεις και 15 προσαγωγές, έπειτα από 13 κατ’ οίκον έρευνες. Σύμφωνα με σχετική ανακοίνωση της <a href="http://www.enikos.gr/society/679502/synagermos-stin-antitromokratiki-psachnoun-gia-tzichantistes-sti-">ΕΛ.ΑΣ.</a>, οι συλληφθέντες είναι δύο άνδρες, ηλικίας 41 και 45 ετών, και μία γυναίκα 39 ετών, ενώ ένας ακόμη άνδρας 46 ετών αναζητείται και έχει εκδοθεί σε βάρος του ένταλμα σύλληψης.</p>
      <p>Οι τρεις άνδρες κατηγορούνται για τρομοκρατικές πράξεις, κατοχή εκρηκτικών, παράβαση του Νόμου περί όπλων και πλαστογραφία, ενώ η 39χρονη κατηγορείται για παράβαση του νόμου περί όπλων.</p>
      <p>Σύμφωνα με την ΕΛΑΣ, έχουν εμπλακεί σε ληστεία που πραγματοποιήθηκε το βράδυ της 21ης Οκτωβρίου, σε κατάστημα ψυχαγωγικών - τεχνικών παιγνίων στον Χολαργό και εκδόθηκαν σε βάρος τους εντάλματα σύλληψης.</p>
      <p>Σημειώνεται ότι ο 41χρονος είχε συλληφθεί το 2010 από την Αντιτρομοκρατική Υπηρεσία, κατηγορούμενος για ένταξη και συμμετοχή στην τρομοκρατική οργάνωση «Επαναστατικός Αγώνας», υπόθεση για την οποία καταδικάστηκε σε ποινή κάθειρξης. Ο άνδρας αποφυλακίστηκε στις 12 Φεβρουαρίου 2018, σύμφωνα με τις διατάξεις του αρ. 43 του Ν. 4489/2017 υπό τον όρο ανάκλησης του υπολοίπου της ποινής (3 έτη, 6 μήνες και 26 ημέρες), σε περίπτωση που υποπέσει μέσα σε πέντε έτη από την αποφυλάκισή του σε νέα αξιόποινη πράξη από δόλο και καταδικαστεί αμετάκλητα οποτεδήποτε σε ποινή στερητική της ελευθερίας μεγαλύτερη των δύο ετών, θα εκτίσει αθροιστικά το υπόλοιπο της ποινής του.</p>
      <p>Κατά τη διάρκεια των κατ’ οίκων ερευνών βρέθηκαν και κατασχέθηκαν, μεταξύ άλλων:</p>
      <p>1. Πέντε καλάσνικοφ</p>
      <p>2. Ένα υποπολυβόλο</p>
      <p>3. Δύο τεμάχια ζελατινοδυναμίτιδα</p>
      <p>4. Δύο πυροβόλα πιστόλια</p>
      <p>5. Τέσσερις χειροβομβίδες δακρυγόνου CS</p>
      <p>6. Έξι κοινοί πυροκροτητές</p>
      <p>7. Εννέα ηλεκτρικοί πυροκροτητές</p>
      <p>8. Δύο αυτοσχέδιοι ηλεκτρικοί πυροκροτητές</p>
      <p>9. Ένα τεμάχιο εκρηκτικής ύλης (πιθανόν TNT)</p>
      <p>10. Δύο φυσίγγια εκρηκτικής ύλης, πιθανόν ζελατινοδυναμίτιδα</p>
      <p>11. Τρεις πυροδοτικοί μηχανισμοί χειροβομβίδας</p>
      <p>12. Τρία σώματα χειροβομβίδας</p>
      <p>Τα κατασχεθέντα θα αποσταλούν στη Διεύθυνση Εγκληματολογικών Ερευνών για εργαστηριακές εξετάσεις.</p>
      <p>Οι έρευνες της ΕΛ.ΑΣ. συνεχίζονται.</p>
      <related>
        <h4>σχετικά άρθρα</h4>
        <a href="http://www.enikos.gr/society/683186/tesseris-syllipseis-apo-tin-katalipsi-sto-libertatia%0A%20%20%20%20%0A"/>
        <a href="http://www.enikos.gr/society/682563/gada-1740-syllipseis-se-15-imeres-exichniastikan-anthropoktonies-%0A%20%20%20%20%0A"/>
        <a href="http://www.enikos.gr/society/682007/exormisi-tis-elas-stin-athina-synelavan-parkadorous-kentron-diask%0A%20%20%20%20%0A"/>
        <a href="http://www.enikos.gr/society/681900/epicheirisi-skoupa-sti-thessaloniki-synelifthisan-73-allodapoi%0A%20%20%20%20%0A"/>
        <a href="http://www.enikos.gr/society/681889/dyo-prosagoges-gia-ta-epeisodia-sta-exarcheia%0A%20%20%20%20%0A"/>
        <a href="http://www.enikos.gr/society/681679/epicheirisi-kata-tis-ilektronikis-apatis-se-19-chores-60-syllipse%0A%20%20%20%20%0A"/>
        <a href="http://www.enikos.gr/society/681296/megali-astynomiki-epicheirisi-sto-kentro-tis-thessalonikis-dekade%0A%20%20%20%20%0A"/>
        <a href="http://www.enikos.gr/society/680347/eklepsan-giagia-102-eton-alla-synelifthisan%0A%20%20%20%20%0A"/>
        <a href="http://www.enikos.gr/society/679502/synagermos-stin-antitromokratiki-psachnoun-gia-tzichantistes-sti-%0A%20%20%20%20%0A"/>
      </related>
    </article>
  </body>
</html>