<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ilrestodelcarlino.it/macerata/cronaca/mela-rosa-sibillini-1.4877077"/>
    <meta property="og:site_name" content="il Resto del Carlino"/>
    <meta property="article:published_time" content="2019-11-09T13:51:33+00:00"/>
    <meta property="og:title" content="Mela rosa dei Sibillini, efficace antiossidante"/>
    <meta property="og:description" content="Lo studio dell'Università di Camerino: &quot;Ha le carte in regola per poter essere utilizzata per la prevenzione di malattie cardiovascolari e neurodegenerative&quot;"/>
  </head>
  <body>
    <article>
      <h1>Mela rosa dei Sibillini, efficace antiossidante</h1>
      <h2>Lo studio dell'Università di Camerino: "Ha le carte in regola per poter essere utilizzata per la prevenzione di malattie cardiovascolari e neurodegenerative"</h2>
      <address><time datetime="2019-11-09T13:51:33+00:00">09 Nov 2019, 13:51</time> by <a rel="author">il Resto del Carlino</a></address>
      <p>Camerino, 9 novembre 2019 – La <b>mela rosa</b> dei <b>Monti Sibillini </b>possiede "importanti <b>proprietà antiossidanti e antinfiammatorie</b> e ha le carte in regola per poter essere utilizzata come fonte di <b>prodotti nutraceutici</b> per la prevenzione di <b>malattie cardiovascolari</b> e <b>neurodegenerative"</b>.</p>
      <p>Lo sostiene uno studio dell’Università di Camerino sulle proprietà salutistiche del frutto, all’interno del progetto di ricerca intitolato “I fitonutrienti della mela rosa dei monti Sibillini: aspetti fitochimici e proprietà salutistiche”, finanziato dal Bacino Imbrifero Montano del Tronto, <b>Regione Marche</b> e Unicam e coordinato da <b>Filippo Maggi</b> della <b>Scuola di Scienze del Farmaco e dei Prodotti della Salute</b>.</p>
      <p>La mela rosa dei Monti Sibillini è uno dei prodotti gastronomici tradizionali più importanti della Regione Marche e riconosciuto dal 2000 quale presidio Slow Food. Viene raccolta tra la fine di agosto e la fine di ottobre, ma la mela può essere consumata fino alla fine della primavera successiva.</p>
      <p>Grazie alla collaborazione con la <b>Baqiyatallah University of Medical Sciences di Teheran</b> è stato possibile studiare l’effetto preventivo della mela rosa nei confronti di stress ossidativo ed infiammazione ed i risultati della ricerca sono stati pubblicati nella rivista internazionale “<b>Food &amp; Function” </b>edita dalla <b>Royal Society of Chemistry.</b></p>
      <p>“I risultati del nostro studio – sottolinea il professor Maggi - dimostrano come la mela rosa dei monti Sibillini possieda importanti proprietà antiossidanti e antinfiammatorie ed abbia tutte le carte in regola per poter essere utilizzata come fonte di prodotti nutraceutici da impiegare per la prevenzione di malattie cardiovascolari e neurodegenerative. Tali risultati contribuiscono a certificare le qualità di questo antico frutto incentivandone la valorizzazione e la coltivazione nel territorio dei monti Sibillini, anche a vantaggio dell’economia del territorio stesso”.</p>
      <p>Iscriviti alla newsletter<br/>Rimani sempre aggiornato sulle notizie nazionali<br/>Accedi per Iscriverti</p>
    </article>
  </body>
</html>