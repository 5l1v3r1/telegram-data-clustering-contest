<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-ze-swiata,2/wypadek-polskiego-autokaru-kolo-hamburga-sa-ranni,984132.html"/>
    <meta property="og:site_name" content="TVN24"/>
    <meta property="article:published_time" content="2019-11-09T15:25:00+00:00"/>
    <meta property="og:title" content="Wypadek autokaru z Polakami koło Hamburga. &quot;Myślałam, że umieram&quot;"/>
    <meta property="og:description" content="Do wypadku autokaru z Polakami doszło w sobotę nad ranem na autostradzie numer 1 na północny wschód od Hamburga. 13 osób zostało rannych, w tym siedem ciężko. - Wśród poszkodowanych są obywatele po..."/>
  </head>
  <body>
    <article>
      <h1>Wypadek autokaru z Polakami koło Hamburga. "Myślałam, że umieram"</h1>
      <address><time datetime="2019-11-09T15:25:00+00:00">09 Nov 2019, 15:25</time> by <a rel="author">js, momo/tr,rzw</a></address>
      <slideshow>
        <figure>
          <img src="https://r-scale-80.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/caebdcd6-fef9-4947-8c80-c1115ce52099.jpg?type=1&amp;srcmode=0&amp;srcx=1/2&amp;srcy=1/1&amp;srcw=99/100&amp;srch=1/1&amp;dstw=970&amp;dsth=546&amp;quality=80"/>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/0bf23a98-1e07-4ec7-8211-7b94e20bebbc-480p.mp4"/>
          <figcaption>Wypadek autokaru w Niemczech. 13 osób rannych</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/f635c3b3-3453-4ee1-8165-582e6466d0b8-480p.mp4"/>
          <figcaption>Wypadek autokaru w Niemczech. Wśród poszkodowanych Polacy</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/254054f6-b631-4ba5-8471-df0576ae12f0-480p.mp4"/>
          <figcaption>Wypadek polskiego autokaru w Niemczech. Relacja Wojciecha...</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/6b5eba01-119c-4bc9-8356-779d7eecd710-480p.mp4"/>
          <figcaption>Niemiecka policja o wypadku polskiego autokaru</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/a6eefcb5-40d8-4122-b257-8cf4d6c6b28a-480p.mp4"/>
          <figcaption>Do wypadku autokaru doszło koło Hamburga</figcaption>
        </figure>
        <figure>
          <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/0b475417-2a25-4dd5-9fb2-f1023e740de0-480p.mp4"/>
          <figcaption>Wypadek polskiego autokaru. 13 osób rannych</figcaption>
        </figure>
        <figcaption>Do wypadku doszło koło Hamburga<cite>Foto: AP | Video: tvn24</cite></figcaption>
      </slideshow>
      <h3>Do wypadku autokaru z Polakami doszło w sobotę nad ranem na autostradzie numer 1 na północny wschód od Hamburga. 13 osób zostało rannych, w tym siedem ciężko. - Wśród poszkodowanych są obywatele polscy. Ich liczba i stan zdrowia są w trakcie ustalania - przekazała rzeczniczka polskiego Ministerstwa Spraw Zagranicznych Ewa Suwara.</h3>
      <related>
        <a href="https://kontakt24.tvn.pl/wyprzedzal-uderzyl-w-przystanek-z-roztrzaskanego-auta-uciekl-pasazer,306988.html"/>
      </related>
      <p>Do wypadku doszło w sobotę nad ranem między miejscowościami Stapelfeld i Barsbuettel. Według ustaleń funkcjonariuszy autokar pełen ludzi, jadący w stronę Hamburga, o godzinie 5.35 zaczął zjeżdżać ze swojego pasa w prawo. Uderzył w barierkę i przewrócił się na bok.</p>
      <p>Barierka została zniszczona na odcinku około 250 metrów.</p>
      <p>Początkowo informowano o 46 osobach na pokładzie autokaru. Ostatnie doniesienia mówią o 50.</p>
      <h3>Stan rannych się poprawia</h3>
      <p>Już kilka minut po wypadku na miejscu pojawiły się służby ratunkowe. Według relacji strażaków wszyscy pasażerowie byli przytomni. <br/><br/>Jak przekazała niemiecka policja, 32 osoby doznały obrażeń. Poważniej rannych zostało 13 osób, w tym siedem ciężko, ale ich życiu nie zagraża niebezpieczeństwo. Po południu poinformowano, że stan rannych się poprawia.</p>
      <h3>Wśród poszkodowanych obywatele polscy</h3>
      <p>Rzeczniczka Ministerstwa Spraw Zagranicznych Ewa Suwara przekazała w sobotę, że wśród poszkodowanych są obywatele polscy, jednak ich liczba i stan zdrowia są w trakcie ustalania. <br/><br/>Jak dodała, przepisy dotyczące danych osobowych w Niemczech są bardzo restrykcyjne, dlatego ustalenie tych szczegółów zajmuje więcej czasu. - Zapewniam, że służba konsularna jest w kontakcie z miejscowymi władzami. Ustalamy wszystkie informacje, by móc je przekazać w chwili, gdy będą one rzeczywiście potwierdzone - powiedziała.</p>
      <p>Suwara dodała, że autokar miał niemieckie numery rejestracyjne.</p>
      <related>
        <a href="https://www.tvn24.pl/wiadomosci-ze-swiata,2/autokar-na-boku-cztery-osoby-ciezko-ranne,982686.html"/>
      </related>
      <h3>"Nagle autokarem zatrzęsło, zaczął się kiwać"</h3>
      <p>Jak relacjonował na antenie TVN24 korespondent Radia Zet Wojciech Hernes, pasażerowie ratowali się, wybijając szyby w oknach autokaru. Dodał, że byli w szoku i są pod opieką psychologów.</p>
      <p>Hernes przytoczył relację 42-letniej Polki, która rozmawiała z reporterem dziennika "Bild". "Byłam w Polsce w odwiedzinach u mamy. Wracałam teraz do domu do Hamburga. Nagle autokarem zatrzęsło, zaczął się kiwać. Miałam wrażenie, że kierowca chciał zatrzymać pojazd. W końcu przewróciliśmy się na bok. Myślałam, że umieram" - cytował korespondent Radia Zet.</p>
      <p>Zdolnym do dalszej podróży zapewniono transport zastępczy.</p>
      <p>Autostrada A1 w kierunku Hamburga została na kilka godzin zablokowana. Ruch przywrócono po godzinie 13.</p>
      <related>
        <h4>Dowiedz się więcej...</h4>
        <a href="https://www.tvn24.pl/wiadomosci-z-kraju,3/zakret-smierci-w-bielsku-bialej-100-zdarzen-tylko-w-tym-roku,984175.html"/>
        <a href="https://kontakt24.tvn.pl/wyprzedzal-uderzyl-w-przystanek-z-roztrzaskanego-auta-uciekl-pasazer,306988.html"/>
        <a href="https://www.tvn24.pl/poznan,43/prokuratura-potracil-kobiete-i-zostawil-nieprzytomna-na-ulicy-areszt-dla-kierowcy,983337.html"/>
        <a href="https://www.tvn24.pl/wiadomosci-z-kraju,3/samochod-wjechal-pod-lokomotywe-pchala-go-przez-dwiescie-metrow-kierowca-nie-przezyl,982972.html"/>
        <a href="https://www.tvn24.pl/wroclaw,44/wjechal-w-przystanek-ranil-dwoje-dzieci-i-uciekl-kierowca-aresztowany,982747.html"/>
      </related>
    </article>
  </body>
</html>