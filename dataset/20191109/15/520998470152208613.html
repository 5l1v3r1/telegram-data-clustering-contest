<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://pogliad.ua/news/ukraine/u-listopadi-nas-chekae-poholodannya-prava-u-smartfoni-pochatok-postu-380057"/>
    <meta property="og:site_name" content="Погляд"/>
    <meta property="article:published_time" content="2019-11-09T15:46:00+00:00"/>
    <meta property="og:title" content="У листопаді нас чекає: похолодання, права у смартфоні, початок посту…"/>
    <meta property="og:description" content="Розповідаємо у цьому випуску «Погляду» про зміни у житті українців в листопаді"/>
  </head>
  <body>
    <article>
      <h1>У листопаді нас чекає: похолодання, права у смартфоні, початок посту…</h1>
      <h2>Розповідаємо у цьому випуску «Погляду» про зміни у житті українців останнього місяця осені</h2>
      <address>
        <time datetime="2019-11-09T15:46:00+00:00">09 Nov 2019, 15:46</time>
      </address>
      <p>У листопаді автолюбителям обіцяють можливість діджиталізувати свої водійські права. На Єдиному державному вебпорталі електронних послуг буде доступним для скачування додаток для смартфонів, за допомогою якого можна буде створити електронний варіант водійського посвідчення та технічного паспорта на своє авто. Тобто реальні документи залишаємо вдома, щоб не загубити, а поліцейському пред'являємо віртуальну копію, яку він звіряє на своєму планшеті за QR-кодом. Якщо з’ясується, що у правоохоронця планшета немає, то це його проблеми. Може зв'язатися по телефону із базою даних. Електронна копія посвідчення водія матиме таку ж юридичну силу, як і оригінал.</p>
      <p>Однак нововведення стосуватиметься лише тих, у кого права і техпаспорт виготовлено у формі пластикових карток. Власникам документів радянського зразка, а також ламінованих прав, які видавали в 1990-2000 роках, доведеться їздити, як і раніше, або обміняти документи на сучасні.</p>
      <h3>Потеплішають батареї</h3>
      <p>Незважаючи на те, що Міністерство розвитку громад і територій України заявило про старт опалювального сезону з понеділка у всіх областях, батареї в багатьох квартирах холодні. Міський голова Олексій Каспрук особисто пояснив, що це тимчасово – на 3-4 дні. В інших містах України кажуть, що процес підключення будинків у великих містах займає від 5 до 10 днів. Тому під’єднати житловий фонд до теплопостачання закінчать у першій декаді листопада.</p>
      <p>У кого ще холодні батареї, то втіхою може стати те, що в листопаді не прийдуть рахунки за тепло. Зазвичай комунальники записують дані загальнобудинкових лічильників у період з 25 по 28 число, тому більшості споживачів рахунки ще не прийдуть. Перші зимові платіжки будуть у грудні.</p>
      <p>Що стосується тарифів, то у листопаді на 10-15% може подорожчати газ для населення. Своєю чергою тарифи на тепло наразі не зростатимуть.</p>
      <h3>Закривають попередній формат банківських рахунків</h3>
      <p>Влітку в Україні набув чинності міжнародний стандарт банківських номерів. До кінця жовтня паралельно діяла попередня і нова система. Але з 1 листопада новий формат банківських рахунків стане обов'язковим для всіх. Переказати кошти можна буде лише використовуючи рахунки IBAN.</p>
      <p>Відтепер замість незрозумілих абревіатур типу ЄДРПОУ та МФО з'явився новий формат рахунка, за яким можна дізнатися банк, в якому він відкритий. Реквізити будуть виглядати так:</p>
      <ul>
        <li>на самому початку йде код України - UA (ці дві букви - вперше в історії вітчизняних банківських рахунків);</li>
        <li>далі контрольний розряд (дві цифри);</li>
        <li>код банку (шість цифр, за якими і можна буде визначати, в якому саме банку відкривали рахунок);</li>
        <li>потім сам рахунок (кількість цифр не фіксована, але не більше 14 символів).</li>
      </ul>
      <h3>МАУ закриває частину рейсів</h3>
      <p>Найбільший український авіаперевізник скорочує кілька збиткових рейсів. Новий розклад вводять на весь зимовий і літній сезон навігації 2019-2020 років.</p>
      <p>- Новий розклад вводять із 16 листопада 2019 року на весь зимовий сезон навігації. Напередодні літнього сезону можливі його корективи, про які авіакомпанія буде заздалегідь інформувати пасажирів і громадськість, - повідомили в МАУ.</p>
      <blockquote>У листопаді на 10-15% може подорожчати газ для населення, але тарифи на тепло наразі обіцяють не підвищувати</blockquote>
      <p>Міжнародні авіалінії України припинять виконання таких рейсів: Київ - Амман, Київ - Мінськ, Київ - Рига, Київ - Пекін. Крім того, частота польотів за маршрутом Київ - Бангкок - Київ буде знижено до 3 рейсів на тиждень. Зміни пояснили тим, що літаки змушені облітати територію РФ, і українські перевізники виявляються у невигідному становищі порівняно з конкурентами. Правда, за деякими напрямками МАУ обіцяє літати частіше. Частота польотів між Києвом і Брюсселем, Копенгагеном, Стокгольмом, Краковом і Мадридом зросте до щоденної.</p>
      <p>Рейси Чернівці – Київ та у зворотному напрямку залишаються незмінними.</p>
      <h3>Часткова заборона на рибну ловлю</h3>
      <p>Від 1 листопада у багатьох областях України оголошено осінньо-зимову заборону на вилов риби у зимувальних ямах. Вудити дозволено тільки на спеціальних ділянках для любительського рибальства. Допускають зимові вудки з вертикальної блешнею і гачком не більш як 10-й номер, блешні, наживки і живцеві снасті. Один рибалка на водоймах загального користування може використовувати не більш як п'ять гачків, а на платних водоймах – не більш як десять.</p>
      <p>Порушення правил загрожує штрафом у розмірі від 34 до 680 грн і відшкодуванням збитку. За судака доведеться заплатити 510 грн, за сома - 425, щуку - 340, товстолобика 255 і так далі.</p>
      <h3>Розпочнеться Різдвяний піст</h3>
      <p>Від 28 листопада у православному світі розпочинається Різдвяний піст – один з чотирьох багатоденних постів церковного року. Обмеження дотримуються аж до 6 січня, коли святкують Різдво Христове.</p>
      <p>За церковним статутом, в усі дні посту необхідно утримуватися від м'ясних і молочних продуктів, а також яєць. Крім того, рекомендують щопонеділка, щосереди і щоп'ятниці дотримуватися сухоїдіння (неварені продукти), щовівторка і щочетверга вживати гарячу їду з рослинною олією. У суботу та неділю до гарячої їди дозволено додавати рибу і червоне вино.</p>
      <h3>Безвіз в Домінікану</h3>
      <p>Від 13 листопада має запрацювати безвізовий режим між Україною і Домініканською Республікою. Міждержавні угоди передбачають подорожі з будь-якою метою терміном до 90 днів протягом пів року. Довгострокові візи для перебування у Домінікані понад 90 днів також будуть безкоштовними.</p>
      <p>Уже зараз турагентства пропонують на новорічні свята відпочинок у Домінікані за ціною від 2,5 до 3 тисяч доларів і вище. Зауважимо, що більшість готелів на узбережжі Карибського моря працюють за системою «все включено».</p>
      <p>А кому байдужа Домінікана, можна відпочити у Карпатах. Віза – не потрібна.</p>
      <p>Степан КРАЙНЯК</p>
      <related>
        <h4>Схожі записи</h4>
        <a href="https://pogliad.ua/news/ukraine/yaki-zmini-chekayut-u-veresni-na-ukrayinciv-376903"/>
        <a href="https://pogliad.ua/news/ukraine/yaki-zmini-chekayut-na-ukrayinciv-u-veresni-376730"/>
        <a href="https://pogliad.ua/news/ukraine/yaki-zmini-chekayut-na-ukrayinciv-iz-1-lipnya-374176"/>
        <a href="https://pogliad.ua/news/ukraine/sinoptiki-poperedili-pro-tuman-progrie-do-20-380074"/>
      </related>
    </article>
  </body>
</html>