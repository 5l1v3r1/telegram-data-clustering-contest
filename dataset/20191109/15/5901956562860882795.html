<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/kronika/doma/clanek/kriminalisti-spet-obiskali-sodnika-246603"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T15:10:00+00:00"/>
    <meta property="og:title" content="Kriminalisti spet obiskali sodnika"/>
    <meta property="og:description" content="MARIBOR – Le dober mesec je minilo, odkar so predsednika mariborske izpostave delovnega sodišča Stanka Omerzuja obsodili na šestmesečno pogojno zaporno kazen zaradi zalezovanja nekdanje ljubice..."/>
  </head>
  <body>
    <article>
      <h1>Kriminalisti spet obiskali sodnika</h1>
      <h2>Pri predsedniku delovnega sodišča Stanku Omerzuju tokrat ne zaradi zalezovanja nekdanje ljubice, ampak suma tatvine iz sodnega spisa.</h2>
      <address><time datetime="2019-11-09T15:10:00+00:00">09 Nov 2019, 15:10</time> by <a rel="author">A. A.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1303871.jpg"/>
          <figcaption>Nevšečnostim Stanka Omerzuja ni videti konca. FOTO: Aleš Andlovič</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/644745.jpg"/>
          <figcaption>Pogojna kazen za zalezovanje še ni pravnomočna. FOTO: Aleš Andlovič</figcaption>
        </figure>
      </slideshow>
      <p>MARIBOR – Le dober mesec je minilo, odkar so predsednika mariborske izpostave delovnega sodišča <b>Stanka Omerzuja</b> obsodili na šestmesečno pogojno zaporno kazen zaradi zalezovanja nekdanje ljubice, že se je znova znašel v težavah. Pred dnevi so ga mariborski kriminalisti spet obiskali in mu pod nos pomolili nalog za preiskavo, in sicer tako njegove hiše kot tudi njegove pisarne na delovnem sodišču na mariborskem Glavnem trgu.<br/><br/>»Potrdimo lahko, da je bila preiskava izvedena tudi v nekaterih prostorih delovnega sodišča v Mariboru,« je za Večer dejal <b>Miran Šadl</b> z mariborske policijske uprave. Nato pa nadaljeval: »Dejanja je osumljena ena oseba. Z namenom preprečitve dokazovanja v kazenskem postopku naj bi ta izvršila tatvino dokaznega gradiva.«<br/><br/>Neuradno smo izvedeli, da so preiskovalci vendarle začeli postopek proti nepravnomočno obsojenemu sodniku, češ da naj bi iz sodnega spisa izginila povratnica. O tem se je veliko govorilo v času sojenja sodniku zaradi zalezovanja. Konec aprila je namreč obdolženi Stanko Omerzu ob pregledovanju spisa ugotovil, da v njem manjka poldrugo leto star dokaz. V spisu ni bilo poštne povratnice, ki bi dokazovala, da je Omerzu jeseni 2017 prejel sklep, s katerim je sodišče zavrnilo zahtevo za izločitev dokazov. Zato je njegov odvetnik podal pritožbo zoper sklep iz leta 2017, češ da sodišče obdolženemu sklepa ni vročilo.</p>
      <figure>
        <img src="https://www.slovenskenovice.si/images/slike/2019/11/06/644745.jpg"/>
        <figcaption>Pogojna kazen za zalezovanje še ni pravnomočna. FOTO: Aleš Andlovič</figcaption>
      </figure>
      <p>Sodišče je preverilo, ali povratnice res ni v spisu, in ugotovilo, da ta resda manjka, a istočasno opazilo, da se vrvice, ki povezuje spis, še drži košček papirja, kar je nakazovalo, da je povratnica nekoč bila tam, a je bila očitno iztrgana. Sodnica <b>Karmen Krajnc</b> je pisala Pošti Slovenije, da je na sodišče poslala dvojnik povratnice z Omerzujevim podpisom, kar je dokazovalo, da je obdolženi sklep dobil. Zato je sodišče zavrnilo odvetnikovo pritožbo, hkrati pa je mariborsko okrajno sodišče spisalo kazensko ovadbo zoper neznanega storilca, ki je ukradel ta dokaz.<br/><br/>Omerzu je bil 4. oktobra na Okrajnem sodišču v Mariboru po skoraj dve leti dolgem procesu obsojen zaradi zalezovanja nekdanje intimne prijateljice. Sodnica Karmen Krajnc mu je izrekla pol leta pogojne zaporne kazni s preskusno dobo dveh let, a je obramba že takoj po razglasitvi sodbe napovedala pritožbo. A kot kaže, sodniku ne grozijo nevšečnosti le zaradi zalezovanja, ampak se bo, če bodo policisti našli dovolj dokazov, moral zagovarjati tudi zaradi kraje.</p>
    </article>
  </body>
</html>