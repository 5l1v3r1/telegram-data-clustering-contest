<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/ulkemizi-kuresel-oyuncu-yapmanin-derdindeyiz-214649h.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T15:14:49+00:00"/>
    <meta property="og:title" content="Ülkemizi küresel oyuncu  yapmanın derdindeyiz"/>
    <meta property="og:description" content="Sanayicilerin yatırıma, üretime ve istihdama çok daha güçlü bir şekilde asılmaları gerektiğine dikkati çeken Bakan Varank, Türkiye'yi küresel oyuncu yapmak istediklerini belirtti."/>
  </head>
  <body>
    <article>
      <h1>Ülkemizi küresel oyuncu  yapmanın derdindeyiz</h1>
      <h2>Sanayicilerin yatırıma, üretime ve istihdama çok daha güçlü bir şekilde asılmaları gerektiğine dikkati çeken Bakan Varank, Türkiye'yi küresel oyuncu yapmak istediklerini belirtti.</h2>
      <address>
        <time datetime="2019-11-09T15:14:49+00:00">09 Nov 2019, 15:14</time>
      </address>
      <p>Sanayi ve Teknoloji Bakanı Mustafa Varank, Malatya Ticaret ve Sanayi Odası'nda yapılan ‘Milli Teknoloji, Güçlü Sanayi' değerlendirme toplantısında sanayici ve iş adamlarıyla bir araya geldi. Fikirden ürüne varıncaya dek her aşamayla ilgili destekler verdiklerini ifade eden Varank, şunları kaydetti: ‘'Üretimi, yatırımı ve istihdamı teşvik etmek adına imkanlarımızı seferber etmiş durumdayız. Geçtiğimiz aylarda 2023 Sanayi ve Teknoloji Stratejimizi açıkladık. İddialı ama bir o kadar da gerçekçi hedefler koyduk. Türkiye, küresel ekonomide daha üst basamaklara çıkmayı elbette hak ediyor. Bunu başarabilecek sanayi altyapısına, girişimcilik ruhuna ve insan gücüne sahibiz. Daha güçlü bir Türkiye için katma değerli üretim ve teknoloji liderliğinde bir rotayı hep beraber takip edeceğiz. Bu yolda Milli Teknoloji Hamlesi yönümüzü belirleyecek. Yüksek teknoloji ve inovasyon, dijital dönüşüm, girişimcilik, beşeri sermaye ve altyapı alanlarında atacağımız somut adımlarla hedeflerimize teker teker ulaşacağız.''</p>
      <p>
        <b>BENZERSİZ POLİTİKALAR GELİŞTİRİYORUZ</b>
      </p>
      <p>Türkiye'yi kritik teknolojilerde ve yüksek katma değerli ürünlerde vazgeçilmez bir küresel oyuncu yapmanın derdinde olduklarını dile getiren Bakan Varank, bu sürecin başarısında sanayici ve iş adamlarının desteğinin çok önemli olduğuna işaret etti. Sanayicilerin yatırıma, üretime ve istihdama çok daha güçlü bir şekilde asılmaları gerektiğinin altını çizen Varank, ‘'Ekonomik bağımsızlığımızın yolu da aslında buradan geçiyor. Reel sektörümüzü üretime teşvik etmek için daha önce uygulanmamış benzersiz politikalar geliştiriyoruz. Teknoloji Odaklı Sanayi Hamlesi Programı bunlardan biri. Programla birlikte, yüksek katma değerli ürünlerin, yerli imkan ve kabiliyetlerle üretilmesini amaçlıyoruz. Bunun için odak sektörleri, bu sektörlerdeki öncelikli ürünleri belirledik'' diye konuştu.</p>
      <p>
        <b>SON BAŞVURU TARİHİ 22 KASIM</b>
      </p>
      <p>Söz konusu program dahilinde hem alıcıyı hem de üreticiyi aynı anda teşvik ederek tüm destekleri bütüncül bir anlayışla yöneteceklerine dikkati çeken Bakan Varank, şöyle devam etti: ‘'Stratejik ya da proje bazlı yatırım teşviklerimiz girişimcilerin hizmetinde olacak. Pilot uygulama olarak makine sektörüyle başladık. Başvuruları 22 Kasım'a kadar almaya devam edeceğiz. Sonraki aşamada diğer öncelikli sektörler ve ürün grupları için de çağrılara çıkacağız. Oldukça heyecan verici bu programın gelin sizler de bir parçası olun, başvurunuzu yapın.''</p>
      <p>
        <b>KURDA İSTİKRARI YAKALADIK</b>
      </p>
      <p>Sanayici ve iş adamlarının hem ülke ekonomisine hem de kendi potansiyellerine daha güçlü bir şekilde güvenmeleri gerektiğini belirten Varank, ‘'Makroekonomik verilere baktığımızda, faizler ve enflasyon düşüyor, kurda istikrarı yakaladık. İmalat sanayinde kapasite kullanım oranları artıyor. Bankalar reel sektöre kredi verme konusunda daha hazır. İçerdeki bu ortam, yurt dışına da yansımış durumda. Uluslararası kuruluşlar ülkemiz hakkındaki büyüme tahminlerini tek tek yukarı yönlü revize ediyorlar. Dünya Bankasının İş Yapma Kolaylığı Endeksi'nde üst üste 2 senedir üst sıralara doğru tırmanıyoruz'' dedi. Mustafa Varank, ekonominin günden güne yatırım iştahıyla daha da güçleneceğini söyledi.</p>
    </article>
  </body>
</html>