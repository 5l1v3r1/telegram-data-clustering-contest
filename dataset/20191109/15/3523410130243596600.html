<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639032/%D9%87%D8%B4%D8%AF%D8%A7%D8%B1-%D8%A8%D8%B1%D9%86%D8%A7%D9%85%D9%87-%D8%AC%D9%87%D8%A7%D9%86%DB%8C-%D8%BA%D8%B0%D8%A7-%D8%AF%D8%B1%D8%A8%D8%A7%D8%B1%D9%87-%D8%AA%D8%B4%D8%AF%DB%8C%D8%AF-%D9%86%D8%A7%D8%A7%D9%85%D9%86%DB%8C-%D8%BA%D8%B0%D8%A7%DB%8C%DB%8C-%D8%AF%D8%B1-%D9%87%D8%A7%D8%A6%DB%8C%D8%AA%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T15:16:00+00:00"/>
    <meta property="og:title" content="هشدار برنامه جهانی غذا درباره تشدید ناامنی غذایی در هائیتی"/>
    <meta property="og:description" content="برنامه جهانی غذا درباره ناامنی غذایی شدید بیش از یک سوم مردم هائیتی به علت بحران اقتصادی، ناآرامی‌های اجتماعی و کاهش تولید کشاورزی، هشدار داد."/>
  </head>
  <body>
    <article>
      <h1>
        <a href="https://www.bultannews.com/fa/news/639032/%D9%87%D8%B4%D8%AF%D8%A7%D8%B1-%D8%A8%D8%B1%D9%86%D8%A7%D9%85%D9%87-%D8%AC%D9%87%D8%A7%D9%86%DB%8C-%D8%BA%D8%B0%D8%A7-%D8%AF%D8%B1%D8%A8%D8%A7%D8%B1%D9%87-%D8%AA%D8%B4%D8%AF%DB%8C%D8%AF-%D9%86%D8%A7%D8%A7%D9%85%D9%86%DB%8C-%D8%BA%D8%B0%D8%A7%DB%8C%DB%8C-%D8%AF%D8%B1-%D9%87%D8%A7%D8%A6%DB%8C%D8%AA%DB%8C">هشدار برنامه جهانی غذا درباره تشدید ناامنی غذایی در هائیتی</a>
      </h1>
      <h2>برنامه جهانی غذا درباره ناامنی غذایی شدید بیش از یک سوم مردم هائیتی به علت بحران اقتصادی، ناآرامی‌های اجتماعی و کاهش تولید کشاورزی، هشدار داد.</h2>
      <address><time datetime="2019-11-09T15:16:00+00:00">09 Nov 2019, 15:16</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، به نقل از خبرگزاری فرانسه، اروه وروسل، سخنگوی برنامه جهانی غذا هشدار داد بیش از یک سوم مردم هائیتی به علت بحران اقتصادی، ناآرامی‌های اجتماعی و کاهش تولید کشاورزی با وضع ناامنی غذایی شدید مواجه هستند.</p>
      <p>سخنگوی برنامه جهانی غذا اعلام کرد بر اساس بررسی‌هایی که در ماه اکتبر درباره ۱۱ میلیون نفر جمعیت هائیتی به عمل آمده است، ۳.۷ میلیون نفر از ناامنی غذایی شدید رنج می‌برند و در میان آن‌ها بیش از یک میلیون نفر در اوضاع فوریتی قرار دارند.</p>
      <p>بر اساس پنج مرحله طبقه بندی امنیت غذایی که برنامه جهانی غذا از آن استفاده می‌کند، اوضاع فوریتی به این معنی است که خانواده‌ها برای برآوردن نیاز‌های غذایی باید با مشکلات شدیدی مقابله کنند. بر اساس این طبقه بندی، مرحله پنج اوضاع قحطی است.</p>
      <p>سخنگوی آژانس ویژه سازمان ملل اعلام کرد در تازه‌ترین تحلیلی که در ماه دسامبر ۲۰۱۸ به عمل آمده است، ناامنی غذایی در مناطق روستایی ۱۵ درصد افزایش یافته است.</p>
      <p>وروسل هشدار داد بدون کمک فوری اوضاع وخیم‌تر می‌شود. شمار اشخاصی که نیاز فوری به کمک غذایی پیدا می‌کنند، در ماه مارس ۲۰۲۰ از ۳.۷ میلیون به ۴.۱ میلیون خواهد رسید.</p>
      <p>پیش‌تر نیز هماهنگ کننده امور بشر دوستانه سازمان ملل در هائیتی درباره اوضاع انسانی در هائیتی ابراز نگرانی کرده بود ۳.</p>
      <p>هماهنگ کننده امور بشر دوستانه سازمان ملل در هائیتی در بیانیه‌ای هشدار داده بود زیر ساخت‌های بهداشتی دیگر نمی‌توانند به صورت مناسب حمایت شوند و این مسئله موجب شده است تا زندگی تعداد زیادی از کودکان، زنان و مردان به خطر بیافتد.</p>
      <p>وی افزود ۱۹ هزار کودک که از سوء تغذیه رنج می‌برند به مراقبت‌های فوری نیاز دارند. به علاوه هزاران نفر به علت مشکلات ناشی از تامین سوخت ایستگاه‌های پمپاژ، به آب آشامیدنی دسترسی ندارند.</p>
    </article>
  </body>
</html>