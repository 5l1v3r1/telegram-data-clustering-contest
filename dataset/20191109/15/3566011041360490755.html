<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545915.html/%DA%AF%D8%A7%D9%85-%D9%87%D8%A7%DB%8C-%DA%A9%D9%88%DA%86%DA%A9-%D8%A8%D8%B1%D8%AC%D8%A7%D9%85%DB%8C-%D9%87%D8%B1%DA%86%D9%86%D8%AF-%D8%B1%D9%88%D8%A8%D9%87-%D8%AC%D9%84%D9%88-%D9%88%D9%84%DB%8C-%D8%A7%D9%87%D8%B1%D9%85-%D9%81%D8%B4%D8%A7%D8%B1%DB%8C-%D8%A8%D8%B1-%D8%B7%D8%B1%D9%81-%D8%BA%D8%B1%D8%A8%DB%8C-%D9%86%D8%AE%D9%88%D8%A7%D9%87%D8%AF-%D8%A8%D9%88%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T15:30:00+00:00"/>
    <meta property="og:title" content="گام های کوچک برجامی هرچند روبه جلو ولی اهرم فشاری بر طرف غربی نخواهد بود"/>
    <meta property="og:description" content="یک کارشناس مسائل سیاسی گفت: آن چیزی که باعث شده بود غربی ها پای میز مذاکره بیایند و امتیازاتی بدهند، داشته های ایران در حوزه هسته ای از جمله ذخایر اورانیوم غنی شده بود که امروزه دیگر آن ذخایر را نداریم و با چنین گام های کوچکی بعید است تا آن ها مجاب شوند کاری جدی در راستای منافع ایران انجام دهند."/>
  </head>
  <body>
    <article>
      <h1>گام های کوچک برجامی هرچند روبه جلو ولی اهرم فشاری بر طرف غربی نخواهد بود</h1>
      <h2>کارشناس مسائل سیاسی؛</h2>
      <address>
        <time datetime="2019-11-09T15:30:00+00:00">09 Nov 2019, 15:30</time>
      </address>
      <p>یک کارشناس مسائل سیاسی گفت: آن چیزی که باعث شده بود غربی ها پای میز مذاکره بیایند و امتیازاتی بدهند، داشته های ایران در حوزه هسته ای از جمله ذخایر اورانیوم غنی شده بود که امروزه دیگر آن ذخایر را نداریم و با چنین گام های کوچکی بعید است تا آن ها مجاب شوند کاری جدی در راستای منافع ایران انجام دهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ علی مقدسی کارشناس مسائل سیاسی در گفتگو با <a href="http://diyareaftab.ir/">دیار آفتاب</a>، در خصوص برداشتن گام چهارم کاهش تعهدات برجامی توسط ایران، گفت: تزریق گاز UF۶ به سانتریفیوژهای سایت هسته ای فردو گرچه می تواند حساسیت و تنشی در میان طرف های غربی برجام ایجاد کند، ولی در کل اقدامی کافی تلقی نمی شود.</p>
      <p>
        <b>گام های کاهش تعهدات برجامی ایران، اروپا را مجاب به انجام تعهداتش نمی کند</b>
      </p>
      <p>وی افزود: کشوری که چندین تن اورانیوم غنی سازی شده خود را به خارج از کشور انتقال داده و تنها حق ذخیره سازی ۳۰۰ کیلوگرم را دارد، حال با چنین کارهایی چند سال طول می کشد تا به حالت قبل از برجام برسد. در واقع آن چیزی که باعث شده بود آن ها پای میز مذاکره بیایند و امتیازاتی بدهند، داشته های ایران در حوزه هسته ای از جمله ذخایر اورانیوم غنی شده بود که امروزه دیگر آن ذخایر را نداریم و با چنین گام های کوچکی بعید است تا آن ها مجاب شوند کاری جدی در راستای منافع ایران انجام دهند.</p>
      <p>مقدسی ادامه داد: البته ممکن است به صورت نمادین حاضر به انجام کارهایی مانند اینستکس باشند که همانطور که از نامش پیداست کاملا نمادین بوده و در عمل امتیازی را شامل ایران نمی کند.</p>
      <p>این کارشناس سیاسی تصریح کرد: در توافقنامه برجام به این علت که ما اقدامات عملی را ابتدا به عمل انجام دادیم، خودمان دستمان را خالی کردیم و اهرم های فشار را از دست دادیم. در نتیجه گام هایی مانند این، اهرم فشاری قوی برای انجام تعهدات طرف غربی نیست گرچه گام رو به جلویی محسوب می شود.</p>
      <p>
        <b>دولت حاضر به کنار گذاشتن برجام نیست</b>
      </p>
      <p>وی در ادامه گفت: با اینکه تقریبا همه به این نتیجه رسیده اند که انجام یک طرفه تعهدات برجامی به صلاح کشور نیست، ولی به این علت که دولت تدبیر و امید تمام استراتژی و حیات و ممات خود را روی آن تعریف کرده، حاضر به کنار گذاشتن این توافقنامه نیست و همچنان امیدوار به آن است.</p>
      <p>مقدسی با اشاره به تاکیدات مقام معظم رهبری مبنی بر تکیه به توان داخلی و دل نبستن به خارج کشور، گفت: بعید است این دولت در این راستا قدم قابل توجهی بردارد چرا که تکیه به داخل کشور نیاز به کاری جهادی و با تمام توان دارد که با توجه به هیئت وزیران پا به سن گذاشته این دولت بعید است چنین کاری انجام شود مگر اینکه تیم دولت تغییر کند که این هم محال است صورت بگیرد.</p>
      <p>انتهای پیام/</p>
      <p> </p>
    </article>
  </body>
</html>