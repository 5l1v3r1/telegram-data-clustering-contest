<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.zf.ro/business-international/singapore-a-interzis-circulatia-trotinetelor-electrice-pe-trotuare-18560685"/>
    <meta property="og:site_name" content="Ziarul Financiar"/>
    <meta property="article:published_time" content="2019-11-09T15:32:35+00:00"/>
    <meta property="og:title" content="Singapore a interzis circulaţia trotinetelor electrice pe trotuare"/>
    <meta property="og:description" content="Singapore a interzis circulaţia trotinetelor electrice pe trotuare după ce a crescut numărul de accidente în care acestea au fost implicate, transmite site-ul agenţiei de ştiri Bloomberg."/>
  </head>
  <body>
    <article>
      <h1>Singapore a interzis circulaţia trotinetelor electrice pe trotuare</h1>
      <address><time datetime="2019-11-09T15:32:35+00:00">09 Nov 2019, 15:32</time> by <a rel="author">Adrian Popa, Mediafax</a></address>
      <p>Singapore a interzis circulaţia trotinetelor electrice pe trotuare după ce a crescut numărul de accidente în care acestea au fost implicate, transmite site-ul agenţiei de ştiri Bloomberg.</p>
      <p>Începând cu data de 6 noiembrie 2019, cei care încalcă regula riscă să fie amendaţi cu echivalentul a 1.474 de dolari, să petreacă trei luni în închisoare sau să primească ambele pedepse, a anunţat Lam Pin Min, un oficial senior din Ministerului Transporturilor. „Interzicerea trotinetelor electrice pe trotuare este o decizie dificilă. Dar este un pas necesar pentru ca pietonii să să simtă din nou în siguranţă pe trotuarele publice”, a declarat Min.</p>
      <p>În Singapore, trotinetele electrice nu au voie să circule nici pe şosele. Acestea pot circula legal doar pe pistele pentru biciclete, care în acest moment au o lungime de 440 de km. Guvernul a promis, însă, că până în 2025 vor fi 750 de km disponibili.</p>
      <p>Trotinetele electrice au devenit foarte populare în statul asiatic, unul dintre cele mai scumpe din lume pentru deţinătorii de automobile.</p>
      <p>Pe măsură ce aceste vehicule s-au înmulţit a crescut numărul accidentelor în care au fost implicate. În cele mai multe cazuri a fost vorba de coliziunea cu pietoni pe trotuare. S-a înregistrat cel puţin un deces din această cauză, potrivit autorităţilor.</p>
      <p>Alte ţări care au restricţionat circulaţia acestor vehicule sunt Franţa şi Japonia.</p>
    </article>
  </body>
</html>