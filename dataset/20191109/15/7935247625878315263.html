<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/hollywoodun-bursali-cizeri-214643h.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T15:01:52+00:00"/>
    <meta property="og:title" content="Hollywood'un Bursalı çizeri"/>
    <meta property="og:description" content="Dijital oyun karakteri çizimleriyle ünlenen Bursalı lise son sınıf öğrencisi Irmak Çavun, Hollywood'da düzenlenen dünyanın en prestijli ‘‘Geleceğin Yazar ve Ressamları'' yarışmasında ödül alan ilk Türk oldu."/>
  </head>
  <body>
    <article>
      <h1>Hollywood'un Bursalı çizeri</h1>
      <h2>Dijital oyun karakteri çizimleriyle ünlenen Bursalı lise son sınıf öğrencisi Irmak Çavun, Hollywood'da düzenlenen dünyanın en prestijli ‘‘Geleceğin Yazar ve Ressamları'' yarışmasında ödül alan ilk Türk oldu.</h2>
      <address>
        <time datetime="2019-11-09T15:01:52+00:00">09 Nov 2019, 15:01</time>
      </address>
      <p>Bursa'da yaşayan lise öğrencisi Irmak Çavun, 4 yaşında başlayan resim çizme yeteneğini zamanla geliştirdi. Katıldığı bir çok resim yarışmasında ödüller kazanan Çavun, oyun karakterleri çizmeye yöneldi. Dijital alanda çizdiği oyun karakteriyle Amerika'nın Hollywood bölgesinde düzenlenen dünyanın en prestijli yarışması ‘Geleceğin Yazar ve Ressamları'na katılan Çavun, burada ödül alan ilk Türk olmayı başardı. Binlerce başvuru arasında sadece 12 kişinin alacağı ödüller, 4 Nisan'da yapılacak törenle sahiplerine verilecek.</p>
      <p>
        <b>AİLESİ KEŞFETTİ...</b>
      </p>
      <p>İlk olarak çocukken ailesinin yeteneğini keşfettiğini anlatan Irmak Çavun, ‘‘4 yaşımdan beri resim çiziyorum. Profesyonel olarak yapmak istediğim ve buna karar verdiğim zaman lisedeydim. Oyun oynamaya başladıktan sonra bu işin içinde olmak istediğimi fark ettim. Oyunları çok seviyordum ve sanatın oyunlarla ilgili olan kısmıyla ilgileniyordum. O yüzden bunu profesyonel olarak yapmak istedim'' dedi.</p>
      <p>
        <b>KAZANAN İLK TÜRK...</b>
      </p>
      <p>Kendisine portfolyö hazırladığını söyleyen Çavun, şöyle konuştu: ‘‘Şu an ürettiğim şeyler de portfolyö odaklı. Oyunlardaki sanatla alakalı olan kısımlarla ilgileniyorum. Ürettiğim şeyler; oyunlardaki konsept tasarımı, kodlamayı da içinde bulunduran oyunlarla alakalı, dünyalar yaratmakla alakalı, buna benzer şeylerle ilgileniyorum. 36 yıldır devam eden Amerika'daki köklü bir yarışmada (Geleceğin Yazar ve Ressamları) ilk defa ödül kazanan Türk benmişim. Aynı zamanda bu yaz Amerika'da bir kampa katıldım. Üniversite de oyun tasarımı veya sanatla alakalı dersler alınıyor ve bununla ilgili notlandırılıyor. Bunun sonucunda başarılı olanlara burs veriliyor. Yine aynı şekilde tek Türk bendim ve o bursu kazandım.''</p>
      <p>
        <b>'KÜLTÜREL OYUNLAR ÖĞRETMEK İSTERİM...'</b>
      </p>
      <p>Gelecekteki hayallerini anlatan Çavun, ‘‘Amerika'da oyun endüstrisinin içinde gelebileceğim en yüksek yere gelmek istiyorum. Türkiye'de oyunların olmamasının sebebi alıcısının olmaması. Yurt dışında, Türkiye'de olduğundan çok daha büyük bir kitle var ve yine yurt dışında yine oyunlardaki kültürel öğelere çok daha fazla değer veriliyor. Oyunların içindeki fantastik dünyalarda şu an dünyamızda bulunan kültürlerden esinlenerek yapılan şeyler oluyor. Ben ileride bu büyük oyunlar için kültürel öğelerde Türkiye'den esinlenmeyi isterim'' ifadelerini kullandı.</p>
    </article>
  </body>
</html>