<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/kypriako/596528/ypam-enapothetoume-tis-elpides-ston-gg-tou-oie-gia-epanenarksi-tou-dialogou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T15:07:00+00:00"/>
    <meta property="og:title" content="ΥΠΑΜ: Εναποθέτουμε τις ελπίδες στον ΓΓ του ΟΗΕ για επανέναρξη του διαλόγου"/>
    <meta property="og:description" content="Εναποθέτουμε τις ελπίδες μας στη νέα πρωτοβουλία που αναλήφθηκε από τον Γενικό Γραμματέα των Ηνωμένων Εθνών προς την κατεύθυνση της επανέναρξης του..."/>
  </head>
  <body>
    <article>
      <h1>ΥΠΑΜ: Εναποθέτουμε τις ελπίδες στον ΓΓ του ΟΗΕ για επανέναρξη του διαλόγου</h1>
      <address><time datetime="2019-11-09T15:07:00+00:00">09 Nov 2019, 15:07</time> by <a rel="author">sigmalive</a></address>
      <p>Εναποθέτουμε τις ελπίδες μας στη νέα πρωτοβουλία που αναλήφθηκε από τον Γενικό Γραμματέα των Ηνωμένων Εθνών προς την κατεύθυνση της επανέναρξης του διαλόγου, για συνομολόγηση Όρων Αναφοράς, ώστε να δημιουργηθούν οι  κατάλληλες συνθήκες για επανέναρξη των διαπραγματεύσεων, τόνισε ο Υπουργός Άμυνας Σάββας Αγγελίδης.</p>
      <p>Σε επικήδειο Λόγο στην κηδεία των οστών του πεσόντος κατά την τουρκική εισβολή Συνταγματάρχη Αρέστη Ανδρέα, ο κ. Αγγελίδης είπε ότι «το δράμα που βιώνει ο κυπριακός Ελληνισμός εξαιτίας της συνεχιζόμενης τουρκική κατοχής, σε συνδυασμό με τις παράνομες τουρκικές προκλήσεις στην Αποκλειστική Οικονομική Ζώνη της Κυπριακής Δημοκρατίας και τα χωρικά μας ύδατα, καθώς και των τουρκικών απειλών για εποικισμό της Αμμοχώστου, μας υπενθυμίζουν την ευθύνη μας προς τους αγωνιστές της ελευθερίας, που ξαγρυπνούν πάνω από την καθημαγμένη γη μας».<br/><br/>Πράγματι, οι συνθήκες που διέρχεται σήμερα η Κύπρος απαιτούν αναδρομή στο παρελθόν ως μήνυμα αφύπνισης, και εγρήγορσης, υπογράμμισε.<br/><br/>Οφείλουμε, σύμφωνα με τον Υπουργό Άμυνας, με σύνεση και σωφροσύνη να επιδιώξουμε μια λύση που να διασφαλίζει την ανεξαρτησία, την κυριαρχία και την εδαφική  ακεραιότητα της Κύπρου.<br/><br/>Ανέφερε επίσης ότι «η λύση που διεκδικούμε δεν είναι τίποτε λιγότερο και τίποτε περισσότερο από αυτό που δικαιούμαστε, αυτό για το οποίο πολέμησε ο ήρωας Ανδρέας Αρέστη».<br/><br/>«Σήμερα αποχαιρετούμε ένα παλληκάρι, έναν ευθυτενή και περήφανο λεβέντη», ανέφερε και πρόσθεσε ότι «η παρακαταθήκη αρετής και ήθους που άφησε πίσω του, είναι το καλύτερο μπόλιασμα για το ηθικό και το αγωνιστικό φρόνημα του λαού μας, ώστε να εξασφαλίσουμε τη φυσική και εθνική επιβίωση του κυπριακού Ελληνισμού».<br/><br/>Ο κ. Αγγελίδης είπε ότι η πολιτεία, ως ένδειξη εκτίμησης και αναγνώρισης της προσφοράς του δοξασμένου αξιωματικού της Εθνικής Φρουράς, με απόφαση του Υπουργικού Συμβουλίου το 2007, του απένειμε επ’ ανδραγαθία το βαθμό του Συνταγματάρχη.<br/><br/>Επιπλέον, ανέφερε ότι στις 30 Μαΐου του τρέχοντος έτους, το Υπουργικό Συμβούλιο ενέκρινε προσχέδιο Κανονισμών «περί Στρατιωτικών Μεταλλίων», το οποίο βρίσκεται ενώπιον της Βουλής για ψήφιση και μεταξύ άλλων, προνοεί να απονέμεται στους εν ενεργεία Αξιωματικούς μετάλλιο στρατιωτικής αξίας με την επωνυμία «Ανδρέας Αρέστη», για ευδόκιμη υπηρεσία 8 ετών.</p>
      <p>ΠΗΓΗ: ΚΥΠΕ</p>
    </article>
  </body>
</html>