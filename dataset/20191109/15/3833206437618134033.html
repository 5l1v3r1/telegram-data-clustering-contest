<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/mejdunarodni/Ispanski-zhurnalist-Bulgarskata-mafiya-e-nai-moshtnata-v-Ispaniya-912471"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T15:17:00+00:00"/>
    <meta property="og:title" content="Испански журналист: Българската мафия е най-мощната в Испания"/>
    <meta property="og:description" content="Българската мафия е една от най-силните в Испания. Това коментира пред БНР журналистът от &quot;Ел Паис“ ..."/>
  </head>
  <body>
    <article>
      <h1>Испански журналист: Българската мафия е най-мощната в Испания</h1>
      <address>
        <time datetime="2019-11-09T15:17:00+00:00">09 Nov 2019, 15:17</time>
      </address>
      <p>Българската мафия е една от най-силните в Испания. Това коментира пред БНР журналистът от "Ел Паис“ Начо Каретеро.</p>
      <p>Испания гласува утре на парламентарни избори за втори път тази година. Социалистите на Педро Санчес, които спечелиха предишния вот, не успяха да съставят стабилна коалиция и да получат одобрение в парламента.</p>
      <p>Опитите за кабинет с крайнолевите от "Подемос“ се провалиха. Сега прогнозите са за нова победа на социалистите, но за тях проблемът с кого ще се коалират ще бъде още по-остър, тъй като подкрепата за Народната партия и за крайнодесните от "Вокс“ вероятно ще бъде по-голяма, отколкото на 28 април.</p>
      <p>"Като галисиец израснах в тази реалност - на контрабандата и наркотрафика като нещо нормално. И когато си заобиколен от нещо такова, даже да е изключително, за теб е обикновено, не ти прави впечатление. И чак когато отидох в Мадрид, си дадох сметка, че това в Галисия не беше нормално и реших да разкажа тази история“, казва Каретеро.</p>
      <p>По книгата е създаден и сериал, но Начо Каретеро предупреждава, че е различен жанр, който не се придържа единствено към фактите от книгата. А в нея не липсва и българска следа -  от участието на български музиканти в празненствата на контрабандистите, през българския кораб "Свети Николай", който при залавянето му през 2012 от испанските власти превозвал единствено кокаин. В "Бял прах“ е спомената и българската мафия.</p>
      <p>"Когато кокаинът от Колумбия влиза в Испания, често през канали в Галисия, различните мафии купуват продукта и го разпространяват в Европа.</p>
      <p>И една от тези мафии, от най-мощните, е българската. Непрекъснато излизат новини за връзките по дистрибуцията на наркотика в Европа.  Но не е само това.</p>
      <p>Българската мафия, например, има голям дял в Мадрид в контрола на сигурността в дискотеките, занимава се с уреждане на сметки, с продажба на наркотици, изобщо, познават я и се страхуват от нея.</p>
      <p>И, разбира се, трябваше да я спомена в книгата, защото е част от цялата верига. Като цяло наркотрафикът е една голяма международна мрежа, от която са част тези мафии - галисийската, българската, колумбийската и противодействието е много трудно“, отбелязва журналистът.</p>
      <p>80 процента от кокаина в Европа през 80-те години навлиза през бреговете на Галисия. А освен това местното правителство години наред отрича съществуването на организиран наркотрафик. Освен това в областта не е имало нито една партия, която да не е финасирана от наркотрафикантите. Нито една, се твърди още в книгата.</p>
      <p>"Близостта между наркотрафикантите и политиците идва от епоха, в която обществото не гледа на контрабандистите с лоши очи. Те имат голямо влияние, власт, помагат на съседите, създават работни места. В онази епоха политиците получават допълнителни дивиденти от това, че са близо до тях -  гласове на избори, пари за кампаниите.</p>
      <p>После, обаче, се прави големият скок и вместо цигари започват нелегално да се внасят наркотици. Известно време големите босове продължават да са близо до политиката, даже самите са политици. Само че после образът им в обществото се променя, особено  когато се вижда ужасяващият ефект от наркотиците, най-вече върху младите хора. Политиците си дават сметка, че трябва да стоят далеч наркобосовете“, коментира Каретеро пред БНР. </p>
      <p>"Понастоящем политиците се държат настрана от наркотрафика. Не като преди, когато бяха много близки с босовете и получаваха пари. Но това не означава, че наркотрафикът е загубил влиянието си в Галисия. Много от трафикантите са легални бизнесмени -  богати и авторитетни търговци и индустриалци“.</p>
      <p>"В една държава без корупция би било много по-трудно за престъпниците и наркотрафикантите. Испания не е изключение. Там има корупция в полицията, което облекчава работата на наркотрафикантите. И все пак смятам, че наркотрафикът е дейност, която много трудно може да бъде спряна.  Говорим за  изключително рентабилен продукт, може би на първо място в света. </p>
    </article>
  </body>
</html>