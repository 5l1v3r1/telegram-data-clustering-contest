<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/sports/tselsi-kristal-palas-2-0/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T15:52:58+00:00"/>
    <meta property="og:title" content="Τσέλσι- Κρίσταλ Πάλας 2-0"/>
    <meta property="og:description" content="H πιο νεανική Τσέλσι της φετινής Premier League, «καθάρισε» στο δεύτερο ημίχρονο την Κρίσταλ Πάλας 2-0 με γκολ των Έιμπραχαμ- Πούλισικ και σκαρφάλωσε στη δεύτερη θέση της βαθμολογίας."/>
  </head>
  <body>
    <article>
      <h1>Τσέλσι- Κρίσταλ Πάλας 2-0</h1>
      <h2>H πιο νεανική Τσέλσι της φετινής Premier League, «καθάρισε» στο δεύτερο ημίχρονο την Κρίσταλ Πάλας 2-0 με γκολ των Έιμπραχαμ- Πούλισικ και σκαρφάλωσε στη δεύτερη θέση της βαθμολογίας.</h2>
      <address><time datetime="2019-11-09T15:52:58+00:00">09 Nov 2019, 15:52</time> by <a rel="author">ΤοΒΗΜΑ Team</a></address>
      <p>H πιο νεανική ομάδα της φετινής Premier League, «καθάρισε» στο δεύτερο ημίχρονο την Κρίσταλ Πάλας 2-0 με γκολ των Έιμπραχαμ- Πούλισικ και σκαρφάλωσε στη δεύτερη θέση της βαθμολογίας.</p>
      <p>Ήταν η έκτη συνεχόμενη νίκη για τους «μπλε» στο πρωτάθλημα που συνεχίζουν να εντυπωσιάζουν με τις εμφανίσεις τους.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>Ο Φρανκ Λάμπαρντ παρέταξε την μικρότερη ηλικιακά ενδεκάδα στη φετινή Premier League, με μέσο όρο ηλικίας 24 ετών και 88 ημερών.</p>
      <p>Στο πρώτο ημίχρονο οι γηπεδούχοι είχαν τον απόλυτο έλεγχο του παιχνιδιού, περιορίζοντας σε παθητικό ρόλο την Κρίσταλ Πάλας. Πούλισικ και Γουίλιαν απείλησαν, αλλά χωρίς αποτέλεσμα, με τα ποσοστά κατοχής να φτάνουν σε υψηλά επίπεδα για την Τσέλσι.</p>
      <p>Το πρώτο ημίχρονο έληξε χωρίς τέρματα, αλλά στο δεύτερο οι «μπλε» άνοιξαν το σκορ στο 52ο λεπτό με τον συνήθη ύποπτο, Τάμι Έιμπραχαμ, με τον Άγγλο να πετυχαίνει το ένατο γκολ στο πρωτάθλημα.</p>
      <p>Η Τσέλσι δεν κατέβασε ρυθμό και έψαχνε το δεύτερο γκολ που θα «σφράγιζε» τη νίκη της. Ένα λεπτό λοιπόν πριν την συμπλήρωση των 80 λεπτών, ο δημιουργός του πρώτου γκολ, Κρίστιαν Πούλισικ, έγινε εκτελεστής και με κεφαλιά έγραψε το τελικό 2-0.</p>
      <p>Έτσι η ομάδα του Φρανκ Λάμπαρντ ανέβηκε στη δεύτερη θέση, με έναν βαθμό παραπάνω από την Μάντσεστερ Σίτι και περιμένει το αποτέλεσμα του «Άνφιλντ» για να δει αν θα εδραιωθεί στο δεύτερο «σκαλί» του βαθμολογικού πίνακα.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>