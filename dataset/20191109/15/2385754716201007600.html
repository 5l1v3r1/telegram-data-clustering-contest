<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596527/yp-metaforoni-tourkia-na-synergastei-sto-thema-ton-agnooumenon"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T15:05:00+00:00"/>
    <meta property="og:title" content="Υπ. Μεταφορών:Η Τουρκία να συνεργαστεί στο θέμα των αγνοουμένων"/>
    <meta property="og:description" content="Ευχή και ελπίδα όλων μας είναι να συνεργαστεί η Τουρκία στον βαθμό που χρειάζεται, ώστε να τεθεί ένα τέλος στο ανθρωπιστικό και ευαίσθητο θέμα των..."/>
  </head>
  <body>
    <article>
      <h1>Υπ. Μεταφορών:Η Τουρκία να συνεργαστεί στο θέμα των αγνοουμένων</h1>
      <address><time datetime="2019-11-09T15:05:00+00:00">09 Nov 2019, 15:05</time> by <a rel="author">sigmalive</a></address>
      <p>Ευχή και ελπίδα όλων μας είναι να συνεργαστεί η Τουρκία στον βαθμό που χρειάζεται, ώστε να τεθεί ένα τέλος στο ανθρωπιστικό και ευαίσθητο θέμα των αγνοουμένων μας, ανέφερε η Υπουργός Μεταφορών, Επικοινωνιών και Έργων Βασιλική Αναστασιάδου στην κηδεία της μέχρι πρότινος αγνοούμενης Μαρίτσας Δημητριάδου-Ροδίκη.</p>
      <p>Τα οστά της Μαρίτσας Δημητριάδου εντοπίστηκαν σε ατομικό τάφο, το 2018 στην περιοχή του χωριού Πέτρα, στο πλαίσιο του προγράμματος εκταφής και αναγνώρισης λειψάνων της Διερευνητικής Επιτροπής Αγνοουμένων Κύπρου. O σύζυγός της εξακολουθεί να είναι στη λίστα των αγνοουμένων.</p>
      <p>Η κ. Αναστασιάδου υπενθύμισε ότι με όσα υπογραμμίζονται και σε αποφάσεις τόσο του Συμβουλίου της Ευρώπης όσο και του Ευρωπαϊκού Δικαστηρίου Ανθρωπίνων Δικαιωμάτων, αποφάσεις που δεν μπορεί να παραγνωρίζει άλλο η Τουρκία, η εξαφάνιση προσώπου αποτελεί πολλαπλή παραβίαση βασικών και θεμελιωδών ανθρωπίνων δικαιωμάτων, η οποία επεκτείνεται και στα δικαιώματα των οικογενειών τους.</p>
      <p>"Η Κυβέρνηση θα συνεχίσει να στηρίζει σθεναρά το έργο, που υπεύθυνα και με σοβαρότητα επιτελεί η Διερευνητική Επιτροπή Αγνοουμένων, για αποκατάσταση της αλήθειας", ανέφερε.</p>
      <p>Η Υπουργός πρόσθεσε ότι η Κυβέρνηση επιδιώκει να δημιουργήσει προοπτική για την έναρξη των διαπραγματεύσεων μέσα σε ένα πλαίσιο εποικοδομητικού διαλόγου και στοχεύει στην αξιοποίηση του πλαισίου που πρότεινε ο Γενικός Γραμματέας των ΗΕ, ώστε να επιτύχουμε αντικατάσταση του απαράδεκτου και επικίνδυνου συστήματος εγγυήσεων από ένα σύγχρονο σύστημα ασφάλειας, αλλά και την αποχώρηση των τουρκικών στρατευμάτων, όπως βεβαίως και ένα λειτουργικό, βιώσιμο και δημοκρατικό κράτος δικαίου, χωρίς υπερπρονόμια σε καμιά πλευρά.</p>
      <p>"Αξιοποιώντας Αποφάσεις και Ψηφίσματα των Ηνωμένων Εθνών, τη στήριξη των ευρωπαϊκών μας εταίρων, τη στενή και αγαστή συνεργασία με την Ελλάδα, καθώς και τις διαρκώς βελτιούμενες διεθνείς σχέσεις και συνεργασίες της χώρας μας, επιδιώκουμε τερματισμό των παράνομων ενεργειών της Τουρκίας, ώστε να δημιουργηθούν οι συνθήκες επανέναρξης ενός νέου κύκλου συνομιλιών για εξεύρεση λύσης του κυπριακού προβλήματος", ανέφερε.</p>
      <p>Η Υπουργός Μεταφορών κάλεσε τέλος όλους να πορεύονται στον αγώνα επανένωσης της πατρίδας, απαλλαγμένοι από αισθήματα μικροψυχίας και φανατισμού και πέρα από τις όποιες πολιτικές και ιδεολογικές διαφορές.</p>
      <p>ΠΗΓΗ: ΚΥΠΕ</p>
    </article>
  </body>
</html>