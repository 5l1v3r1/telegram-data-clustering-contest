<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://hu.euronews.com/2019/11/09/leonardo-sziklas-madonnajanak-titkai"/>
    <meta property="og:site_name" content="euronews"/>
    <meta property="article:published_time" content="2019-11-09T15:52:05+00:00"/>
    <meta property="og:title" content="Leonardo Sziklás madonnájának titkai"/>
    <meta property="og:description" content="Ahogyan rajta kívül még senki sem látta az elmúlt félezer évben."/>
  </head>
  <body>
    <article>
      <h1>Leonardo Sziklás madonnájának titkai</h1>
      <address><time datetime="2019-11-09T15:52:05+00:00">09 Nov 2019, 15:52</time> by <a rel="author">Euronews </a></address>
      <figure>
        <img src="https://static.euronews.com/articles/stories/04/28/62/96/1280x720_cmsv2_99097434-d4c3-58f1-b161-744f2be23fc3-4286296.jpg"/>
      </figure>
      <p>Leonardo da Vinci egyik remekműve, a Sziklás madonna nem a párizsi Louvre-ban, hanem a londoni National Gallery "Experience a Masterpiece" (Tapasztalja meg a remekművet) című, november 9-én megnyílt kiállításán tekinthető meg - úgy, ahogyan évszázadok óta nem volt látható.</p>
      <p>A kurátorok - digitális technológiával - olyan fényviszonyokat teremtettek, amilyenben a mester dolgozott közel félezer éve. És azt a tért, a történelem viharaiban már elpusztult templomot is megteremtették, ahová készült a Sziklás madonna.</p>
      <p>- Az alapötlet az, hogy a digitális technológia segítségével, magával ragadó tapasztalatokat szerezzünk a festmény felfedezése során Leonardo halálának 500. évfordulója alkalmából. Gyakorlatilag a közönséget Leonardo terébe, fény és optikai viszonyai közé repítjük. A már nem létező milánói templomban olyannak, és úgy látunk mindent, "eredetiben", miként a mester látta, mikor a képet festette - tette hozzá Gabriele Finaldi.</p>
      <p>A kiállítás egyik része azt mutatja be, Leonardo da Vinci hogyan játszott a fénnyel és az árnyékkal.</p>
      <p>Nemrégiben a makroröntgen csúcstechnológia feltárta, hogy a festmény felső festékrétege alatt a mester egy korábbi vázlatrajza bújik meg a vásznon.</p>
      <p>Caroline Campbell, a galéria gyűjteményi igazgatója úgy fogalmaz; "Leonardo festészetének egyik igazán érdekes sajátossága, hogy kétdimenziós formái háromdimenziósnak, élőnek hatnak. Ezt nagyszerű optikai tanulmányaival alapozta meg. A kiállításon nyomon követhetjük, abban az időben ő hogyan dolgozott a festményen. Megérthetjük, ahogyan a különböző pontokon keresztül járja be a fény."</p>
      <p>Sokan úgy tartják, Leonardo da Vinci, a művész, a tudós, a feltaláló, a reneszánsz kor utolsó zsenije, az emberiség utolsó polihisztora. Ezért félezer évvel később is érdeklődés övezi.</p>
      <p>A londoni National Galleryben csak a Sziklás madonna, a Párizsban nemrég megnyílt emlékkiállításon pedig 160 Leonardo-mű látható.</p>
    </article>
  </body>
</html>