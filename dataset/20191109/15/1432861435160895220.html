<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sportlive.bg/worldfootball/england/klyuchov-uikend-v-premiyr-lijg-%e2%80%93-mozhe-li-top-4-da-byde-reshen-oshte-tazi-sedmica-1404631.html"/>
    <meta property="og:site_name" content="SPORT LIVE"/>
    <meta property="article:published_time" content="2019-11-09T15:32:00+00:00"/>
    <meta property="og:title" content="Ключов уикенд в Премиър лийг – може ли топ 4 да бъде решен още тази седмица?"/>
    <meta property="og:description" content="Този уикенд предстои да се изиграят мачовете от 12-ти кръг в Английската Премиър лийг Въпреки че преди началото на сезона изглеждаше безумно да говорим за приключване на интригата за топ 4 толкова рано през кампанията, изходите от тазседмичните срещи могат много сериозно да наклонят везните в полза на някои отбори"/>
  </head>
  <body>
    <article>
      <h1>Ключов уикенд в Премиър лийг – може ли топ 4 да бъде решен още тази седмица?</h1>
      <address><time datetime="2019-11-09T15:32:00+00:00">09 Nov 2019, 15:32</time> by <a rel="author">Sportlive.bg</a></address>
      <p>Този уикенд предстои да се изиграят мачовете от 12-ти кръг в Английската Премиър лийг. Въпреки че преди началото на сезона изглеждаше безумно да говорим за приключване на интригата за топ 4 толкова рано през кампанията, изходите от тазседмичните срещи могат много сериозно да наклонят везните в полза на някои отбори. Откакто анлийските тимове получиха четири квоти за Шампионската лига през сезон 2001/02 нито веднъж след 11 мача разликата между 4-тия и 5-тия в класирането не е била повече от 3 точки. В момента обаче дистанцията между намиращия се на 4-то място Челси и следващия в подреждането <a href="https://www.sportlive.bg/tags/3848">Арсенал</a> е 6 пункта.</p>
      <p>А тя може да стане дори по-голяма след последния съдийски сигнал на днешните мачове. Ето какво ни предстои в съботния ден във Висшата лига – в момента на „Стамфорд бридж“ се играе лондонското дерби между <a href="https://www.sportlive.bg/tags/3850">Челси</a> и Кристъл Палас. Отборът на Франк Лампард се намира в серия от 5 поредни успеха в първенството и влиза в срещата като фаворит. При евентуален успех на „сините“, те ще съберат актив от 26 точки и временно ще бъдат на 9 повече от основния си преследвач за момента Арсенал. Разбира се, никак не трябва да отписваме тима на Кристъл Палас, който се представя много добре като гост до момента през сезона, като вече постигна успех на „Олд Трафорд“ срещу Манчестър Юнайтед и успя да измъкне точка срещу Арсенал на „Емиратс“, въпреки че губеше с 0:2.</p>
      <p>Споменавайки „топчиите“, те гостуват днес на „Кинг Пауър Стейдиъм“ на <a href="https://www.sportlive.bg/tags/17016">Лестър</a> от 19:30. Отборът на Унай Емери далеч не е в най-доброто си състояние след скандала с бившия вече капитан на клуба Гранит Джака. Отделно Арсенал има едва една победа във всички турнири в последните си 6 мача и тя бе при домакинството на далеч по-скромния отбор на Витория Гимараеш в Лига Европа. От друга страна, Лестър определено са сензацията в Премиър лийг през този сезон, като футболистите на Брендън Роджърс влизат в мача като 3-ти в подреждането. „Лисиците“ не само изглеждат като фаворит да спечелят срещата довечера, ами в последния мач между двата състава през пролетта воденият от Роджърс тим успя да победи и тотално да надиграе Арсенал. Евентуална загуба за „артилеристите“ ще бъде катастрофална за амбициите им за 4-тото място, като при успех на Челси, дистанцията между двата тима би станала 9 точки.</p>
      <p>Разбира се, редно е да кажем по няколко думи и за останалите претенденти за топ 4 – <a href="https://www.sportlive.bg/tags/6855">Тотнъм</a> и Манчестър Юнайтед. „Шпорите“ са домакини на изненадата до момента Шефилд Юнайтед и ще трябва да гонят задължителен успех в срещата, тъй като изостават на 10 точки от 4-тото място. Задачата няма да е никак лесна, тъй като тимът на Крис Уайлдър все още няма загуба като гост през този сезон. <a href="https://www.sportlive.bg/tags/4689">Манчестър Юнайтед</a> също са изправени до стената в домакинството си на Брайтън в неделя. Подобно на Тотнъм, и „червените дяволи“ са само с 13 точки до момента и победата в срещата срещу „чайките“ е без алтернатива. Юнайтед са спечелили и двете си домакинства срещу тазседмичните си опоненти през последните години, но Брайтън са в добра серия, записвайки 2 победи от 3 мача в последния месец и са с две точки повече от отбора на Оле Гунар Солскяер. Ако Тотнъм и Юнайтед не спечелят могат да се окажат на 12 или дори 13 точки от зона „Шампионска лига“.</p>
      <p>
        <i>
          <a href="https://www.sportlive.bg/worldfootball/england/Klop-Trqbva-da-bydem-smeli-sreshtu-Siti-1404461.html">А ето какво каза Юрген Клоп преди дербито на върха утре между Ливърпул и Манчестър Сити.</a>
        </i>
      </p>
      <related>
        <h4>Още по темата</h4>
        <a href="https://www.sportlive.bg/worldfootball/england/Arsenal-maha-Dzhaka-prez-qnuari-1404438.html"/>
        <a href="https://www.sportlive.bg/worldfootball/england/Lampard-e-menidzhyr-na-oktomvri-vyv-Visshata-liga-1404395.html"/>
        <a href="https://www.sportlive.bg/worldfootball/ligaeurope/Skouls-opredeli-mlad-talant-na-Yunajted-za-po-dobyr-realizator-ot-Rashford-1404325.html"/>
        <a href="https://www.sportlive.bg/worldfootball/england/Tegne-li-prokoba-nad-kapitanskata-lenta-na-Arsenal-1403644.html"/>
        <a href="https://www.sportlive.bg/worldfootball/england/Emeri-Mnogo-e-vazhno-za-nas-da-pobedim-Lestyr-1404475.html"/>
        <a href="https://www.sportlive.bg/worldfootball/england/Fernandinxo-se-zakani-Siti-da-prekysne-negativnata-statistika-na-Anfijld-1404481.html"/>
      </related>
    </article>
  </body>
</html>