<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639034/%D9%85%D9%88%D8%B1%D8%A7%D9%84%D8%B3-%D9%85%D9%86-%D9%85%D9%86%D8%AA%D8%AE%D8%A8-%D9%85%D8%B1%D8%AF%D9%85-%D8%A8%D9%88%D9%84%DB%8C%D9%88%DB%8C-%D9%87%D8%B3%D8%AA%D9%85-%D9%88-%D8%A7%D8%B3%D8%AA%D8%B9%D9%81%D8%A7-%D9%86%D9%85%DB%8C%E2%80%8C%D8%AF%D9%87%D9%85"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T15:24:00+00:00"/>
    <meta property="og:title" content="مورالس: من منتخب مردم بولیوی هستم و استعفا نمی‌دهم"/>
    <meta property="og:description" content="به دنبال اعتراضات در بولیوی بعد از اعلام نتیجه انتخابات اخیر ریاست جمهوری که تاکنون سه کشته بر جا گذاشته، «اوو مورالس» گفت: «من منتخب مردم بولیوی..."/>
  </head>
  <body>
    <article>
      <h1>
        <a href="https://www.bultannews.com/fa/news/639034/%D9%85%D9%88%D8%B1%D8%A7%D9%84%D8%B3-%D9%85%D9%86-%D9%85%D9%86%D8%AA%D8%AE%D8%A8-%D9%85%D8%B1%D8%AF%D9%85-%D8%A8%D9%88%D9%84%DB%8C%D9%88%DB%8C-%D9%87%D8%B3%D8%AA%D9%85-%D9%88-%D8%A7%D8%B3%D8%AA%D8%B9%D9%81%D8%A7-%D9%86%D9%85%DB%8C%E2%80%8C%D8%AF%D9%87%D9%85">مورالس: من منتخب مردم بولیوی هستم و استعفا نمی‌دهم</a>
      </h1>
      <h2>به دنبال اعتراضات در بولیوی بعد از اعلام نتیجه انتخابات اخیر ریاست جمهوری که تاکنون سه کشته بر جا گذاشته، «اوو مورالس» گفت: «من منتخب مردم بولیوی...</h2>
      <address><time datetime="2019-11-09T15:24:00+00:00">09 Nov 2019, 15:24</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، در سومین روز از اعتراضات به اعلام نتایج انتخابات ریاست جمهوری بولیوی و اعلام پیروزی «اوو مورالس» رئیس‌جمهور کنونی در آن، دادگاه انتخاباتی بولیوی ضمن رد ادعاها درباره نادرستی شمارش آرا، بر صحت نتیجه انتخابات تاکید کرده است.</p>
      <p>شبکه «دویچه وله» خبر داد، اوو مورالس رئیس‌جمهور بولیوی در واکنش به اظهارات «کارلوس مسا» نامزد ناکام انتخابات ریاست جمهوری این کشور و مواضع مداخله‌جویانه برخی کشورهای خارجی از قبیل آمریکا درباره این انتخابات، درخواست‌ها برای استعفا از ریاست جمهوری را رد کرده است.</p>
      <p>مورالس در یک سخنرانی در جمع حامیان خودش که شبکه‌های تلویزیونی آن را پخش کردند، گفت: «(احزاب) راستگرا می‌گویند که اوو (موارلس) باید استعفا دهد اما می‌خواهم به شما خواهران و برادران، همه مردم بولیوی و جهان بگویم که من استعفا نخواهم داد. ما منتخب مردم هستیم و به قانون اساسی احترام می‌گذاریم».</p>
      <p>این سخنان رئیس‌جمهور بولیوی بعد از اظهارات اخیر کارلسو مسا رقیب ناکام او در انتخابات ریاست جمهوری خطاب به پارلمان بولیوی برای برگزاری یک انتخابات تازه در تاریخ ۲۲ ژانویه ۲۰۲۰ و درخواست او از حامیان خودش برای حضور در «اعتراضات مسالمت‌آمیز» علیه نتیجه انتخابات اخیر ریاست جمهوری در این کشور مطرح شده است.</p>
      <p>دادگاه انتخاباتی بولیوی پیش از این با اعلام پایان شمارش دستی انتخابات ریاست جمهوری این کشور، رسما پیروزی اوو مورالس رئیس‌جمهور کنونی در انتخابات ریاست جمهوری را تایید کرد. طبق اعلام این دادگاه، مورالس با بدست آوردن ۴۷.۰۸ درصد آرا در انتخابات به پیروزی رسید.</p>
      <p>«کارلوس مسا» رقیب مورالس نیز ۳۶.۵۱ درصد آرا را بدست آورد و با توجه به اختلاف بیش از ۱۰ درصدی میان این دو، دور دوم انتخابات برگزار نمی‌شود. بنا بر قوانین بولیوی، برای بردن انتخابات به صورت یک‌مرحله‌ای، هر نامزد نیاز به کسب حداقل ۵۰ درصد آرای مردمی یا حداقل ۴۰ درصد آرا به شرطی که اختلافش با رقیب حداقل ۱۰ درصد باشد، دارد.</p>
      <p>اظهارات اخیر مورالس و مسا در شرایطی مطرح شده که طبق گزارش‌ها در سه روز اخیر گزارش‌هایی از بروز درگیری‌ها و اعتراضات خشونت‌آمیز در بولیوی مخابره شده است.</p>
      <p>طبق گزارش دوئیچه وله، در این اعتراضض‌ها تاکنون سه تن کشته و بیش از ۳۰۰ تن زخمی شدند.</p>
      <p>اوو مورالس رئیس‌جهور بولیوی پیش از این درباره تلاش‌های اپوزیسیون راستگرا در این کشور برای انجام کودتا در کشور هشدار داده بود.</p>
      <p>دادگاه انتخاباتی بولیوی هم روز جمعه (دیروز) ادعاهای مخالفان درباره کمک این دادگاه به مورالس در زمینه اعلام نتیجه انتخابات ریاست جمهوری را رد کرد.به گفته این دادگاه، شمارش آرا به درستی انجام شده و نتیجه حاکی از پیروزی مورالس بوده است.</p>
      <p>پیشتر وزارت خارجه آمریکا یک بیانیه مداخله‌جویانه درباره انتخابات بولیوی منتشر و ادعا کرد که شمارش آرا، روندی خدشه‌دار بوده است. این وزارتخانه مدعی شده که واشنگتن درباره «فرایند مغشوش و خدشه‌دار» شمارش آرای انتخابات ۲۰ اکتبر (۲۸ مهرماه) ریاست جمهوری بولیوی به شدت نگران است</p>
    </article>
  </body>
</html>