<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://fa.rfi.fr/%D8%A7%D9%81%D8%B4%D8%A7%DB%8C-%D8%AC%D8%B2%D8%A6%DB%8C%D8%A7%D8%AA%DB%8C-%D8%A7%D8%B2-%D8%AF%DB%8C%D8%AF%D8%A7%D8%B1-%D9%82%D8%A7%D8%B3%D9%85-%D8%B3%D9%84%DB%8C%D9%85%D8%A7%D9%86%DB%8C-%D8%A8%D8%A7-%D8%B3%DB%8C%D8%B3%D8%AA%D8%A7%D9%86%DB%8C-%D9%88-%D9%85%D9%82%D8%AA%D8%AF%D8%A7-%D8%B5%D8%AF%D8%B1-%D8%AF%D8%B1-%D9%86%D8%AC%D9%81-20191109/%D8%AE%D8%A7%D9%88%D8%B1%D9%85%DB%8C%D8%A7%D9%86%D9%87"/>
    <meta property="og:site_name" content="RFI"/>
    <meta property="article:published_time" content="2019-11-09T15:42:25+00:00"/>
    <meta property="og:title" content="افشای جزئیاتی از دیدار قاسم سلیمانی با مقتدا صدر و پسر سیستانی در نجف"/>
    <meta property="og:description" content="خبرگزاری فرانسه به نقل از منابع آگاه که نامشان فاش نشده از دیدار قاسم سلیمانی با محمدرضا سیستانی، پسر آیت‌الله سیستانی و مقتدا صدر در نجف خبر داده است."/>
  </head>
  <body>
    <article>
      <h1>افشای جزئیاتی از دیدار قاسم سلیمانی با مقتدا صدر و پسر سیستانی در نجف</h1>
      <address>
        <time datetime="2019-11-09T15:42:25+00:00">09 Nov 2019, 15:42</time>
      </address>
      <p>
        <b>خبرگزاری فرانسه به نقل از منابع آگاه که نامشان فاش نشده از دیدار قاسم سلیمانی با محمدرضا سیستانی، پسر آیت‌الله سیستانی و مقتدا صدر در نجف خبر داده است.</b>
      </p>
      <p>خبرگزاری فرانسه روز شنبه گزارش داد که احزاب سیاسی عراق درباره ادامه کار عادل عبدالمهدی با یکدیگر توافق کردند.</p>
      <p>این خبرگزاری اضافه کرده گروه‌ها و احزاب مختلف به ویژه طرفداران مقتدا صدر، روحانی پرنفوذ شیعه، که زمانی خواستار کناره‌گیری عادل عبدالمهدی بودند، اکنون با فشار ایران به باقی ماندن او در قدرت رضایت داده‌اند.</p>
      <p>دو مقام دولت عراق که نامشان فاش نشده، به خبرگزاری فرانسه گفتند که طی روزهای اخیر جلسات متعددی برگزار شد که در این جلسات گروه‌ها و احزاب اصلی عراق شرکت داشتند. این احزاب بر ضرورت اصلاحات و در عین حال پایان دادن به اعتراضات با یکدیگر توافق نظر داشتند.</p>
      <p>قاسم سلیمانی، فرمانده نیروی قدس سپاه پاسداران جمهوری اسلامی ایران نیز در این جلسات شرکت داشته است. او توانست در شهر نجف پس از دیدار با محمدرضا سیستانی، پسر آیت‌الله سیستانی، مرجع شیعه و مقتدا صدر، سیاستمدار روحانی، حمایت آنان از دولت فعلی عادل عبدالمهدی را به دست آورد.</p>
      <p>این درحالی است که سیستانی هفته گذشته نسبت به اعمال نظر «عاملان خارجی» در اعتراضات اخیر عراق هشدار داده بود.</p>
      <p>یکی از منابع آگاه خبرگزاری فرانسه گفته که پس از این حمایت‌ها، احزاب سیاسی عراق به این نتیجه رسیدند که دولت کنونی «باید با هر شیوه‌ای به تظاهرات پایان دهد.»</p>
      <p>قرار است که احزاب سیاسی عراق در پارلمان این کشور نیز در این زمینه تشکیل جلسه دهند.</p>
      <p>مداخله قاسم سلیمانی در تحولات سیاسی عراق در حالی است که علی خامنه‌ای، رهبر جمهوری اسلامی ایران، اعتراضات مردم عراق را کار سرویس‌های جاسوسی غربی و با پول کشورهایی که آنها را «کشورهای مرتجع منطقه» خواند، دانسته است.</p>
      <p>انتشار این خبر در حالی است که در ساعات اولیه روز شنبه نیروهای عراقی توانستند کنترل سه پل اصلی شهر بغداد را که در روزهای اخیر از سوی معترضان عراقی بسته شده بود، دوباره به دست بگیرند.</p>
      <p>همچنین نیروهای امنیتی عراق، روز شنبه نهم نوامبر، بار دیگر با معترضان درگیر شدند.</p>
      <p>مسئولان بیمارستانی شهر بصره در جنوب عراق، اعلام کرده‌اند که در این شهر، سه تظاهرکننده کشته و ده‌ها معترض دیگر زخمی شدند. پلیس برای متفرق کردن معترضان از گاز اشک‌آور استفاده کرد.</p>
    </article>
  </body>
</html>