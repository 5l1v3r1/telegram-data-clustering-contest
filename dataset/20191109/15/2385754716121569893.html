<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/local/596529/ti-katekapse-i-fotia-stin-fyti-tis-pafou"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T15:17:00+00:00"/>
    <meta property="og:title" content="Τι κατέκαψε η φωτιά στην Φύτη της Πάφου"/>
    <meta property="og:description" content="Υπό πλήρη έλεγχο τέθηκε η πυρκαγιά που ξέσπασε μεταξύ της περιοχής Αναδιού και Φύτης και υπό μερικό έλεγχο η φωτιά που εκδηλώθηκε μεταξύ των κοινοτήτων..."/>
  </head>
  <body>
    <article>
      <h1>Τι κατέκαψε η φωτιά στην Φύτη της Πάφου</h1>
      <address><time datetime="2019-11-09T15:17:00+00:00">09 Nov 2019, 15:17</time> by <a rel="author">sigmalive</a></address>
      <p>Υπό πλήρη έλεγχο τέθηκε η πυρκαγιά που ξέσπασε μεταξύ της περιοχής Αναδιού και Φύτης και υπό μερικό έλεγχο η φωτιά που εκδηλώθηκε μεταξύ των κοινοτήτων Γιόλου και Δρύμου στην Επαρχία Πάφου.</p>
      <p>Σύμφωνα με σχετική ανακοίνωση του Τμήματος  Δασών του Υπουργείου Γεωργίας, Αγροτικής Ανάπτυξης και Περιβάλλοντος σήμερα Σάββατο 9 Νοεμβρίου 2019 και ώρα 12:05, εκδηλώθηκε δασική πυρκαγιά στην τοποθεσία «Σπήλιος του Κατσούρη», της κοινότητας Φύτης, της επαρχίας Πάφου.</p>
      <p>Η πυρκαγιά τέθηκε υπό πλήρη έλεγχο στις 13:40, αφού έκαψε 3 εκτάρια ιδιωτικής γης καλυμμένης με πεύκα, περνιές και άλλη χαμηλή άγρια βλάστηση.</p>
      <p>Για την κατάσβεση της πυρκαγιάς επιχείρησαν 5 άτομα του Τμήματος Δασών με 2 πυροσβεστικά οχήματα, 4 άτομα της Πυροσβεστικής Υπηρεσίας με 2 πυροσβεστικά οχήματα, καθώς επίσης και 2 ελικόπτερα της Κυπριακής Δημοκρατίας.</p>
      <p>Στην περιοχή παραμένουν δυνάμεις για αποφυγή τυχόν αναζωπύρωσης.</p>
      <p>Εξάλλου υπό μερικό έλεγχο τέθηκε η πυρκαγιά που εκδηλώθηκε γύρω στις 11:30 σε αγροτική περιοχή μεταξύ των κοινοτήτων Γιόλου και Δρύμου.</p>
      <p>Για την κατάσβεση της επιστρατεύθηκαν επίγειες και εναέριες δυνάμεις όπως τρία οχήματα της πυροσβεστικής υπηρεσίας Πάφου, ένας  εκσκαφέας και δύο πτητικά μέσα. Μέχρι στιγμής η φωτιά κατέκαψε δύο εκτάρια από ξηρά χόρτα και άγρια βλάστηση.</p>
      <p>Τα αίτια πρόκλησης των πυρκαγιών θα διερευνηθούν σε κατοπινό στάδιο.</p>
      <p>ΠΗΓΗ: ΚΥΠΕ</p>
    </article>
  </body>
</html>