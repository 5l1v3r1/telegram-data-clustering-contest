<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/gazdasag/2019/11/09/felutotte-fejet-a-szolo-rettegett-betegsege-a-dunatol-keletre"/>
    <meta property="og:site_name" content="infostart"/>
    <meta property="article:published_time" content="2019-11-09T15:10:00+00:00"/>
    <meta property="og:title" content="Felütötte fejét a szőlő rettegett betegsége a Dunától keletre"/>
    <meta property="og:description" content="A karanténlistás kórokozó hosszú évek után lépte át a Duna vonalát, most sürgős intézkedéseket kell foganatosítani."/>
  </head>
  <body>
    <article>
      <h1>Felütötte fejét a szőlő rettegett betegsége a Dunától keletre</h1>
      <address><time datetime="2019-11-09T15:10:00+00:00">09 Nov 2019, 15:10</time> by <a rel="author">Infostart</a></address>
      <h3>A szőlő aranyszínű sárgaság betegségét azonosította a Nemzeti Élelmiszerlánc-biztonsági Hivatal (Nébih) referencia-laboratóriuma a Hajós-Bajai borvidéken. A karanténlistás kórokozó hosszú évek után lépte át a Duna vonalát, most sürgős intézkedéseket kell foganatosítani.</h3>
      <p>Első ízben jelent meg az ország Dunától keletre eső területén a szőlő súlyos, aranyszínű sárgaság betegségét okozó FD fitoplazma.</p>
      <p>A betegséggel fertőzött növényeket, valamint a fertőzési góc körüli 1 kilométeres körzetben található, tünetet mutató tőkéket</p>
      <blockquote>belátható időn belül meg kell semmisíteni.</blockquote>
      <p>Az ezt körülvevő 3 kilométeres puffer zónában már zajlik az intenzív felderítés és mintavétel a károsító esetleges jelenlétének, terjedésének feltérképezése érdekében – <a href="https://portal.nebih.gov.hu/-/a-dunatol-keletre-fekvo-borvidekeken-is-megjelent-a-szolo-aranyszinu-sargasag-betegsege">tájékoztatott hivatalos oldalán a Nébih</a>.</p>
      <aside>Érintett területek eddig és most<br/><b>Magyarországon három gócpontja van</b> a rettegett betegség kórokozójának: a Zalai borvidéken elsősorban a zárt kertekben, kis területeken, pontszerűen fordul elő; a Badacsony környékén egy nagyobb, egybefüggő területen, ahol viszont a termelők által végrehajtott védekezési feladatok miatt nem intenzív a kórokozó terjedése; a Móri borvidéken is kimutatták. Ezek mellett Komárom megyében is volt egy találat egy ültetvényen - mondta az InfoRádióban Jordán László, a Nébih növény-, talaj- és agrárkörnyezet-védelmi igazgatója. Hozzátette: kisebb-nagyobb mértékben a Dunántúl majdnem minden megyéjében egy-egy előfordult, a kivétel Tolna megye.<br/><b>Most, jó néhány év elteltével "átment" a kórokozó a Dunán,</b> és kimutatták a kórokozót egy mintából a Duna-Tisza közén, a Hajós-bajai borvidéken. Jelenleg a pufferzóna kijelölése zajlik, ami azt jelenti, hogy a fertőzés 1 kilométeres környezetében statáriális módon kell eljárni, és minden, tünetet mutató növényt meg kell semmisíteni, és 3 kilométeres körben intenzív hatósági felderítést kell végezni, a tünetes növényekből mintát kell venni és megállapítani, hogy a többféle fitoplazma-fertőzés közül az egyetlen ártalmassal, a szőlő aranyszínű sárgaságát okozó FD fitoplazmával fertőzött-e az adott növény - ismertette az eljárást Jordán László.</aside>
      <p>Az egyes ültetvényeken esedékes hatósági intézkedésekről, azok ütemezéséről, valamint a gazdák teendőiről a területileg illetékes kormányhivatalok informálják az érintetteket. Fontos tudni, hogy azokon a területeken, ahol a hatóság elrendeli a szőlőtőkék megsemmisítését,</p>
      <blockquote>a hivatásszerűen gazdálkodó termelők kártalanításra jogosultak</blockquote>
      <p>– hívják föl a figyelmet, hangsúlyozva, hogy a hatósági intézkedések kizárólag a növényállományra vonatkoznak, vagyis semmilyen formában nem érintik a bor készítését és annak forgalmazását.</p>
      <p>Az óvintézkedésekre azért van szükség, mert azok hiányában a területen található tőkéknek akár 80-100 százaléka is megfertőződhet a fitoplazmával, sőt a fogékony fajták néhány év leforgása alatt akár ki is pusztulhatnak.</p>
      <p>A súlyos kockázatokat figyelembe véve a Nébih kéri a szőlő- és bortermelők tudatos és aktív közreműködését a tünetek megjelenésének folyamatos figyelésében, hatósági bejelentésében, a kabócák elleni növényvédő szeres védekezésben, valamint az elhanyagolt ültetvények felszámolásában. A növényvédő szeres védekezésekhez a gazdák vissza nem térítendő állami támogatást igényelhetnek.</p>
      <p>
        <i>Nyitókép: Pixabay.com</i>
      </p>
      <p>
        <b>Kapcsolódó hang</b>
      </p>
      <p>Jordán László, a Nébih növény-, talaj- és agrárkörnyezet-védelmi igazgatója</p>
      <figure>
        <audio src="https://infostart.hu/audio/00004/00004eb9b.mp3"/>
      </figure>
      <p> </p>
    </article>
  </body>
</html>