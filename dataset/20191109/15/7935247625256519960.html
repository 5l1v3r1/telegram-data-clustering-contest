<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.olay.com.tr/otomotiv-uretimi-geriledi-214647h.htm"/>
    <meta property="og:site_name" content="OLAY"/>
    <meta property="article:published_time" content="2019-11-09T15:12:15+00:00"/>
    <meta property="og:title" content="Otomotiv üretimi geriledi"/>
    <meta property="og:description" content="Türkiye'de toplam otomotiv üretimi, yılın 10 ayında 2018'in aynı dönemine göre yüzde 8 azalarak 1 milyon 189 bin 539 adet oldu.  Aynı dönemde toplam otomotiv ihracatı ise 1 milyon 31 bin 296 adet olarak gerçekleşti."/>
  </head>
  <body>
    <article>
      <h1>Otomotiv üretimi geriledi</h1>
      <h2>Türkiye'de toplam otomotiv üretimi, yılın 10 ayında 2018'in aynı dönemine göre yüzde 8 azalarak 1 milyon 189 bin 539 adet oldu.  Aynı dönemde toplam otomotiv ihracatı ise 1 milyon 31 bin 296 adet olarak gerçekleşti.</h2>
      <address>
        <time datetime="2019-11-09T15:12:15+00:00">09 Nov 2019, 15:12</time>
      </address>
      <p>Otomotiv Sanayii Derneği (OSD), bu yılın ocak-ekim dönemine ait üretim, ihracat adetleri ile pazar verilerini açıkladı. Buna göre, iç pazardaki ciddi daralma ve ihraç pazarlarının kısmi düşüşü üretim üzerindeki negatif etkisini sürdürürken, toplam ihracat ekim ayı itibarıyla 1 milyon adedi geride bıraktı. OSD verilerine göre yılın 10 aylık döneminde toplam üretim bir önceki yılın aynı dönemine göre yüzde 8 azalarak 1 milyon 189 bin 539 adet, otomobil üretimi de yine yüzde 8 azalarak 794 bin 156 adet oldu. Toplam pazar ise, bu dönemde geçen yılın aynı dönemine göre yüzde 32, baz etkisi dikkate alındığında da 2017'ye göre yüzde 54 daralarak 339 bin 546 adet olarak kaydedildi. Otomobil pazarı da yüzde 29 oranında daraldı ve 268 bin 624 adet olarak gerçekleşti.</p>
      <p>
        <b>TİCARİ ARAÇTA YÜZDE 10 GERİLEME</b>
      </p>
      <p>OSD verilerine göre, ticari araç grubunda toplam üretim yılın 10 aylık döneminde yüzde 10  gerileyerek 395 bin 383 adet oldu. Üretim, hafif ticari araç grubunda yüzde 9, ağır ticari araç grubunda ise yüzde 20 seviyesinde azaldı. 2019 yılı ocak-ekim döneminde ticari araç pazarı ile hafif ticari araç pazarı yüzde 42, ağır ticari araç pazarı ise yüzde 46 geriledi. Baz etkisi dikkate alındığında, hafif ticari araç pazarı 2017 yılına göre yüzde 64, son yıllarda önemli kayıplar yaşayan ağır ticari araç pazarı ise 2015 yılına göre yüzde 76 daraldı.</p>
      <p>
        <b>İHRACAT 1 MİLYON ADETİ AŞTI</b>
      </p>
      <p>Ocak-ekim döneminde ihracat, adet bazında yüzde 6 gerilerken, otomobil ihracatı yüzde 8 düştü. Bu dönemde toplam otomotiv ihracatı 1 milyon 31 bin 296 adet olurken, otomobil ihracatı 676 bin 486 adet düzeyinde gerçekleşti. Söz konusu dönemde toplam otomotiv ihracatı dolar bazında yüzde 4 azalırken, Euro bazında ise yüzde 2 artış gösterdi.</p>
    </article>
  </body>
</html>