<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231480/"/>
    <meta property="og:site_name" content="Українська правда"/>
    <meta property="article:published_time" content="2019-11-09T15:45:09+00:00"/>
    <meta property="og:title" content="Зеленський доручив Кабміну РОЗРОБИТИ ВИМОГИ ДО НОВИН У ЗМІ"/>
    <meta property="og:description" content="Президент Володимир Зеленський доручив Кабінету міністрів до кінця 2019 року розробити та внести на розгляд Верховної Ради законопроєкт щодо врегулювання діяльності медіа в Україні, де передбачити, зокрема, стандарти новин."/>
  </head>
  <body>
    <article>
      <h1>Зеленський доручив Кабміну РОЗРОБИТИ ВИМОГИ ДО НОВИН У ЗМІ</h1>
      <address>
        <time datetime="2019-11-09T15:45:09+00:00">09 Nov 2019, 15:45</time>
      </address>
      <p>Президент Володимир Зеленський доручив Кабінету міністрів до кінця 2019 року розробити та внести на розгляд Верховної Ради законопроєкт щодо врегулювання діяльності медіа в Україні, де передбачити, зокрема, стандарти новин.</p>
      <p><b>Джерело</b>: указ президента №837/2019 "Про невідкладні заходи з проведення реформ та зміцнення держави" від 8 листопада, <a href="https://www.president.gov.ua/documents/8372019-30389">оприлюднений </a>на сайті президента в суботу</p>
      <p><b>Деталі</b>: До 31 грудня 2019 року Кабміну доручено розробити та внести на розгляд Верховної Ради законопроєкт щодо врегулювання діяльності медіа в Україні, "передбачивши, зокрема, положення щодо вимог та стандартів новин".</p>
      <p>Також у законопроєкті мають бути передбачені механізми запобігання розповсюдженню недостовірної, викривленої інформації, її спростування, заборона фізичним та юридичним особам держави-агресора володіти або фінансувати медіа в Україні, а також посилення відповідальності за порушення законодавства про інформацію.</p>
      <p><b>Передісторія</b>:</p>
      <ul>
        <li>6 листопада президент Володимир Зеленський <a href="https://www.pravda.com.ua/news/2019/11/6/7231142/">утворив раду</a> з питань свободи слова та захисту журналістів як консультативно-дорадчий орган при президентові.</li>
        <li>17 липня офіс президента повідомив, що створює <a href="https://www.pravda.com.ua/news/2019/07/17/7221156/">Раду з питань свободи слова</a> при президентові і кличе туди журналістів. Деяких журналістів обрали без їхнього відома, хоча потім їх замінили іншими.</li>
        <li>Керівник Офісу президента Андрій Богдан вважає журналістів <a href="https://www.pravda.com.ua/news/2019/09/16/7226444/">корумпованими</a> й бажає, щоб засоби масової інформації здійснили самостійне "очищення".</li>
        <li>Раніше Богдан заявляв, що новій владі <a href="https://www.pravda.com.ua/news/2019/08/3/7222700/">не потрібні журналісти</a>, бо вони спілкуються з суспільством без посередників. </li>
        <li>31 жовтня народний депутат від "Слуги народу" Богдан Яременко у Верховній Раді нагадав журналістам, які опублікували його особисте листування з повіями, про <a href="https://www.pravda.com.ua/news/2019/10/31/7230624/">кримінальну відповідальність</a>.</li>
        <li>У вересні стався конфлікт між журналістом видання "Схеми" Сергієм Андрушком і речницею президента Юлією Мендель. Андрушко намагався напряму поставити запитання президенту Володимиру Зеленському та керівнику ОП Андрію Богдану. Речниця Зеленського та охорона президента не давали йому це зробити – притримували його, заважаючи підійти до Богдана.</li>
        <li>Мендель пізніше <a href="https://www.pravda.com.ua/news/2019/09/27/7227495/">пояснила</a>, що "зупиняла" Андрушка, бо той "втручався в особистий простір" першої особи держави.</li>
        <li>Редакція програми "Схеми: корупція в деталях" оприлюднила <a href="https://www.pravda.com.ua/news/2019/09/27/7227517/">повне відео </a>спілкування Андрушка з Мендель.</li>
        <li>Також було опубліковано відео, як 13 вересня Мендель відтягнула іншого журналіста Крістофера Міллера від Зеленського, не давши йому поставити запитання.</li>
        <li>10 жовтня під час спілкування з журналістами на фудмаркеті президент Володимир Зеленський виправдовував поведінку свого прессекретаря Юлії Мендель, відзначивши що "здоровий мужик" Андрушко стрибав на Мендель, що він "не може мікрофоном бити його по обличчю", і що у такому випадку він<a href="https://www.pravda.com.ua/news/2019/10/10/7228676/"> захищатиме "дєвочку".   </a></li>
      </ul>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231506/"/>
        <a href="https://www.pravda.com.ua/news/2019/11/9/7231492/"/>
        <a href="https://www.pravda.com.ua/articles/2019/11/9/7231313/"/>
      </related>
    </article>
  </body>
</html>