<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89107"/>
    <meta property="og:site_name" content="Denník politika"/>
    <meta property="article:published_time" content="2019-11-09T15:35:06+00:00"/>
    <meta property="og:title" content="Premier League čaká zápas veľkých tímov, Klopp zdôrazňuje odvahu a Guardiola spolieha na brankára"/>
    <meta property="og:description" content="9.11.2019 (Webnoviny.sk) – Obdobie pred záverečnou reprezentačnou prestávkou v tomto roku ukončí na Britských ostrovoch súboj momentálne najlepších tímov Premier League. FC Liverpool v ligovej sezóne ešte neprehral, čo na štadióne Anfield bude chcieť potvrdiť v zápase proti Manchestru City. Brazílsky útočník Roberto Firmino označil tento duel za „šesťbodový“, špeciálny a veľmi dôležitý v súboji o majstrovský titul."/>
  </head>
  <body>
    <article>
      <h1>Premier League čaká zápas veľkých tímov, Klopp zdôrazňuje odvahu a Guardiola spolieha na brankára</h1>
      <address><time datetime="2019-11-09T15:35:06+00:00">09 Nov 2019, 15:35</time> by <a rel="author">Webnoviny</a></address>
      <p>9.11.2019 (Webnoviny.sk) – Obdobie pred záverečnou reprezentačnou prestávkou v tomto roku ukončí na Britských ostrovoch súboj momentálne najlepších tímov Premier League. FC Liverpool v ligovej sezóne ešte neprehral, čo na štadióne Anfield bude chcieť potvrdiť v zápase proti Manchestru City. Brazílsky útočník Roberto Firmino označil tento duel za „šesťbodový“, špeciálny a veľmi dôležitý v súboji o majstrovský titul.</p>
      <h3>Boj o čelo tabuľky</h3>
      <p><i>„Je to veľký zápas dvoch silných tímov, ktoré sa navzájom dobre poznajú a bojujú na čele tabuľky. Motivácia je preto o niečo väčšia. Musíme byť opatrní, aby sme súperovi nedali veľa šanci. V zápase musíme podať náš najlepší výkon a pokúsime sa zvíťaziť,“</i> vyjadril sa Roberto Firmino pre klubový web. Proti „Citizens“ nastúpil doposiaľ v dvanástich dueloch a gólom či asistenciou sa podieľal až na desiatich presných zásahoch Liverpoolu.</p>
      <p>Svoj pohľad na prestížny zápas klubov, ktorý v predošlej sezóne nazbierali dokopy 195 bodov, predostrel aj nemecký tréner Jürgen Klopp. <i>„V zápasoch proti Manchestru City nemôžete hrať iba ofenzívne, no pokiaľ nie ste odvážny, tak nemáte šancu. Postavenie na ihrisku musí byť dokonalé a obrana perfektná. Veľa takýchto zápasov končí 0:0, ako to bolo aj vlani na Anfielde, no stále musíme so všetkým rátať, pretože je to futbal.“</i></p>
      <h3>Liverpool neprehral 16 zápasov</h3>
      <p>Pred dôležitým zápasom vypadol Manchestru City z hry brankár Ederson, ktorého trápia svalové problémy. Tréner Pep Guardiola si ale z toho ťažkú hlavu nerobí a pripomína, že súboj o Community Shield vyhral jeho tím vďaka gólmanovi Claudiovi Bravovi. Ten v rozhodujúcom jedenástkovom rozstrele chytil penaltu Georginia Wijnalduma a aj počas riadneho hracieho času mal veľa dobrých zákrokov.</p>
      <p>Liverpool v rámci Premier League neprehral s Manchestrom City 16 domácich stretnutí po sebe a aj preto mu Guardiola zložil poklonu. <i>„Liverpool je momentálne jeden z najsilnejších tímov na svete. Pre mňa ako trénera bol v minulej sezóne najsilnejším súperom, akému som čelil v mojej kariére. Vieme, čo znamená hrať na Anfield Road, no pokúsime sa počas 90 minút dodržiavať náš plán,“</i> skonštatoval Guardiola.</p>
      <p>Viac k témam: <a href="https://www.webnoviny.sk/tag/premier-league/"><u>Premier League</u></a><br/>Zdroj: Webnoviny.sk – <a href="https://www.webnoviny.sk/premier-league-caka-zapas-velkych-timov-klopp-zdoraznuje-odvahu-a-guardiola-spolieha-na-brankara/"><u>Premier League čaká zápas veľkých tímov, Klopp zdôrazňuje odvahu a Guardiola spolieha na brankára</u></a> © SITA Všetky práva vyhradené.</p>
    </article>
  </body>
</html>