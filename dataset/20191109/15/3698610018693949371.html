<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/57-8-zhiteliv-ordlo-vvazhayut-sebe-gromadyanami-ukrayini-opituvannya-329072_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T15:40:00+00:00"/>
    <meta property="og:title" content="57,8% жителів ОРДЛО вважають себе громадянами України — опитування"/>
    <meta property="og:description" content="Це жителі Донецька, Макіївки, Іловайська та Єнакієве. Луганська, Алчевська, Антрацита та Ровеньок."/>
  </head>
  <body>
    <article>
      <h1>57,8% жителів ОРДЛО вважають себе громадянами України — опитування</h1>
      <h2>Це жителі Донецька, Макіївки, Іловайська та Єнакієве. Луганська, Алчевська, Антрацита та Ровеньок.</h2>
      <address>
        <time datetime="2019-11-09T15:40:00+00:00">09 Nov 2019, 15:40</time>
      </address>
      <p>57,8% опитаних жителів ОРДЛО вважають себе громадянами України, 34,8% — громадянами так званих ДНР/ЛНР, 6,8% відчувають себе вже в Росії. У той же час за національністю 55,4% вважають себе українцями, а 41,1% — росіянами.</p>
      <p>Такі дані наводяться в спільному дослідженні Українського інституту майбутнього і <a href="https://dt.ua/">"Дзеркала тижня. Україна"</a>, проведеному за допомогою компанії "Нью Імідж Маркетинг Груп". </p>
      <p>Із 1606 опитаних людей у ДНР і ЛНР 53,5% — жінки, 46,5% — чоловіка. Це жителі Донецька, Макіївки, Іловайська і Єнакієвого. Луганська, Алчевська, Антрацита й Ровеньків. А також ще 29 міст і містечок окупованого Донбасу. Серед них переважна більшість віком за 25 років. І зовсім трохи, 8,3%, тих, хто ще не доріс до цього віку. Майже половина тих, хто живе за лінією розмежування й погодився заповнити анкети, — люди з середньою професійно-технічною освітою — 45,2%, диплом про закінчення вишу мають 23,3%. Решта або недовчилися в інститутах, "бурсах" (сленгова назва ПТУ, що збереглися в регіоні) чи школах.</p>
      <p>45% опитаних — не працюють. Через вік і безробіття. По 24% зайнятих у державному секторі або приватному бізнесі. 5% знайшли себе у громадській сфері. Можна сказати, що переважна більшість жителів окупованих територій вірять у Бога. 31% їх розбирається зі своїми цінностями й смислами, не відвідуючи жодної церкви, і 57% їхніх земляків вінчаються і хрестять своїх дітей в УПЦ Московського патріархату. Вони безпартійні — 97% і вдома говорять російською мовою — 90%.</p>
      <p>Дослідження проводилося з 7 по 31 жовтня 2019 р. Методом face-to-face опитано 1606 респондентів: 800 — у непідконтрольної частині Луганської і 806 — в непідконтрольної частини Донецької областей. Для розрахунку порівняльної вибірки були використані офіційні статистичні дані 2014 р., які були скориговані з урахуванням існуючих демографічних даних ВПЛ, які залишили непідконтрольні території. Похибка результатів не перевищує 3,2%.</p>
      <p>Детальніше про дані опитування жителів ОРДЛО читайте в статті Інни Ведернікової, Володимира Кравченка, Юлії Мостової і Тетяни Силіної "<a href="https://dt.ua/internal/test-na-sumisnist-329032_.html"><b>Тест на сумісність</b></a>" в тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>