<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/ukraine-russian-backed-rebels-begin-donbass-village-withdrawal"/>
    <meta property="og:site_name" content="euronews"/>
    <meta property="article:published_time" content="2019-11-09T15:14:01+00:00"/>
    <meta property="og:title" content="آغاز عقب نشینی ارتش اوکراین و جدایی طلبان از مناطق شرقی"/>
    <meta property="og:description" content="عقب نشینی نیروهای دو طرف از این منطقه می‌تواند مقدمه‌ای برای برگزاری اجلاس صلح اوکراین با مشارکت روسیه، اوکراین، فرانسه و آلمان باشد."/>
  </head>
  <body>
    <article>
      <h1>آغاز عقب نشینی ارتش اوکراین و جدایی طلبان از مناطق شرقی</h1>
      <address><time datetime="2019-11-09T15:14:01+00:00">09 Nov 2019, 15:14</time> by <a rel="author">یورونیوز فارسی </a></address>
      <p>ارتش اوکراین روز شنبه اعلام کرد که نیروهای دولتی این کشور و جدایی طلبان هوادار روسیه عقب نشینی از روستایی در منطقه دنباس در شرق اوکراین را آغاز کردند.</p>
      <p>عقب نشینی نیروهای دو طرف از این منطقه می تواند مقدمه ای برای برگزاری اجلاس صلح اوکراین با مشارکت روسیه، اوکراین، فرانسه و آلمان باشد.</p>
      <p>در جریان نبردهای نظامی بین نیروهای اوکراین و جدایی طلبان مورد حمایت روسیه از سال ۲۰۱۴ تاکنون بیش از ۱۳ هزار نفر کشته شده اند. تا کنون هر دو طرف یکدیگر را به نقض توافق آتش بس که در سال ۲۰۱۵ در مینسک، پایتخت بلاروس به دست آمد، متهم می کردند.</p>
      <p>روابط بین کی یف و مسکو در سال ۲۰۱۴ پس از آنکه روسیه شبه جزیره کریمه را به خاک خود ملحق کرد بحرانی شد. ولودیمیر زلنسکی، رئیس جمهوری اوکراین در جریان کارزار انتخاباتی خود وعده داده بود که به مناقشه در شرق این کشور پایان خواهد داد.</p>
      <p>رئیس جمهوری اوکراین براین باور است که عقب نشینی نیروهای این کشور از روستای پتریوسک به معنای فراهم شدن شرایط لازم برای برگزاری اجلاس صلح اوکراین است.</p>
      <p>روسیه پیش از این اوکراین را به تاخیر انداختن اجلاس صلح متهم کرده بود. بوریس گریزلوف، نماینده روسیه در امور اوکراین در این مورد گفت: «امیدوارم شاهد تلاش های جدیدی از سوی کی یف برای ایجاد اخلال در اجرای توافق عقب نشینی نیروها نباشیم.»</p>
      <p>طرح ولودیمیر زلنسکی برای در نظر گرفتن جایگاه ویژه برای منطقه دونباس در استان دونتسک اعتراض هایی را در اوکراین برانگیخته است. رئیس جمهوری تاکید کرده است که هرگز به کشورش «خیانت» نخواهد کرد.</p>
      <p>اوکراین مسکو را به حمایت از شورش جدایی طلبان در شرق این کشور پس از الحاق شبه جزیره کریمه به خاک روسیه متهم کرده است. دولت روسیه همواره این اتهام را رد کرده است.</p>
    </article>
  </body>
</html>