<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818120.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T15:44:00+00:00"/>
    <meta property="og:title" content="وزیر بهداشت: مردم نگران تحریم‌های دارویی نباشند"/>
    <meta property="og:description" content="به گزارش فارس، سعید نمکی که برای شرکت در همایش تقدیر از بهورزان نمونه کشوری به مشهد آمده بود، در حاشیه این مراسم، در جمع خبرنگاران اظهار کرد: امروز دور هم جمع شدیم تا از بهورزان نمونه سراسر کشور تقدیر کنیم، آنها از ارکان اصلی نظام سلامت و توسعه خدمات بهداشتی درمانی کشور هستند که توانسته اند مرگ و میر گروههای آسیب پذیر را به یک دهم قبل از انقلاب کاهش دهند."/>
  </head>
  <body>
    <article>
      <h1>وزیر بهداشت: مردم نگران تحریم‌های دارویی نباشند</h1>
      <address>
        <time datetime="2019-11-09T15:44:00+00:00">09 Nov 2019, 15:44</time>
      </address>
      <p>وزیر بهداشت، درمان و آموزش پزشکی با بیان اینکه دولت آمریکا در حرکتی ناجوانمردانه راه های اصلی دسترسی ما را به دارو مسدود کرده، گفت: داروهای اساسی را بدون هیچ دغدغه ای تا پایان سال و حتی سه ماهه اول سال ۹۹ برای همه گروهها داریم، مردم نگران نباشند چرا که ما برای کشورمان از طریق راههای فرعی دارو را تأمین می‌کنیم.</p>
      <p>به گزارش فارس، سعید نمکی که برای شرکت در همایش تقدیر از بهورزان نمونه کشوری به مشهد آمده بود، در حاشیه این مراسم، در جمع خبرنگاران اظهار کرد: امروز دور هم جمع شدیم تا از بهورزان نمونه سراسر کشور تقدیر کنیم، آنها از ارکان اصلی نظام سلامت و توسعه خدمات بهداشتی درمانی کشور هستند که توانسته اند مرگ و میر گروههای آسیب پذیر را به یک دهم قبل از انقلاب کاهش دهند.</p>
      <p>وزیر بهداشت درمان و آموزش پزشکی خاطرنشان کرد: ما قرار است از این زیرساخت به عنوان یکی از اصلی ترین ریل‌های نظام سلامت استفاده کنیم، به عنوان مثال در ایجاد پرونده های الکترونیک سلامت، توسعه پزشکی خانواده و طرح ارجاع از ظرفیت بهورزان استفاده می شود.</p>
      <p>وی نگاه غالب در وزارت بهداشت را تقدم پیشگیری بر درمان عنوان و اظهار کرد: تقدم درمان سرپایی بر بستری هم از دیگر تاکیدات ما در وزارت بهداشت است و در صدد هستیم برای ارتقای شغلی و تحصیلی اقدام کنیم.</p>
      <p>نمکی گفت: احتساب سالهای تحصیل در سابقه کاری بهورزان از مسائلی است که پیگیری میکنیم و در اجرای طرحهایی مانند هر خانه یک پایگاه سلامت که هم اکنون در سه استان کشور آغاز شده با محوریت بهورزان است.</p>
      <p>وزیر بهداشت درمان و آموزش پزشکی ادامه داد: قصد داریم ۴۰۰ خانه بهداشت عشایری را در نیمه دوم امسال برای عشایر کوچ رو آماده کنیم که جمعیت یک میلیون و ۲۰۰ هزار نفری آنها را پوشش می‌دهد.</p>
      <p>وی موضوع وجود ذرت‌های آلوده در بازار را تکذیب کرد و گفت: این ذرت‌های آلوده از قبل وارد کشور شده بود، اما ما اجازه ورود آنها به هیچ سیستم و چرخه ای را ندادیم و محکم پای این قضیه ایستادیم حتی برای صنایعی مانند الکل سازی هم اجازه استفاده ندادیم.</p>
      <p>وزیر بهداشت در پاسخ به سوال خبرنگار فارس در خصوص تحریمهای دارویی آمریکا، بیان کرد: تحریم دارویی آمریکایی ها بر خلاف تلاشی که برای تکذیب این موضوع در مجامع بین المللی دارند، وجود دارد اما به لطف خدا و همت همکاران و تجاربی که در سال‌های دفاع مقدس داشتیم تا این لحظه اجازه ندادیم مردم برای تأمین هیچ داروی اساسی دچار تنگنا و مشکل شوند.</p>
      <p>نمکی با بیان اینکه دولت آمریکا در حرکتی ناجوانمردانه راه های اصلی دسترسی ما را به دارو مسدود کرده، اظهار کرد: داروهای اساسی را بدون هیچ دغدغه ای تا پایان سال و حتی سه ماهه اول سال ۹۹ برای همه گروهها داریم، نگرانی وجود ندارد و ما برای کشورمان از طریق راههای فرعی دارو را تامین می‌کنیم.</p>
    </article>
  </body>
</html>