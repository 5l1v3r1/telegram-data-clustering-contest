<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/bulvar/tuji-traci/clanek/potiho-sta-se-porocila-na-skrivaj-sta-se-tudi-locila-246430"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T15:25:00+00:00"/>
    <meta property="og:title" content="Potiho sta se poročila, na skrivaj sta se tudi ločila"/>
    <meta property="og:description" content="Začetek njune zgodbe se bere kot scenarij romantičnega filma. V trenutku, ko je Anthony Mackie zagledal Sheletto Chapital z mišjima čopkoma in koščenimi koleni, kako sedi v učilnici, je bil pečen. V hipu se je zaljubil. Čeprav sta bila tedaj oba stara komaj sedem let, je otroška zaljubljenost trajala – resda z nekaj daljšimi premori – ter ju pred petimi leti, približno 30 let po njunem prvem usodnem srečanju, pripeljala pred oltar. A to je bil očitno začetek konca, saj sta zaljubljenca iz šolski klopi po le treh letih zakona skrivaj zagnala ločitveno kolesje, lani, leto pozneje, pa sta postala bivša zakonca tudi na papirju."/>
  </head>
  <body>
    <article>
      <h1>Potiho sta se poročila, na skrivaj sta se tudi ločila</h1>
      <h2>Anthony Mackie in Sheletta sta se razšla že predlani. Zaljubila sta se pri sedmih letih v osnovni šoli.</h2>
      <address><time datetime="2019-11-09T15:25:00+00:00">09 Nov 2019, 15:25</time> by <a rel="author">T. P.</a></address>
      <slideshow>
        <figure>
          <img src="https://www.slovenskenovice.si/images/slike/2019/11/06/1582215.jpg"/>
          <figcaption>guliver/cover imagesOsnovnošolska ljubezen je dokončno ugasnila. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582216.jpg"/>
          <figcaption>guliver/cover imagesZvezdnik je spet na trgu samskih. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582214.jpg"/>
          <figcaption>guliver/cover imagesS Sheletto se je poročil med snemanjem filma s Sandro Bullock. FOTO: guliver/cover images</figcaption>
        </figure>
        <figure>
          <img src="https://www.slovenskenovice.si/images/slike/2019/11/06/1582228.jpg"/>
          <figcaption>Največjo prepoznavnost žanje kot superjunak iz Maščevalcev.</figcaption>
        </figure>
      </slideshow>
      <p>Začetek njune zgodbe se bere kot scenarij romantičnega filma. V trenutku, ko je <b>Anthony Mackie </b>zagledal <b>Sheletto Chapital</b> z mišjima čopkoma in koščenimi koleni, kako sedi v učilnici, je bil pečen. V hipu se je zaljubil. Čeprav sta bila tedaj oba stara komaj sedem let, je otroška zaljubljenost trajala – resda z nekaj daljšimi premori – ter ju pred petimi leti, približno 30 let po njunem prvem usodnem srečanju, pripeljala pred oltar. A to je bil očitno začetek konca, saj sta zaljubljenca iz šolski klopi po le treh letih zakona skrivaj zagnala ločitveno kolesje, lani, leto pozneje, pa sta postala bivša zakonca tudi na papirju.</p>
      <figure>
        <img src="https://www.slovenskenovice.si/images/slike/2019/11/06/1582216.jpg"/>
        <figcaption>Zvezdnik je spet na trgu samskih. FOTO: guliver/cover images<cite>guliver/cover images</cite></figcaption>
      </figure>
      <p>V karieri mu vse teče kot po maslu. Svoj filmski prvenec je doživel v uspešnici Osem milj, nagrajeni z oskarjem, v minulih letih pa si ime gradi v Marvelovem vesolju kot superjunak Falcon in eden od Maščevalcev, ki se bojujejo proti zlu. Superzvezdniku pa se je zalomilo v zasebnosti, čeprav ni jasno, kdaj in čemu. Šele zdaj je na plan privrelo, da naj bi Anthony in Sheletta že predlani leta zagnala ločitveno kolesje, ki je nato zmlelo do konca enkrat lani. Kljub ločitvi naj bi ostala prijatelja in si enakovredno delila skrbništvo nad tremi otroki.<br/><br/>O svojem ljubezenskem in družinskem življenju igralec nikoli ni na dolgo in široko razpredal. Še celo vest, da je srčno izbranko popeljal pred oltar, je v medije pricurljala šele, ko je Sheletta prevzela možev priimek. »Obred je bil intimen in nadvse sproščen. Svatje so igrali golf in pili, sledila je večerja. Anthony in Sheletta sta že kmalu nato odšla na medene tedne,« se je tedaj razvezal jezik viru, ki je še dodal, da sta se poročila pred izbrano skupino 150 prijateljev in družinskih članov. Poročila sta se v Dominikanski republiki, kjer je igralec tedaj snemal film Our Brand Is Crisis s <b>Sandro Bullock</b>.</p>
      <blockquote>2014. je bila poroka v Dominikanski republiki.</blockquote>
      <figure>
        <img src="https://www.slovenskenovice.si/images/slike/2019/11/06/1582214.jpg"/>
        <figcaption>S Sheletto se je poročil med snemanjem filma s Sandro Bullock. FOTO: guliver/cover images<cite>guliver/cover images</cite></figcaption>
      </figure>
      <p>Poročil se je pri 36 letih, čeprav je bodočo nevesto spoznal kot komaj sedemleten fantič. Anthony in Sheletta sta namreč odraščala v New Orleansu, poti pa so se jima prvič križale, ko je zvezdnik zamenjal šolo. »Iz ene slabe šole sem prišel v drugo slabo šolo. V drugi razred sem prišel ravno na dan, ko smo v šoli imeli piknik in je učiteljica pekla jajčka in slanino. Vkorakal sem in jo zagledal, deklico z mišjima čopkoma in koščenih nog. Vse, kar mi je uspelo, je bilo izustiti Vau! občudovanja.« Vse drugo je precej zapletena romantična zgodovina. Od takrat sta bila golobčka v ljubezenskem razmerju s kopico premorov, a jima nikoli ni uspelo predolgo zdržati drug brez drugega. Usoda ju je vselej znova pripeljala v objem. Rodili so se jima trije otroci, dva pred poroko, tretji je privekal leta 2015, ko sta bila že kakšno leto mož in žena. »Nedavno sva dobila tretjega otroka, ki je pošteno zamešal vse, kar je bilo moje vsakdanje življenje. Z njim se je spremenilo vse, še majhne stvari, ki jih poprej ne bi niti opazil. Že ko se želimo odpraviti na pot, je to precej večji zalogaj, med drugim moram po novem kupiti pet letalskih vozovnic,« je imel leta 2015. igralec enega redkih trenutkov, ko je razgrnil zaveso zasebnosti. In če je že prej najraje molčal, ni čudno, da niti vesti o propadu zakona še ni komentiral. Čeprav je od skrivne ločitve minilo že eno leto. </p>
    </article>
  </body>
</html>