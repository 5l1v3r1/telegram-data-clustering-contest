<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/motor/en-sikker-investering/71766545"/>
    <meta property="og:site_name" content="Dinside"/>
    <meta property="article:published_time" content="2019-11-09T15:00:00+00:00"/>
    <meta property="og:title" content="En sikker investering"/>
    <meta property="og:description" content="Om du kjøper for en slik veteranbil er du nesten garantert pengene tilbake."/>
  </head>
  <body>
    <article>
      <h6 class="kicker">Ukens veteran: 1971 Mercedes-Benz 280 SE 3.5 kabriolet</h6>
      <h1>En sikker investering</h1>
      <h2>Om du kjøper en slik veteranbil er du nesten garantert pengene tilbake.</h2>
      <address><time datetime="2019-11-09T15:00:00+00:00">09 Nov 2019, 15:00</time> by <a rel="author">Lord Arnstein Landsem / Jamieson</a></address>
      <p>Allerede på 20-tallet hadde Mercedes sine åpne, legendariske S- og SS-modeller, mens nesten alle vanlige Mercedes-modeller på 20- og 30-tallet kunne leveres uten tak. Mest kjent fra denne tiden er selvsagt de spektakulære 500 K og 540 K, med sine kompressormatede V8-motorer.</p>
      <p>Etter krigen fortsatte Mercedes med vakre, toppløse biler. Fra 1961 til 1971 produserte de bilen du ser her, W111 i fem ulike kabriolet-utgaver:</p>
      <ul>
        <li><i>220 SE b,</i> <i>250 SE,</i> <i>300 SE,</i> <i>280 SE og</i> <i>280 SE 3.5.</i></li>
      </ul>
      <figure>
        <img src="https://dbstatic.no/71794924.jpg?imageId=71794924&amp;x=0&amp;y=0&amp;cropw=100&amp;croph=90.232558139535&amp;width=322&amp;height=195"/>
        <figcaption><b>FORVIRRENDE:</b> Det står 280, men faktum er at motoren er en 3.8 liters V8. Foto: Lord Arnstein Landsem Vis mer</figcaption>
      </figure>
      <figure>
        <img src="https://dbstatic.no/71794918.jpg?imageId=71794918&amp;width=512&amp;height=308"/>
        <figcaption><b>PASSE STERK:</b> V8-en leverte beskjedne 200 hk og 0-100 km/t på 9.4 sekunder . Foto: Lord Arnstein Landsem Vis mer</figcaption>
      </figure>
      <h3>Rosin i pølsa</h3>
      <p>Sikkerhet var viktig også da, og bilen hadde deformerbare kollisjonssoner, trepunkts sikkerhetsbelter og polstret ratt. 220 SE b hadde skivebremser foran i 1961, mens 300 SE - som kom året etter - hadde skivebremser rundt om, servostyring, luftfjæring og firetrinns automatkasse.</p>
      <related>
        <a href="https://www.dinside.no/motor/evighets-maskinen/71095603"/>
      </related>
      <p>300 SE var en fabelaktig bil, men tyskerne hvilte ikke på sine laurbær. I 1965 ble 2,2-liters-motoren erstattet av en 2,5-liter (250 SE) og i 1968 kom 280 SE med 2,8-liters sekser.</p>
      <p>Men rosinen i pølsa gjensto: 280 SE 3.5, som dukket opp i 1969! Modellnavnet er kanskje litt forvirrende, men 3.5 spiller på motoren som nå sto under panseret, en fabelaktig 3,5-liters V8 på 200 hester.</p>
      <p>I 1971 sluttet produksjonen av W111 kabriolet, etter totalt 7013 produserte eksemplarer. Av disse var 1232 biler av typen 280 SE 3.5.</p>
      <figure>
        <img src="https://dbstatic.no/71794915.jpg?imageId=71794915&amp;x=14.266666666667&amp;y=4&amp;cropw=85.733333333333&amp;croph=88.6&amp;width=643&amp;height=444"/>
        <figcaption>LEKKERT: Liker du elfenbenshvite ratt på størrelse med 34 toms felger? Da har du kommet til rett sted … Foto: Lord Arnstein Landsem Vis mer</figcaption>
      </figure>
      <h3>Upresis eller knivskarp?</h3>
      <p>Mercedes-Benz har, som seg hør og bør, en egen avdeling for klassiske biler. Fra sin samling har de tryllet fram en sølvfarget 1971-modell 280 SE 3.5 som vi får prøvekjøre.</p>
      <figure>
        <img src="https://dbstatic.no/71794926.jpg?imageId=71794926&amp;x=7.6923076923077&amp;y=0.32894736842105&amp;cropw=70.549450549451&amp;croph=99.671052631579&amp;width=321&amp;height=304"/>
        <figcaption><b>KLASSISK:</b> På 70-tallet ble det aldri nok runde lykter på bilene. Foto: Lord Arnstein Landsem Vis mer</figcaption>
      </figure>
      <p>Designet er aldeles nydelig, en makeløs oppvisning i eleganse og klasse, og vi er ikke sene med å komme oss inn i bilen. Vi tar plass bak det gedigne elfensbenhvite rattet. Interiøret er en herlig blanding av sorte skinnseter, elfensbenhvitt og treverk. Lekkert.</p>
      <p>Vi vrir andektig startnøkkelen til høyre, og den lavmælte åtteren starter kontant. Bilen settes i gir, og vi smyger oss forsiktig ut fra parkeringsområdet.</p>
      <p>
        <b>Styringen har rykte på seg for å være fryktelig upresis, og nærmest båtlignende. Vi har derimot lang erfaring med alskens amerikanske luksusbiler fra samme tidsrom, og opplever derfor styringen som knivskarp.</b>
      </p>
      <figure>
        <img src="https://dbstatic.no/71794913.jpg?imageId=71794913&amp;x=2.4926686217009&amp;y=14.977973568282&amp;cropw=94.281524926686&amp;croph=75.550660792952&amp;width=643&amp;height=344"/>
        <figcaption><b>MEKTIG:</b> Ikke rart bilen var en favoritt blant statsledere og Hollywood-kjendiser. Foto: Lord Arnstein Landsem Vis mer</figcaption>
      </figure>
      <h3>Inne på topp 10</h3>
      <p>Automatkassen skifter relativt mykt og presist, men langt fra like silkemykt som samtidens GM-kasser (ingen slår amerikanerne på automatgir). Fjæringen er aldeles utmerket, og den klarer kunststykket det er å være både komfortabel og fast på samme tid.</p>
      <related>
        <a href="https://www.dinside.no/motor/verdens-vakreste-fiasko/70934088"/>
      </related>
      <p>
        <b>De 200 hestene fra den lavt murrende åtteren holder i massevis, og ute på motorveien - med taket nede i over 100 km/t - slår det oss at dette ville vært en vidunderlig hobbybil.</b>
      </p>
      <p>1971-modellen er simpelthen en fryd å kjøre. Den føles bemerkelsesverdig ung til å være nesten 50 år gammel, noe som viser hvor ekstremt langt framme Mercedes var i forhold til de fleste andre bilprodusenter på den tiden.</p>
      <p>Vi blir rett og slett mektig imponert, og når kjøreturen er over, er plutselig en 280 SE 3.5 inne på vår «topp 10 kabriolet-ønskelista» vår ...</p>
      <aside>Kjøpe eller ligge unna?<br/><b>Derfor skal du kjøpe: </b><i>Hele 7011 W111 kabriolet-modeller ble produsert. Å finne en er ikke så vanskelig. Det som er utfordrende er å finne én med 3.5 liters motor. 280 SE med rekkesekser er hakket billigere og helt innenfor. Men har du råd, prøv å finne en 3.5 med V8.<br/></i><b>Derfor skal du ligge unna: </b><i>Gamle kabriolet-biler er ikke vanntette. Finn en som har stått på tørrlager inne på vinteren. Vann har en tendens til å renne ned i dørkarmer, kanaler og andre uønskete steder. Sjekk alle karosseriskjøtene nøye etter rust, og se etter dårlig utførte rustreparasjoner og omlakkeringer.<br/></i><b>Dette må du betale:</b><i> En kjørbar bil med 2.2 liters motor, som trenger litt kjærlighet, kan man finne fra cirka 500.000 kroner. Et pent eksemplar med rekkesekser skaffer man fra 750.000 kroner. For toppmodellen, med 3.5 liters V8, må man grave dypt i lommeboka, for disse selges fra 3.000.000 kroner og oppover. Det som er fint, er at du alltid</i> <i>får</i><i> igjen pengene for disse bilene!</i></aside>
      <related>
        <a href="https://www.dinside.no/motor/slik-blir-du-kvitt-sveverust/71769002"/>
      </related>
    </article>
  </body>
</html>