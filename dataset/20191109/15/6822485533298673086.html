<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818116.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T15:17:00+00:00"/>
    <meta property="og:title" content="مکرون: ناتو باید با روسیه وارد مذاکره شود"/>
    <meta property="og:description" content="به گزارش فارس، «امانوئل مکرون» رئیس‌جمهور فرانسه در گفت‌وگو با روزنامه «اکونومیست» تصریح کرد که ناتو باید نه تنها همچون یک گروه اقتصادی فکر و عمل کند که پروژه اصلی آن توسعه بازار است بلکه باید همچون یک قدرت راهبردی عمل کند که این امر با بازیابی «حاکمیت نظامی» آغاز می‌شود."/>
  </head>
  <body>
    <article>
      <h1>مکرون: ناتو باید با روسیه وارد مذاکره شود</h1>
      <address>
        <time datetime="2019-11-09T15:17:00+00:00">09 Nov 2019, 15:17</time>
      </address>
      <p>رئیس‌جمهور فرانسه تأکید کرد که ناتو به منظور آنکه بعنوان یک قدرت راهبردی عمل کند می‌بایست با روسیه وارد مذاکره شود در غیر اینصورت مرتکب اشتباه بزرگی شده است.</p>
      <p>به گزارش فارس، «امانوئل مکرون» رئیس‌جمهور فرانسه در گفت‌وگو با روزنامه «اکونومیست» تصریح کرد که ناتو باید نه تنها همچون یک گروه اقتصادی فکر و عمل کند که پروژه اصلی آن توسعه بازار است بلکه باید همچون یک قدرت راهبردی عمل کند که این امر با بازیابی «حاکمیت نظامی» آغاز می‌شود.</p>
      <p>وی تصریح کرد که «سازمان پیمان آتلانتیک شمالی» (ناتو) به منظور بازیابی حاکمیت نظامی خود باید علیرغم مخالفت‌های لهستان و کشورهای تحت سلطه شوری سابق، مجدداً با روسیه وارد مذاکره شود در غیر اینصورت مرتکب «اشتباه بزرگی» شده است.</p>
      <p>رئیس‌جمهور فرانسه در بخشی از مصاحبه خود تأکید کرد که روسیه می‌تواند مجدداً به یک ابرقدرت تبدیل شود اما به واسطه کم بودن جمعیت این کشور، تحقق این امر تاحدودی دشوار است که البته ادامه داد که مسکو می‌تواند با سیاست‌های مهاجرتی، مشکل کمبود جمعیت خود را برطرف کند.</p>
      <p>مکرون در حالی از گفت وگو و همکاری کشورهای اروپایی با روسیه سخن به میان آورد که به اعتقاد وی آمریکا در حال دور شدن از اروپا است و هشدار داد که زمان آن رسیده که اروپا از خواب بیدار شود و خود را به عنوان یک قدرت ژئوپولتیک مجزا تقویت کند زیرا بر لبه پرتگاه قرار گرفته است.</p>
      <p>این دیپلمات فرانسوی از عدم هماهنگی میان آمریکا و اروپا در ناتو و همچنین رویکرد یکجانبه ترکیه در سوریه، بعنوان نشانه‌های نابسامانی یاد کرد و گفت که ناتو دچار مرگ مغزی شده است.</p>
      <p>وی در این خصوص توضیح داد: «آنچه که در حال حاضر تجربه می‌کنیم، چیزی جز مرگ مغزی ناتو نیست. هیچ شکلی از هماهنگی در تصمیم‌های راهبردی میان آمریکا و شرکای اروپایی این کشور در ناتو وجود ندارد و در حال حاضر شاهد تجاوز بدون هماهنگی ترکیه، یکی از شرکای ناتو، به منطقه‌ای هستیم که منافع ما را در معرض خطر قرار داده است».</p>
      <p>اظهارات مکرون در حالی مطرح شده است که بارها «دونالد ترامپ» رئیس‌جمهور آمریکا کشورهای اروپایی همچون آلمان را به دلیل وابستگی به آمریکا در زمینه دفاعی مورد انتقاد قرار داده و از کشورهای عضو ناتو خواسته بود که دو درصد از تولید ناخالص ملی خود را برای هزینه‌های نظامی تخصیص دهند.</p>
    </article>
  </body>
</html>