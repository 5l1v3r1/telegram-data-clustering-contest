<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818117.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T15:25:00+00:00"/>
    <meta property="og:title" content="واکنش قائم مقام وزیر علوم به خبر احتمال آزادی دکتر سلیمانی"/>
    <meta property="og:description" content="دکتر حسین سالار آملی در گفت و گو با ایسنا ضمن بیان این مطلب به آخرین وضعیت دکتر سلیمانی دانشمند ایرانی در بند آمریکا اشاره کرد و اظهار کرد: هنوز خبر مطمئنی در خصوص آزادی این دانشمند به وزارت علوم نرسیده است و اگر در این زمینه خبر جدیدی دریافت کنیم به صورت عمومی اطلاع رسانی خواهیم کرد."/>
  </head>
  <body>
    <article>
      <h1>واکنش قائم مقام وزیر علوم به خبر احتمال آزادی دکتر سلیمانی</h1>
      <address>
        <time datetime="2019-11-09T15:25:00+00:00">09 Nov 2019, 15:25</time>
      </address>
      <p>پیرو مطرح شدن اخباری در رسانه‌ها مبنی بر احتمال آزادی دکتر سلیمانی دانشمند ایرانی دربند آمریکا، قائم مقام امور بین‌الملل وزیر علوم با تاکید بر اینکه خبر مطمئنی از آزادی دکتر سلیمانی دریافت نکردیم،‌ گفت: اگر در این زمینه خبر جدیدی دریافت کنیم به صورت عمومی اطلاع رسانی خواهیم کرد.</p>
      <p>دکتر حسین سالار آملی در گفت و گو با ایسنا ضمن بیان این مطلب به آخرین وضعیت دکتر سلیمانی دانشمند ایرانی در بند آمریکا اشاره کرد و اظهار کرد: هنوز خبر مطمئنی در خصوص آزادی این دانشمند به وزارت علوم نرسیده است و اگر در این زمینه خبر جدیدی دریافت کنیم به صورت عمومی اطلاع رسانی خواهیم کرد.</p>
      <p>قائم مقام امور بین‌الملل وزیر علوم در ادامه تصریح کرد: همچنان در حال پیگیری آزادی دکتر سلیمانی هستیم متاسفانه انتظاری که از دستگاه قضایی کشور آمریکا در خصوص ادعای رعایت حقوق بشر وجو دارد، محقق نشده است و این انتظار ما واقعی نیست و مسئولان آن کشور آنگونه که باید در موضوع این دانشمند احساس مسئولیت نمی‌کنند.</p>
      <p>
        <b>امیدواری برای آزادی دکتر سلیمانی تنها نظر شخصی من بود</b>
      </p>
      <p>دکتر محمدتقی احمدی رییس دانشگاه تربیت مدرس نیز در گفت‌وگو با ایسنا، با تاکید بر اینکه امیدواری برای آزادی دکتر سلیمانی تنها نظر شخصی من بود، به ایسنا گفت: از مجموعه شواهد مختلف در خصوص وضعیت دکتر سلیمانی این برداشت شخصی را کردم که این دانشمند به زودی آزاد می‌شود بنابراین خبر رسمی و مطمئنی در این زمینه دریافت نکردم.</p>
      <p>وی در ادامه تاکید کرد: اخیرا خبر جدیدی از پرونده دکتر سلیمانی دریافت نکرده‌ایم و فقط بر اساس شواهد طرف های مختلف موضوع، این قضاوت را کردم که قرار است گشایشی در این زمینه اتفاق بیفتد.</p>
      <p>** دکتر مسعود سلیمانی، پژوهشگر حوزه سلول‌های بنیادی و دانشیار دانشگاه تربیت مدرس که جزو یک درصد دانشمندان برتر جهان از حیث استنادهای علمی در مجلات معتبر علمی شناخته می‌شود، ۱۵ مهر ماه سال گذشته در قالب یک فرصت مطالعاتی عازم کشور آمریکا شد، اما پیش از ورود به خاک کشور آمریکا به علت نامعلومی از سوی پلیس FBI دستگیر و زندانی شد.</p>
      <p>این دانشمند ایرانی که در رشته خون‌شناسی (هماتولوژی) و سلول‌های بنیادی تحقیق می‌کند، توسط مؤسسه آمریکایی به نام «مایو کلینیک» که یکی از معتبرترین مراکز و دانشگاه‌های علوم پزشکی جهان است، برای انجام تحقیقات تخصصی به این کشور دعوت شد و برخلاف تمامی پروتکل‌های دانشگاهی و تحقیقاتی در حال حاضر حدود ۱۳ ماه از دستگیری این دانشمند ایرانی می‌گذرد؛ و تاکنون هیچ گزارش رسمی در خصوص دلیل بازداشت این دانشمند ایرانی از سوی دولت آمریکا اعلام نشده است.</p>
    </article>
  </body>
</html>