<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683256/pavlopoulos-i-ellada-borei-na-leitourgisei-os-gefyra-metaxy-anato"/>
    <meta property="og:site_name" content="enikos.gr"/>
    <meta property="article:published_time" content="2019-11-09T15:25:00+00:00"/>
    <meta property="og:title" content="Παυλόπουλος: Η Ελλάδα μπορεί να λειτουργήσει ως γέφυρα μεταξύ Ανατολής και Δύσης"/>
    <meta property="og:description" content="Ο Πρόεδρος της Δημοκρατίας τόνισε ότι Ελλάδα και Κίνα θα έχουν την ευκαιρία να αναβαθμίσουν και να εμβαθύνουν, έτι περαιτέρω, τις σχέσεις τους..."/>
  </head>
  <body>
    <article>
      <h1>Παυλόπουλος: Η Ελλάδα μπορεί να λειτουργήσει ως γέφυρα μεταξύ Ανατολής και Δύσης</h1>
      <address>
        <time datetime="2019-11-09T15:25:00+00:00">09 Nov 2019, 15:25</time>
      </address>
      <p>Ενόψει της αναμενόμενης άφιξης στην Ελλάδα του Προέδρου της Κίνας Σι Τζινπίνγκ, ο Έλληνας Πρόεδρος της Δημοκρατίας <a href="https://www.enikos.gr/politics/683235/pavlopoulos-i-episkepsi-tou-proedrou-tis-kinas-stin-ellada-simato">Προκόπης Παυλόπουλος</a>, σε συνέντευξή του στην κινεζική εφημερίδα "People's Daily" σημείωσε μεταξύ άλλων: "Η Ελλάδα μπορεί να λειτουργήσει ως γέφυρα μεταξύ Ανατολής και Δύσης και να συμβάλει στην αμοιβαία κατανόηση Κίνας-ΕΕ".</p>
      <p>Όπως υπογράμμισε, επιπλέον, τόσο η επίσημη επίσκεψη του προέδρου Σι Τζινπίνγκ στην Ελλάδα όσο και η επίσκεψη του Πρωθυπουργού κ. Κυριάκου Μητσοτάκη στη Σανγκάη θα δώσουν νέα ώθηση στις διμερείς μας σχέσεις, οι οποίες από το 2006 έχουν λάβει τον χαρακτήρα Συνολικής Στρατηγικής Εταιρικής Σχέσης.</p>
      <p>Ο Πρόεδρος της Δημοκρατίας τόνισε ότι οι δυο πλευρές θα έχουν την ευκαιρία να αναβαθμίσουν και να εμβαθύνουν, έτι περαιτέρω, τις σχέσεις τους, τόσο στο πολιτικό επίπεδο, όπου θ' ανταλλαγούν απόψεις σε θέματα κοινού ενδιαφέροντος σε κορυφαίο επίπεδο, όσο και στον οικονομικό και πολιτιστικό τομέα, με την υπογραφή Συμφωνιών και Μνημονίων που θα διευκολύνουν και θα οδηγήσουν σε αύξηση το διμερές εμπόριο, τις επενδύσεις, τις τουριστικές ροές και τις πολιτιστικές ανταλλαγές. "Παράλληλα, οι Συμφωνίες αυτές θα διευρύνουν και θα εντατικοποιήσουν τη διακρατική συνεργασία αλλά και την συνεργασία σ' επίπεδο πολιτιστικών και εκπαιδευτικών φορέων και σε αυτό της Κοινωνίας των Πολιτών" πρόσθεσε.</p>
      <p>Αναφερόμενος στην ενίσχυση των διμερών οικονομικών σχέσεων Ελλάδας-Κίνας, σημείωσε ότι είναι επωφελής και για τις δύο πλευρές, υπενθυμίζοντας ότι η εμβληματική επένδυση της COSCO στο λιμάνι του Πειραιά, και μάλιστα σε μια χρονική συγκυρία κατά την οποία η ελληνική οικονομία χρειαζόταν σημαντικές επενδύσεις για ν' αναπτυχθεί, είχε μεγάλη σημασία για τη χώρα μας.</p>
      <p>"Προσβλέπουμε δε και τώρα σε ανάλογου επιπέδου επενδύσεις. Από πλευράς της χώρας μας, η Ελλάδα καθίσταται κόμβος διαμετακόμισης προϊόντων, ενώ η Κίνα, από την άλλη πλευρά, αποκτά πρόσβαση στις αγορές των Βαλκανίων και της Ευρωπαϊκής Ένωσης" συμπλήρωσε ο κ. Παυλόπουλος.</p>
      <p>Σημείωσε, ακόμη, ότι ο Πειραιάς αποτελεί έναν σημαντικότατο σταθμό του νέου Δρόμου του Μεταξιού και ενισχύει τον ρόλο της Ελλάδας στο πλαίσιο της Πρωτοβουλίας "ΒeltRoadInitiative" (B.R.I.) καθώς και της Συνεργασίας Κίνας και Χωρών Κεντρικής και Ανατολικής Ευρώπης. Ακολούθως, παρατήρησε ότι η Πρωτοβουλία BRI αποτελεί σήμερα μια παγκόσμιας εμβέλειας πλατφόρμα συνεργασίας η οποία καλύπτει έναν ικανό αριθμό χωρών που αντιστοιχούν σε περισσότερο από το ήμισυ του παγκόσμιου πληθυσμού και ένα τρίτο του παγκόσμιου Ακαθάριστου Εγχώριου Προϊόντος. «Την ίδια στιγμή, οι κινεζικές επενδύσεις στις χώρες του BRI ξεπερνούν τα 18 δισ. δολάρια, ενώ τα μελλοντικά επενδυτικά σχέδια είναι ακόμα πιο φιλόδοξα» πρόσθεσε.</p>
      <p>Κληθείς να απαντήσει σε ερώτηση για τις προκλήσεις της σύγχρονης παγκοσμιοποιημένης Οικονομίας, τόνισε ότι η διαχρονικώς μεταβαλλόμενη δομή του Διεθνούς Εμπορίου, οι σύγχρονες επικοινωνίες και η διαρκής ανάπτυξη των μεταφορών έχουν συμβάλει, σε ικανό βαθμό, στο να μειωθούν, στον μέγιστο βαθμό, οι αποστάσεις μεταξύ Κρατών και Λαών, άρα και οικονομιών. Μάλιστα, εξέφρασε την άποψη ότι η πολιτική είναι ισχυρότερη και από τα αποτελέσματα της τεχνολογικής προόδου και εκτίμησε ότι η επίτευξη κατάλληλων διμερών ή και περιφερειακών Συμφωνιών, μπορεί να οδηγήσει σε αμοιβαίως επωφελείς λύσεις.</p>
      <p>"Στην εποχή της παγκοσμιοποίησης, μόνο μέσω της διεθνούς πολυμερούς και διμερούς συνεργασίας μπορούμε να αντιμετωπίσουμε αποτελεσματικά τις σύγχρονες προκλήσεις, τόσο στο πεδίο της οικονομίας, όσο και της ασφάλειας, καθώς και της προστασίας του περιβάλλοντος, αφού τα προβλήματα αυτά δεν γνωρίζουν πλέον σύνορα" ανέφερε ο κ. Παυλόπουλος.</p>
      <p>Παράλληλα, επισήμανε, ότι οι Έλληνες, κατανοούν πλήρως και εκτιμούν, στον πιο υψηλό βαθμό, τον διάλογο μεταξύ των Πολιτισμών, δοθέντος ότι είναι κληρονόμοι και συνεχιστές ενός μεγάλου Πολιτισμού, εκείνου της Αρχαίας Ελλάδας. "Πολιτισμού, ο οποίος όχι μόνον αποτελεί το λίκνο και την κοιτίδα του Ευρωπαϊκού αλλά και του εν γένει Δυτικού Πολιτισμού αλλά, από την φύση του και τον προορισμό του, είναι προορισμένος να πρωταγωνιστεί στον διάλογο και στην συνύπαρξη των Πολιτισμών" παρατήρησε.</p>
      <p>Όπως ανέφερε ο κ. Παυλόπουλος, η Ελλάδα είναι μια χώρα που σέβεται τις ιδιαιτερότητες των άλλων πολιτισμών, τους αντιμετωπίζει με σεβασμό και υπογράμμισε: "Η Κίνα μπορεί να υπολογίζει στην Ελλάδα ως μια χώρα που πιστεύει στον διάλογο και θα συνεχίσει να συμβάλλει στην αμοιβαία κατανόηση Κίνας-Ε.Ε», καθώς οι σχέσεις των δυο χωρών εδράζονται στην φιλία και στην συνεργασία των δύο Λαών, οι οποίοι, από αρχαιοτάτων χρόνων, έχουν προσφέρει πολλά στον σύγχρονο πολιτισμό.</p>
      <p>"Σε μια περίοδο όπου οι πολιτισμοί δείχνουν τάσεις περιχαράκωσης και η μισαλλοδοξία, ο ρατσισμός, ο φονταμενταλισμός και ο εξτρεμισμός κερδίζουν, δυστυχώς, έδαφος, οι κοινές μας πρωτοβουλίες, όπως το Φόρουμ Αρχαίων Πολιτισμών, καθώς και πρωτοβουλίες όπως η Διάσκεψη για τον Διάλογο των Ασιατικών Πολιτισμών, στην οποία είχα την τιμή να συμμετάσχω τον περασμένο Μάιο, αποτελούν έμπρακτη απόδειξη της σημασίας που αποδίδει τόσο η Ελλάδα όσο και η Κίνα στον ρόλο του Πολιτισμού, ως γεφυροποιού στοιχείου για την προσέγγιση των λαών, αντί της χρησιμοποίησής του για την δικαιολόγηση δήθεν συγκρούσεων, στο όνομα ανεδαφικών και επικίνδυνων ιδεολογημάτων, όπως η λεγόμενη "Σύγκρουση των Πολιτισμών" τόνισε ο κ. Παυλόπουλος.</p>
      <p>Μάλιστα, υποστήριξε ότι οι συναντήσεις αυτές καταδεικνύουν, με τον πλέον εμφατικό τρόπο, την συμπληρωματικότητα των Πολιτισμών, οι οποίοι πρέπει να λειτουργούν επιστεγάζοντας, με τον καλύτερο τρόπο, τις πανανθρώπινες αρχές της αρμονικής συνύπαρξης, του αλληλοσεβασμού και της αλληλοκατανόησης, όπως ορθώς έχει κατανοήσει η Κινεζική Ηγεσία και τόνισε ότι Όπως είπα και "οι πραγματικοί πολιτισμοί δεν συγκρούονται, παρά μόνο συνυπάρχουν και εξελίσσονται".</p>
      <p>Στο πλαίσιο αυτό υπενθύμισε ότι ο ελληνικός πολιτισμός -άρα ο ευρωπαϊκός και ο εν γένει δυτικός πολιτισμός- έχουν στο επίκεντρό τους τον άνθρωπο.</p>
      <p>"Τον άνθρωπο του οποίου τα γονίδια όχι απλώς τον ωθούν, κατά τον προορισμό του, να συναναστρέφεται τους συνανθρώπους του αλλά και να διαμορφώνει κοινωνικά σύνολα και πολιτισμό που, από την ιδιοσυστασία τους, έχουν ως προορισμό την επικοινωνία και τον διάλογο με άλλα κοινωνικά σύνολα και Πολιτισμούς, αφού οι συγκρούσεις μεταξύ τους είναι εξαιρέσεις και ακραία συμπτώματα δυσλειτουργίας τους, πέρα και έξω από την βαθύτερη ανθρωπιστική τους υπόσταση και την πραγματική τους αποστολή και προοπτική" σχολίασε.</p>
      <p>Τόνισε, ακόμη, ότι η Λαϊκή Δημοκρατία της Κίνας είναι μια χώρα που διεκδικεί τη θέση της στο διεθνές σύστημα κατά τρόπο συνεπή, μεθοδικό και ειρηνικό στα 70 χρόνια από την ίδρυσή της, προσθέτοντας, ταυτόχρονα ότι οι μεταρρυθμίσεις που έχει πραγματοποιήσει η Κίνα κατά τα τελευταία χρόνια έχουν αλλάξει σημαντικά τη φυσιογνωμία της χώρας, σημειώνοντας ότι «Πολύ λίγες χώρες μπορούν να περηφανεύονται ότι κατάφεραν να βγάλουν τον πληθυσμό τους από τη φτώχεια με τόσο γρήγορο ρυθμό».</p>
      <p>Χαρακτήρισε, το επίτευγμα αυτό ακόμα πιο εντυπωσιακό δεδομένων των δημογραφικών δεδομένων της Κίνας, καθώς και τις εντυπωσιακές πολιτικές της και τα μέτρα που έλαβε η κινεζική ηγεσία για να αντιμετωπίσει τη φτώχεια τόσο στο εσωτερικό της, όσο και διεθνώς, με στόχο την προώθηση της ανάπτυξης, της καινοτομίας και της έρευνας, σημειώνοντας μάλιστα ότι της αξίζουν συγχαρητήρια.</p>
      <p>Αναφορικά με τον πρόεδρο Σι Τζινπίνγκ δήλωσε ότι είναι ένας μεγάλος ηγέτης παγκόσμιου κύρους που έχει οδηγήσει την Κίνα σε νέα επιτεύγματα και λόγους περηφάνιας κατά την διάρκεια της θητείας του. Επισήμανε, επίσης, ότι λόγω του μεγέθους της και του πλούτου του ανθρώπινου κεφαλαίου της, η Κίνα βρίσκεται στο επίκεντρο του γεωπολιτικού ανταγωνισμού, κάτι που δεν την έχει όμως εμποδίσει από το να διεκδικήσει και να κατακτήσει τη θέση της στο διεθνές σύστημα, εισάγοντας μάλιστα ρηξικέλευθες παγκόσμιας κλάσης πρωτοβουλίες, όπως το "ΒeltRoadInitiative" (BRI). Ακόμη, πρόσθεσε, ότι έχει καταφέρει να επιτύχει βιώσιμους υψηλούς ρυθμούς ανάπτυξης, συνεισφέροντας στην ανάπτυξη της Κίνας και κατέληξε χαρακτηρίζοντας ως ένα επιπλέον επίτευγμα της Κινεζικής Κυβέρνησης το γεγονός ότι διατηρεί την τάξη και την ασφάλεια σε πολύ καλό επίπεδο, ενώ έχει να διαχειριστεί τόσο μεγάλο πληθυσμό και επικράτεια.</p>
      <related>
        <h4>σχετικά άρθρα</h4>
        <a href="http://www.enikos.gr/politics/683235/pavlopoulos-i-episkepsi-tou-proedrou-tis-kinas-stin-ellada-simato%0A%20%20%20%20%0A"/>
        <a href="http://www.enikos.gr/politics/683153/staikouras-stin-poiotita-prepei-na-estiasei-i-ellada%0A%20%20%20%20%0A"/>
        <a href="http://www.enikos.gr/politics/682949/tin-voulisi-tou-gia-tin-tonosi-tis-amyntikis-viomichanias-tis-cho%0A%20%20%20%20%0A"/>
        <a href="http://www.enikos.gr/politics/682964/skliri-anakoinosi-tou-toyrkikou-ypex-i-ellada-exontone-systimatik%0A%20%20%20%20%0A"/>
        <a href="http://www.enikos.gr/politics/682692/piges-ypex-nea-selida-stis-ellinorosikes-scheseis%0A%20%20%20%20%0A"/>
        <a href="http://www.enikos.gr/politics/682700/mitsotakis-exi-simantika-ellinika-proionta-sti-symfonia-ee-kinas-%0A%20%20%20%20%0A"/>
        <a href="http://www.enikos.gr/politics/682716/dendias-meta-ti-synantisi-me-ton-lavrof-aparchi-enos-neou-kefalai%0A%20%20%20%20%0A"/>
        <a href="http://www.enikos.gr/politics/682567/i-selfie-tou-kyriakou-mitsotaki-me-tous-pilotous-meta-tin-epistro%0A%20%20%20%20%0A"/>
        <a href="http://www.enikos.gr/politics/682508/pavlopoulos-ellada-kai-armenia-symporevontai-se-koinous-agones-gi%0A%20%20%20%20%0A"/>
      </related>
    </article>
  </body>
</html>