<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/pokemon-spada-e-scudo-ringraziamenti/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T15:38:00+00:00"/>
    <meta property="og:title" content="Pokémon Spada e Scudo, i fan ringraziano Game Freak con un hashtag"/>
    <meta property="og:description" content="A pochi giorni dall'uscita di Pokémon Spada e Scudo i fan ringraziano via Twitter Game Freak che starebbe attraversando un periodo negativo."/>
  </head>
  <body>
    <article>
      <h1>Pokémon Spada e Scudo, i fan ringraziano Game Freak con un hashtag</h1>
      <address><time datetime="2019-11-09T15:38:00+00:00">09 Nov 2019, 15:38</time> by <a rel="author">Luca Salerno</a></address>
      <p>Sarà per i tantissimi <b>leak</b> delle ultime settimane su Pokémon Spada e Scudo o per le <b>critiche continue</b> di una parte della community (sempre puntuali con l’uscita di un nuovo titolo), sta di fatto che a meno di una settimana dall’arrivo del nuovo gioco della serie per Nintendo Switch le notizie che arrivano sul team di sviluppo <b>non sono proprio incoraggianti</b>.</p>
      <p>Secondo WayPoint Radio, <a href="https://www.tomshw.it/videogioco/pokemon-spada-scudo-morale-basso/">il morale di Game Freak è sempre più basso</a> e nelle ultime ore <b>The Pokémon Company</b>, che gestisce i diritti del franchise, ha deciso di <b>annullare per motivi tecnici l’evento di lancio</b> di Pokémon Spada e Scudo previsto tra pochi giorni a Tokyo e al quale avrebbero dovuto partecipare anche il lead producer Junichi Masuda e il game director Shigeru Ohmori. Nelle ultime ore però alcuni fan della serie hanno voluto esprimere il proprio <b>apprezzamento nei confronti del team </b>con un hashtag che su Twitter è diventato tra i primi trending topic. <b>#ThankYouGameFreak</b> accompagna infatti i tweet di migliaia di utenti in giro per il mondo che vogliono <b>ringraziare gli sviluppatori di Game Freak</b> per il loro costante lavoro.</p>
      <slideshow>
        <figure>
          <img src="https://www.tomshw.it/images/images/2019/11/pokemon-spada-e-pokemon-scudo-61811.768x432.jpg"/>
        </figure>
        <figure>
          <img src="https://www.tomshw.it/images/images/2019/11/pokemon-spada-e-pokemon-scudo-61810.768x432.jpg"/>
        </figure>
        <figure>
          <img src="https://www.tomshw.it/images/images/2019/11/pokemon-spada-e-pokemon-scudo-61809.768x432.jpg"/>
        </figure>
      </slideshow>
      <p>Leggi anche: <a href="https://www.tomshw.it/videogioco/the-outer-worlds-switch-2020/">The Outer Worlds, uscita su Switch prevista nel primo trimestre 2020</a></p>
      <p>I fan con i loro messaggi ringraziano il team per aver realizzato i giochi che <b>li hanno accompagnati</b> nel corso di ben due decenni aiutandoli, in alcuni casi, <b>a superare momenti difficili</b> della loro vita. Altri utenti di Twitter ricordano che è proprio grazie alla serie dei Pokémon che <b>per la prima volta hanno conosciuto il mondo dei videogiochi</b> incontrando anche altri fan della community. C’è anche chi racconta di avere provato il suo primo gioco dei Pokémon da piccolo e <b>dopo 18 anni</b> attendere sempre con la stessa impazienza un nuovo capitolo.</p>
      <p>Insomma, in poche ore <b>tanti messaggi di ringraziamento e solidarietà per Game Freak</b> che negli ultimi mesi ha dovuto far fronte a una critica in particolare, quella legata all’<b>assenza del Pokédex Nazionale</b> e alla sola inclusione di quello Regionale con le creature della regione di Galar introdotta in Pokémon Spada e Scudo. Game Freak ha spiegato che i motivi sono legati sia a una <b>questione tecnica</b> dato che sarebbe stato troppo complesso realizzare oltre mille creature su Switch, e dovuti anche a ragioni di<b> gameplay</b>, ovvero limitare il numero per poter equilibrare il sistema di combattimento. Pokémon Spada e Scudo è in uscita <b>venerdì prossimo 15 novembre</b>.</p>
      <blockquote>L’uscita è vicina ma c’è ancora tempo per prenotare il gioco su Amazon sia in versione <a href="https://toms.it/y2fHX">Pokémon Spada</a> che <a href="https://toms.it/aQVq5">Pokémon Scudo</a>.</blockquote>
    </article>
  </body>
</html>