<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/iraqi-pm-concedes-mistakes-made-as-protesters-pushed-back-in-baghdad"/>
    <meta property="og:site_name" content="euronews"/>
    <meta property="article:published_time" content="2019-11-09T15:36:07+00:00"/>
    <meta property="og:title" content="ناآرامی‌های عراق؛ ۴ کشته و ۱۰۰ زخمی در درگیری‌های روز شنبه بغداد"/>
    <meta property="og:description" content="از زمان آغاز موج اخیر اعتراضات در عراق تا کنون ۲۸۳ شهروند کشته و ۱۳ هزار تن زخمی شده‌اند."/>
  </head>
  <body>
    <article>
      <h1>ناآرامی‌های عراق؛ ۴ کشته و ۱۰۰ زخمی در درگیری‌های روز شنبه بغداد</h1>
      <address><time datetime="2019-11-09T15:36:07+00:00">09 Nov 2019, 15:36</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/28/91/28/773x435_cmsv2_55588e27-dab7-5100-baa5-8ff14cb0376e-4289128.jpg"/>
      </figure>
      <p>مقامات امنیتی و پزشکی عراق می گویند که چهار تظاهرکننده روز شنبه در جریان درگیری معترضان با نیروهای امنیتی در بغداد، پایتخت این کشور کشته شدند.</p>
      <p>این در حالی است که بنا به گزارش ها بیش از ۱۰۰ نفر نیز در این درگیری ها مجروح شده اند. نیروهای امنیتی روز شنبه تلاش کردند تا معترضان را از چندین پل در بغداد دور کنند. پل‌های مهم پایتخت عراق از روزهای گذشته از سوی معترضان اشغال شده است.</p>
      <p>ویدیوهایی که از اعتراضات روز شنبه منتشر شده‌اند نشان می‌دهند که نیروهای امنیتی به سوی تظاهرکنندگان تیراندازی می‌کنند. خبرگزاری فرانسه گزارش داد روز شنبه و پس از توافق میان پلیس و معترضان برای پایان دادن به خشونت، تیراندازی‌های شدیدی در بغداد روی داده است.</p>
      <p>همزمان با این درگیری ها عادل عبدالمهدی، نخست وزیر عراق با وعده ایجاد اصلاحات ساختاری اعلام کرد به تحقیقات درباره کشته‌ها و زخمی‌های ناآرامی‌های اخیر هم در میان معترضان و هم در میان نیروهای امنیتی رسیدگی خواهد کرد.</p>
      <p>به گزارش خبرگزاری رویترز آقای عبدالمهدی روز شنبه ۹ نوامبر/۱۸ آبان از آمادگی خود برای اصلاح کابینه به‌منظور پاسخگویی به مطالبات معترضان خبر داد. نخست وزیر عراق به‌ویژه وعده داده است تا گام‌های جدی و پرشماری را برای اصلاح سازوکار انتخاباتی این کشور بردارد.</p>
      <p>در حالی‌که به نظر می‌رسد لحن رئیس دولت عراق در بیانیه خطاب به هموطنانش «آشتی‌ جویانه‌تر» شده است، برکناری فوری دولت یکی از خواسته‌های معترضان و نمایندگان احزاب اپوزیسیون، از جمله مقتدی صدر به شمار می‌رود.</p>
      <figure>
        <img src="https://static.euronews.com/articles/stories/04/28/90/68/534x356_cmsv2_826791ec-945a-513a-9dfd-8c23c153e14c-4289068.jpg"/>
        <figcaption>از زمان آغاز دور اخیر ناآرامی‌ها در عراق تاکنون ۲۸۳ نفر کشته شده اندرویترز</figcaption>
      </figure>
      <p>آقای عبدالمهدی در بیانیه خود از تظاهرکنندگان خواسته است تا مانع از جریان زندگی عادی نشوند. وی با تمجید از حضور جوانان در جنبش اعتراضی کشور گفت: «نسل جدید ما را به بازنگری فراگیر در وضعیت کشور وا داشته است.»</p>
      <p>نخست وزیر عراق با تقدیر تلویحی از عملکرد نظام سیاسی حاکم بر این کشور از زمان سقوط حکومت بعث در سال ۲۰۰۳ گفت: «احزاب و نهادهای سیاسی ما فداکاری‌های بسیاری کردند اما مرتکب اشتباهاتی هم شده اند.»</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/05/whats-happening-in-iraq-demonstration-protest-foreign-intervention-economic-crisis">عراق در مواجهه با فصلی نو؛ در همسایگی ایران چه می‌گذرد؟</a>
        </li>
        <li>
          <a href="https://farsi.euronews.com/2019/11/06/us-embassy-in-iraq-condemns-killing-and-kidnapping-of-unarmed-protesters">تیراندازی به سوی تظاهرکنندگان عراقی؛ سفارت آمریکا خشونت را محکوم کرد</a>
        </li>
        <li>
          <a href="https://farsi.euronews.com/2019/11/07/iraqi-security-forces-break-up-protests-in-battle-of-the-bridges">معترضان عراقی بار دیگر راه‌های ورودی بندر ام قصر را مسدود کردند</a>
        </li>
      </ul>
      <p>از زمان آغاز موج اخیر اعتراضات در عراق از اول اکتبر تاکنون ۲۸۳ شهروند کشته و ۱۳ هزار تن دیگر زخمی شده‌اند. دولت عراق می‌گوید که شمار قابل توجهی از قربانیان از اعضای نیروهای امنیتی و پلیس بوده‌اند.</p>
    </article>
  </body>
</html>