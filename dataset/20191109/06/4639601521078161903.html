<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/politics/galazia-synaksi-gia-tis-astoxies-sto-prosfygiko/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T06:13:59+00:00"/>
    <meta property="og:title" content="Γαλάζια σύναξη για τις… αστοχίες στο Προσφυγικό"/>
    <meta property="og:description" content="Στα θέματα συζήτησης θα βρεθούν η κατάρτιση του προϋπολογισμού και οι εξελίξεις στον τομέα της Οικονομίας, η ψήφος των αποδήμων και ο εκλογικός νόμος, η Συνταγματική Αναθεώρηση, οι επενδύσεις και το θέμα της Novartis."/>
  </head>
  <body>
    <article>
      <h1>Γαλάζια σύναξη για τις… αστοχίες στο Προσφυγικό</h1>
      <h2>Στα θέματα συζήτησης θα βρεθούν η κατάρτιση του προϋπολογισμού και οι εξελίξεις στον τομέα της Οικονομίας, η ψήφος των αποδήμων και ο εκλογικός νόμος, η Συνταγματική Αναθεώρηση, οι επενδύσεις και το θέμα της Novartis.</h2>
      <address><time datetime="2019-11-09T06:13:59+00:00">09 Nov 2019, 06:13</time> by <a rel="author">ΤοΒΗΜΑ Team</a></address>
      <p>Γαλάζια σύναξη για μπρέκφαστ στο Καβούρι -αντί για την αίθουσα Γερουσίας της Βουλής ή στα κεντρικά γραφεία του κόμματος – θα έχει σήμερα ο Κυριάκος Μητσοτάκης, σε μία κεκλεισμένων των θυρών συνεδρίαση, προκειμένου να εδραιωθεί και η γέφυρα συντονισμού και η εμβάθυνση των σχέσεων κυβέρνησης – βουλευτών.</p>
      <p>Διανύοντας τον πέμπτο μήνα διακυβέρνησης, την ώρα μάλιστα που η ατμόσφαιρα έχει γεμίσει καπνό από το «μπάρμπεκιου», η στιγμή μοιάζει ιδανική για εποικοδομητική συζήτηση, με πιο χαλαρή διάθεση και να συζητηθούν όλα τα θέματα, με αιχμή το προσφυγικό, που η κυβέρνηση γνωρίζει ότι βρίσκεται μπροστά στη διατήρηση λεπτών ισορροπιών.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <h3>Ξεκαθάρισμα</h3>
      <p>Αποτελεί δε ένα θέμα που εμφάνισε τα πρώτα ενδοκυβερνητικά σύννεφα και ο πρωθυπουργός δίνει ραντεβού με την Κοινοβουλευτική ομάδα και τους υπουργούς, προκειμένου για να ξεκαθαριστούν τυχόν παρεξηγήσεις και παρερμηνείες.</p>
      <p>Στα θέματα συζήτησης θα βρεθούν η κατάρτιση του προϋπολογισμού και οι εξελίξεις στον τομέα της Οικονομίας, η ψήφος των αποδήμων και ο εκλογικός νόμος, η Συνταγματική Αναθεώρηση, οι επενδύσεις και το θέμα της Novartis.</p>
      <p>Στόχος πάντως είναι διπλός: οι βουλευτές από την πλευρά τους να εκφράσουν και να μεταφέρουν απόψεις και τον παλμό των Περιφερειών, ενώ οι υπουργοί να ενημερώσουν για τις νομοθετικές τους πρωτοβουλίες για να έχουν ξεκάθαρο μήνυμα με τις τοπικές κοινωνίες. Για το θέμα του προσφυγικού, η κυβέρνηση έχει μπροστά της μία μεγάλη πρόκληση, ειδικά με το πλάνο των μετεγκαταστάσεων από τα νησιά στη ενδοχώρα, ενώ ήδη αντιμετωπίζεται με όρους εθνικού ζητήματος.</p>
      <p>Στη συνεδρίαση αναμένεται να τοποθετηθούν ο Υπουργός Οικονομικών, Χρήστος Σταϊκούρας, ο υπουργός Εσωτερικών κ. Τάκης Θεοδωρικάκος, ο Υπουργός Επικρατείας Γιώργος Γεραπετρίτης, ο Υπουργός Προστασίας του Πολίτη Μιχάλης Χρυσοχοΐδης, ο Υπουργός Ανάπτυξης και Επενδύσεων Άδωνις Γεωργιάδης και ο Ιωάννης Μπούγας, πρόεδρος της Προανακριτικής Επιτροπής για τη Novartis.</p>
      <h3>Διεγράφη στέλεχος της ΝΔ μετά το ρατσιστικό παραλήρημα</h3>
      <p>Στη διαγραφή του Ιωάννη Σαντετσίδη προχώρησε η Πειραιώς μετά τη ρατσιστική ανάρτηση που έκανε στα social media. Ο κ. Σαντετσίδης -που στις τελευταίες εσωκομματικές εκλογές του κόμματος ήταν υποψήφιος πρόεδρος της ΝΟΔΕ Κοζάνης- στην ανάρτησή του, χαρακτήρισε «μαύρους» τους πρόσφυγες και τους μετανάστες και τόνισε: «Όταν οι δικοί μας πήγαν Γερμανία, Ελβετία και Βέλγιο ήταν νόμιμοι, ηθικοί και σεμνοί».</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>