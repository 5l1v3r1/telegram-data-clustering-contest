<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/health/nutrition/yak-shvidko-shudnuti-shcho-potribno-znati-pro-vuglevodi-i-goloduvanni-202011.html"/>
    <meta property="og:site_name" content="НВ"/>
    <meta property="article:published_time" content="2019-11-09T06:03:00+00:00"/>
    <meta property="og:title" content="Правда чи міф? Три головні міфи про схуднення — вода, вуглеводи та голодування"/>
    <meta property="og:description" content="Зі схудненням пов’язано більше міфів, ніж з інопланетянами або виникненням християнства. З деякими з них давно пора прощатися."/>
  </head>
  <body>
    <article>
      <h1>Правда чи міф? Три головні міфи про схуднення — вода, вуглеводи та голодування</h1>
      <h2>Зі схудненням пов’язано більше міфів, ніж з інопланетянами або виникненням християнства. З деякими з них давно пора прощатися.</h2>
      <address>
        <time datetime="2019-11-09T06:03:00+00:00">09 Nov 2019, 06:03</time>
      </address>
      <p>
        <b>1Міф: Найпростіший спосіб схуднути — це голодувати</b>
      </p>
      <p>На практиці все виглядає інакше. Голодування найчастіше <a href="http://www.nhs.uk/Livewell/loseweight/Pages/Weightlossmyths.aspx">обертається</a> лише короткочасною втратою ваги з подальшим набором.</p>
      <p>Найчастіше голодуючий, повернувшись до звичайного харчування, незабаром набирає зайві кілограми. За допомогою підвищеного апетиту організм намагається надолужити згаяне і компенсувати пережитий стрес.</p>
      <p>Простіше кажучи, ви старанно мучите себе, радіючи втраті декількох кілограмів, щоб відразу ж повернутися до колишньої ваги плюс набрати кілька додаткових «стресових» кілограмів.</p>
      <figure>
        <img src="https://nv.ua/img/forall/users/274/27421/spring-onions-1540638_640.jpg"/>
      </figure>
      <p>Після голодування організм схильний компенсувати втрати ваги з лишком</p>
      <p>Більше того, під час голодування організм позбавляється багатьох корисних поживних речовин. Часом ця проблема має довгостроковий ефект. Знову ж таки, через порушення обміну речовин і проблем з травленням, відразу після закінчення голодування, людина може швидко набрати втрачені кілограми, прихопивши чимало зайвої ваги.</p>
      <p>Голодуючи, організм спочатку втрачає воду, потім м’язи, а лише потім — жири, <a href="http://www.webmd.com/diet/features/diet-myth-truth-fasting-effective-weight-loss#1">підкреслює</a> американський медик Кетлін Зелман. За її словами, під час голодування процеси метаболізму сповільнюються, так організм рятує себе від втрати сил. І коли ви знову починаєте їсти, нормальна швидкість метаболізму відновлюється не одразу. Через це ви можете набрати зайві кілограми.</p>
      <p>Але що найжахливіше — втрачаючи під час голодування м’язи, відразу після повернення до звичайного харчування, ви набираєте тільки жир. А м’язи вам доведеться відновлювати в тренажерному залі, підкреслює Зелман.</p>
      <p>2<b>Міф: Підвищене споживання води може призвести до втрати ваги</b></p>
      <p>Вода не призводить до втрати ваги. Замінивши водою звичайну їжу, ви по суті, вдаєтеся до одного з різновидів голодування. Найчастіше це досить болісний процес з досить короткостроковим ефектом для вашої фігури, зазначають дієтологи.</p>
      <p>Вкрай важливо, не допускати зневоднення організму, адже часом те, що ми приймаємо за відчуття голоду, насправді, є проявом спраги. Але пити занадто багато води — шкідливо для нирок, а «водна» дієта — в цілому для організму.</p>
      <figure>
        <img src="https://nv.ua/img/forall/users/274/27421/water-791235_640.jpg"/>
      </figure>
      <p>Підвищене споживання води безпосередньо не пов’язане з схудненням</p>
      <p>«Немає ніяких наукових підтверджень того, що споживання великої кількості води корисно для здоров’я», — констатує Аарон Керол, медик з університету штату Індіана.</p>
      <p>Так само як і немає жодних підтверджень того, що вода якось пов’язана з втратою ваги. Її ефект у даному випадку <a href="https://authoritynutrition.com/drinking-water-helps-with-weight-loss/">може</a> бути лише непрямим. Наприклад, замінивши солодкі газовані напої звичайною водою (яка не містить калорій), ви абсолютно точно зробите крок до схуднення.</p>
      <p>Також є <a href="http://time.com/4011532/water-weight-loss/">свідчення</a> того, що споживання води знижує апетит, а отже, знову ж таки, перешкоджає прийому зайвих калорій.</p>
      <p>3<b>Міф: Для схуднення потрібно відмовитися від вуглеводів</b></p>
      <p>Вуглеводи від вуглеводів різняться.</p>
      <p>Як частина збалансованої дієти вуглеводи не <a href="http://www.nhs.uk/Livewell/loseweight/Pages/Weightlossmyths.aspx">призведуть</a> до набору ваги. Більше того, вони просто необхідні для нормального функціонування організму.</p>
      <p>Цільнозерновий хліб або натуральний рис, картопля і овочі приносять в організм клітковину, вітаміни і безліч корисних речовин. Набрати вагу від таких продуктів неможливо. Інша справа, якщо до вуглеводів <a href="http://www.jillianmichaels.com/fit/lose-weight/myth-carbs-are-the-enemy">додаються</a> масло, жирні соуси, або ж мова взагалі йде про солодощі та інші «погані» вуглеводи.</p>
      <figure>
        <img src="https://nv.ua/img/forall/users/274/27421/cream-cheese-cake-1232962_640.jpg"/>
      </figure>
      <p>Відмова від вуглеводів не має сенсу, але варто обмежувати споживання «поганих» вуглеводів</p>
      <p>Смажена картопля, білий хліб, солодка випічка несуть мінімум користі для організму, але сприяють набору ваги, підкреслює американський дієтолог Джилліан Майклз.</p>
      <p>Немає сенсу позбавляти організм вуглеводів, оскільки для схуднення це буде мати незначний ефект, а шкода для здоров’я може бути відчутною, каже дієтолог. За її словами, ніхто не відміняв золотого правила здорової дієти — це 40% вуглеводів, 30% білків, 30% жирів у кожному прийомі їжі.</p>
      <p>Тому, питання не в тому, щоб обмежувати споживання вуглеводів взагалі, як того вимагають деякі радикальні дієти (наприклад, дієта Дюка), а в тому, щоб їсти тільки правильні вуглеводи, констатує Майклз.</p>
    </article>
  </body>
</html>