<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/sport/gostitelji-so-pod-vecjim-pritiskom"/>
    <meta property="og:site_name" content="Primorske novice"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Gostitelji so pod večjim pritiskom"/>
    <meta property="og:description" content="Rokometaše RD Butan plinsa Izola ob 19.30 v Mariboru čaka nova pomembna tekma ekip z dna lestvice. Po slabi predstavi na zadnjem srečanju proti Krki tokrat izolska ekipa odhaja v štajersko prestolnico trdno odločena nadoknaditi poceni zapravljeno na domačem igrišču."/>
  </head>
  <body>
    <article>
      <h1>Gostitelji so pod večjim pritiskom</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Sandi Jerman</a></address>
      <p>
        <b>Rokometaše RD Butan plinsa Izola ob 19.30 v Mariboru čaka nova pomembna tekma ekip z dna lestvice. Po slabi predstavi na zadnjem srečanju proti Krki tokrat izolska ekipa odhaja v štajersko prestolnico trdno odločena nadoknaditi poceni zapravljeno na domačem igrišču.</b>
      </p>
      <figure>
        <img src="https://static.primorske.si/foto/highres/gnweb/718997_f253_rokomet_iz_krka11t.jpg"/>
        <figcaption>Rokometaše RD Butan plinsa Izola ob 19.30 v Mariboru čaka nova pomembna tekma ekip z dna lestvice. Foto: Tomaž Primožič/FPA</figcaption>
      </figure>
      <p><b>MARIBOR</b> &gt; Izjemno slaba predstava na zadnji tekmi proti Krki ni v Izoli nikogar pustila ravnodušnega. Da se je potrebno na igrišču vseh 60 minut boriti do zadnjega atoma moči, so igralce že takoj ob koncu tekme s Krko ostro opozorili navijači s tribun. V ponedeljek je svojo potezo potegnilo tudi klubsko vodstvo, ki je opravilo interni sestanek, da bi spet strnilo klubske vrste in moštvu vlilo nekaj prepotrebne odločnosti za naslednje tekme. Položaj Izole na lestvici ni tako slab, kot se zdi na prvi pogled in že ena zmaga lahko pomeni preobrat. Toda s takšno igro, kot so je pokazali proti Krki, ne bo šlo. “V ligi lahko skoraj vsak premaga vsakega. Sezona bo še dolga, čaka nas še veliko tekem. Odhajamo v Maribor k neugodni ekipi, ki je pred kratkim zamenjala trenerja in potem takoj zmagala v Ormožu. Želimo zmagati, za uspeh pa bo treba pustiti srce na igrišču,” je povedal <b>Ilija Petrović</b>, poletna izolska okrepitev iz Srbije na položaju desnega zunanjega igralca.</p>
      <p>Izola je s tremi točkami trenutno zadnja, mariborski Branik pa ima le točko več. Mariborčani so v tretjem krogu presenetili Gorenje, po zamenjavi dolgoletnega trenerja <b>Marka Šibile </b>pa so zmagali še v Ormožu. Toda v zadnjem krogu so vijolično-črni doma izgubili proti Slovenj Gradcu, tako da jim, podobno kot Izolanom, spet teče voda v grlo. “Sezono smo odprli slabo in moramo se čim hitreje pobrati. Nekako se nam kar ne uspe sestaviti, nekaj tekem smo odigrali pod našimi zmožnostmi. Komaj čakam na tekmo proti nekdanji ekipi, ki je pri meni pustila močan pečat,” je med tednom povedal nekdanji izolski igralec <b>Andraž Velkavrh</b>, ki je nekaj zadnjih sezon organizator igre Mariborčanov. Ekipa Branika bo sicer prav zaradi zadnjega poraza proti Slovenjgrajčanom pod še večjim pritiskom kot Izolani, saj si nihče, niti nov trener<b> Davor Rokavec</b>, ne more privoščiti dveh zaporednih domačih porazov proti neposrednima tekmecema z dna prvenstvene razpredelnice.</p>
    </article>
  </body>
</html>