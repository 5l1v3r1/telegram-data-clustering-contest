<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/veci-frontmana-prodigy-flinta-se-v-aukci-prodaly-za-10-milionu/1819004?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T06:49:00+00:00"/>
    <meta property="og:title" content="Věci frontmana Prodigy Flinta se v aukci prodaly za 10 milionů"/>
    <meta property="og:description" content="Londýn - Osobní věci letos zesnulého frontmana britské skupiny Prodigy Keitha Flinta se v aukci prodaly za téměř 350.000 liber (více než deset milionů korun). Podle dražební společnosti Cheffins tak výtěžek předčil veškerá očekávání, uvedla agentura Reuters. Kupci měli možnost získat například oblečení, nábytek, šperky nebo hudební trofeje."/>
  </head>
  <body>
    <article>
      <h1>Věci frontmana Prodigy Flinta se v aukci prodaly za 10 milionů</h1>
      <address><time datetime="2019-11-09T06:49:00+00:00">09 Nov 2019, 06:49</time> by <a rel="author" href="http://www.ctk.cz/" target="_blank">ČTK</a></address>
      <p>Londýn - Osobní věci letos zesnulého frontmana britské skupiny Prodigy Keitha Flinta se v aukci prodaly za téměř 350.000 liber (více než deset milionů korun). Podle dražební společnosti Cheffins tak výtěžek předčil veškerá očekávání, uvedla agentura Reuters. Kupci měli možnost získat například oblečení, nábytek, šperky nebo hudební trofeje.</p>
      <p>"Během noci jsme byli svědky intenzivního přihazování na všechny položky a jsme rádi, že jsme dosáhli při prodeji pozůstalosti takové částky," uvedla aukční síň na twitteru.</p>
      <p>Celkem se prodávalo 170 předmětů z majetku známého zpěváka, a to včetně tří cen MTV z 90. let minulého století, které se vydražily za 16.000 liber (přes 470.000 Kč), nebo hudebních nosičů. Za dubovou postel s železným kováním, kterou Flint údajně sám pomáhal navrhnout, nový majitel zaplatil 8500 liber (250.000 Kč).</p>
      <p>Flint zemřel letos v březnu ve věku 49 let. Podle vyšetřování měl v době smrti v těle drogy a alkohol a zemřel udušením v oprátce. Podle policie ale nebyly důkazy o tom, že by chtěl vědomě spáchat sebevraždu.</p>
    </article>
  </body>
</html>