<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/kypriako-veto-se-trimeri-vazei-i-tourkia-proeksoflei-tin-apotyxia-tis-o-talat/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T06:07:28+00:00"/>
    <meta property="og:title" content="Κυπριακό : Βέτο σε τριμερή βάζει η Τουρκία – Προεξοφλεί την αποτυχία της ο Ταλάτ"/>
    <meta property="og:description" content="Βέτο έθεσε η Τουρκία για συζήτηση των όρων αναφοράς στην Τριμερή συνάντηση της 25ης Νοεμβρίου, στο Βερολίνο, ενώ ο πρώην τουρκοκύπριος ηγέτης Μεχμέτ Αλί Ταλάτ, επικαλούμενος διάλογό του με τον πρόεδρο Αναστασιάδη, προεξόφλησε την αποτυχία της."/>
  </head>
  <body>
    <article>
      <h1>Κυπριακό : Βέτο σε τριμερή βάζει η Τουρκία – Προεξοφλεί την αποτυχία της ο Ταλάτ</h1>
      <h2>Βέτο έθεσε η Τουρκία για συζήτηση των όρων αναφοράς στην Τριμερή συνάντηση της 25ης Νοεμβρίου, στο Βερολίνο, ενώ ο πρώην τουρκοκύπριος ηγέτης Μεχμέτ Αλί Ταλάτ, επικαλούμενος διάλογό του με τον πρόεδρο Αναστασιάδη, προεξόφλησε την αποτυχία της.</h2>
      <address><time datetime="2019-11-09T06:07:28+00:00">09 Nov 2019, 06:07</time> by <a rel="author">ΤοΒΗΜΑ Team</a></address>
      <p>Βέτο έθεσε η Τουρκία για συζήτηση των όρων αναφοράς στην Τριμερή συνάντηση της 25ης Νοεμβρίου, στο Βερολίνο, ενώ ο πρώην τουρκοκύπριος ηγέτης Μεχμέτ Αλί Ταλάτ, επικαλούμενος διάλογό του με τον πρόεδρο Αναστασιάδη, προεξόφλησε την αποτυχία της.</p>
      <h3>Δεν εμπιστεύεται τον Ακιντζί</h3>
      <p>Ο μόνος λόγος που θα διεξαχθεί τελικά η Τριμερής είναι επειδή ανακοινώθηκε ήδη από τον ίδιο τον Γ.Γ του ΟΗΕ Αντόνιο Γκουτέρες.</p>
      <p>
        <a href="https://www.in.gr/2019/11/08/greece/kraygi-agonias-apo-foitites-tou-oikonomikou-panepistimiou-katastasi-exei-ksefygei-fovomaste/">Κραυγή αγωνίας από φοιτητές της ΑΣΟΕΕ : «Η κατάσταση έχει ξεφύγει, φοβόμαστε»</a>
      </p>
      <p>Σύμφωνα με πληροφορίες του ΣΙΓΜΑ, η Τουρκία, παραπέμπει όλες τις εξελίξεις στο Κυπριακό μετά τις παράνομες «εκλογές» στα κατεχόμενα αφού δείχνει να μην εμπιστεύεται τον Μουσταφά Ακιντζί.</p>
      <p>Οι ίδιες πληροφορίες, αναφέρουν ότι η Αγκυρα ήδη έχει ζητήσει Πενταμερή τον ερχόμενο Μάιο. Αυτές είναι οι πληροφορίες για τις οποίες έκανε λόγο ο πρόεδρος της Κυπριακής Δημοκρατίας Νίκος Αναστασιάδης, σε δηλώσεις του χθες Παρασκευή.</p>
      <p>Ο κ. Αναστασιάδης, σε παρατήρηση δημοσιογράφου ότι δεν υπάρχει οποιαδήποτε συνεργασία από την Αγκυρα, είπε ότι «θα ενημερώσω πρώτα το Εθνικό Συμβούλιο για τις πληροφορίες που έχουμε και εν συνεχεία, εν ανάγκη, θα γίνουν και δημόσιες δηλώσεις».</p>
      <h4>«Πάμε μάταια, τζάμπα έξοδα»</h4>
      <p>Στο μεταξύ, ο πρώην κατοχικός ηγέτης Μεχμέτ Αλί Ταλάτ, φιλοξενούμενος σε εκπομπή του καναλιού Τα, αναφέρθηκε στην τριμερή του Βερολίνου, λέγοντας ότι την προηγούμενη εβδομάδα συνάντησε σε δεξίωση τον πρόεδρο Αναστασιάδη.</p>
      <p>«Ισως να κάνετε κάτι, είπα στον Αναστασιάδη, τον οποίο συνάντησα σε δεξίωση την περασμένη εβδομάδα. Και έσκυψε και ψιθύρισε στο αυτί μου: “Αυτή είναι μια ανεπίσημη συνάντηση, Μεχμέτ Αλί. Τι περιμένετε από αυτήν την συνάντηση; Πάμε μάταια, τζάμπα έξοδα”», ανέφερε.</p>
      <h4>Επέκρινε τον Ακιντζί</h4>
      <p>Οπως μεταδίδει το philenews.com, επικαλούμενο το ΚΥΠΕ, ο κ. Ταλάτ επέκρινε, επίσης, τον κ. Ακιντζί ότι 5 χρόνια στον «θώκο» του και δεν έκανε καθόλου λόμπι υπέρ των Τουρκοκυπρίων στο εξωτερικό, φέρνοντας ως παράδειγμα τις επαφές που ο ίδιος είχε όταν ήταν στη θέση του ηγέτη των Τουρκοκυπρίων.</p>
      <p>Τρεις αμερικανοί υπουργοί Εξωτερικών, είπε, άλλαξαν τότε και ο ίδιος είχε συναντηθεί και με τους τρεις, ενώ είχε προσκληθεί στη Ρωσία. Ο Ακιντζί δεν πήγε πουθενά, δεν πραγματοποίησε καμιά ενέργεια (λόμπι), ισχυρίστηκε.</p>
      <h4>Ολες οι θέσεις στο τραπέζι</h4>
      <p>Ο Μεχμέτ Αλί Ταλάτ ανέφερε ότι ο «πρόεδρος» του ψευδοκράτους δεν θα πρέπει να διακόπτει τον διάλογο με την Τουρκία.</p>
      <p>Η Τουρκία, συνέχισε, λέει ότι θέσεις εκτός της ομοσπονδίας πρέπει επίσης να βρίσκονται στο τραπέζι.</p>
      <p>Το καθήκον του «προέδρου», δήλωσε, είναι να εξηγήσει στην Τουρκία ότι οι άλλες θέσεις είναι μη ρεαλιστικές, να την πείσει και να εναρμονίσει τη γραμμή της Τουρκίας με τη δική του.</p>
      <p>«Ο κ. Ακιντζί δεν μπόρεσε να το κάνει αυτό. Τίποτα δεν λύνεται με το να μένεις σε ένα μέρος. Θα πρέπει να επισκεφτείς μέρη, χώρες όπως οι Βρυξέλλες, το Λονδίνο, η Νέα Υόρκη, η Γαλλία και ακόμη και η Ρωσία» κατέληξε.</p>
      <h4>«Αισιοδοξία… »</h4>
      <p>Κληθείς να σχολιάσει τις αναφορές του Μεχμέτ Αλί Ταλάτ, ο κυβερνητικός εκπρόσωπος της Κύπρου Πρόδρομος Προδρόμου είπε ότι «αυτό που επιθυμώ να επαναλάβω είναι ότι ο Πρόεδρος της Δημοκρατίας, όπως ήταν από καιρό έτσι και τώρα, είναι απολύτως έτοιμος και πρόθυμος για τη συνάντηση του Βερολίνου».</p>
      <p>«Και είναι επιδίωξη μας να γίνουν οι διαβουλεύσεις που χρειάζονται για συμφωνία στους όρους αναφοράς και να επαναρχίσουν οι διαπραγματεύσεις και σε αυτή τη λογική (ο πρόεδρος Αναστασιάδης) ανταποκρίνεται στο κάλεσμα του Γενικού Γραμματέα του ΟΗΕ», πρόσθεσε.</p>
      <p>Υπενθύμισε, επίσης, τις δηλώσεις του κ. Αναστασιάδη, νωρίτερα στη Λεμεσό, ότι ο ίδιος είναι αισιόδοξος για αποτελέσματα στην τριμερή «αν η άλλη πλευρά διαθέτει την ίδια αποφασιστικότητα και πολιτική βούληση με αυτήν που διαθέτουμε εμείς».</p>
      <h4>Η Λουτ στην Κύπρο</h4>
      <p>Την ίδια ώρα, η ειδική σύμβουλος του Γ.Γ του ΟΗΕ για το Κυπριακό, Τζέιν Χολ Λουτ, θα βρίσκεται στο νησί στις 16 Νοεμβρίου, έχοντας ξεχωριστές συναντήσεις με τους δυο ηγέτες ενόψει της Τριμερούς, η οποία αποδεικνύεται ότι θα είναι για το… θεαθήναι.</p>
      <p>
        <a href="https://www.tovima.gr/2019/11/08/society/xristougenniatikos-gia-ta-dora-kai-epidomata-apo-to-eirinodikeio/">Χριστουγεννιάτικος μποναμάς για τα δώρα και επιδόματα από το Ειρηνοδικείο</a>
      </p>
    </article>
  </body>
</html>