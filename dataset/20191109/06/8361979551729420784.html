<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://nv.ua/ukr/ukraine/events/pravo-na-usinovlennya-lyudi-z-vil-mozhut-vsinovlyuvati-ditey-50052462.html"/>
    <meta property="og:site_name" content="НВ"/>
    <meta property="article:published_time" content="2019-11-09T06:03:00+00:00"/>
    <meta property="og:title" content="Право на родину. ВІЛ-позитивні люди тепер можуть всиновлювати дітей — всі подробиці"/>
    <meta property="og:description" content="ВІЛ-позитивні українці зможуть усиновлювати дітей. Окружний адміністративний суд Києва визнав незаконним і нечинним пункт, який позбавляв ВІЛ-позитивних людей права на всиновлення."/>
  </head>
  <body>
    <article>
      <h1>Право на родину. ВІЛ-позитивні люди тепер можуть всиновлювати дітей — всі подробиці</h1>
      <h2>ВІЛ-позитивні українці зможуть усиновлювати дітей. Окружний адміністративний суд Києва визнав незаконним і нечинним пункт, який позбавляв ВІЛ-позитивних людей права на всиновлення.</h2>
      <address>
        <time datetime="2019-11-09T06:03:00+00:00">09 Nov 2019, 06:03</time>
      </address>
      <p>Перелік захворювань, які перешкоджають українцям всиновлювати дитину був затверджений 10 років тому. Цю справу суд розглядав понад рік.</p>
      <p>Коли Міністерство охорони здоров’я ухвалило цей указ, питання ВІЛ/СНІДУ в Україні було вивчено недостатньо, розповів радіо НВ адвокат Віталій Матвєєв. Тоді документ ухвалили на вимогу третього президента Віктора Ющенка.</p>
      <p>З того часу поінформованість про хворобу значно виросла. Матвєєв назвав норму про заборону усиновлення дискримінаційною і зазначив, що у законодавстві європейських країнах немає таких обмежень. За його словами, до сьогодні люди з ВІЛ не мали змоги навіть всиновлювати дітей з позитивним статусом.</p>
      <p>«ВІЛ-позитивна людина навіть не може оформити опіку над ВІЛ-позитивною дитиною. Вони зверталися в організації, було багато подібних кейсів, які ми збирали на той момент. Були один за іншим відмови, які посилалися на даний дискримінаційний закон. Ми почали вивчати законодавство європейських країн, і там не було такої дискримінаційної норми», — зауважив Матвєєв.</p>
      <p>Окружний адміністративний суд Києва ухвалив рішення 28-го жовтня. З цього часу Міністерство охорони здоров’я отримало 30-ть днів на оскарження.</p>
      <p>У відповідь на запит Радіо НВ у Міністерстві охорони здоров’я зазначили, що поки що не можуть надати офіційного коментаря. Відомство ще не отримало відповідних документів з Окружного адмінсуду. У МОЗ пообіцяли повідомити про подальший план дій пізніше.</p>
      <h3>Усиновлення ВІЛ-позитивних дітей</h3>
      <p>У минулому році українці всиновили всього п’ять ВІЛ-позитивних дітей, а за перші дев’ять місяців цього року — лише трьох. Про це в інтерв'ю Радіо НВ розповіла представниця омбудсмена з дотримання прав дитини та сім'ї Оксана Філіпішина, посилаючись на дані Міністерства соціальної політики.</p>
      <p>За її словами, на жаль, в Україні неохоче всиновлюють дітей з інвалідністю або хворобами. Точної статистики, скільки ВІЛ-позитивних дітей потребують усиновлення, немає, але її досвід підказує, що їх у країні може бути більше тисячі.</p>
      <p>«Коли відбувається усиновлення, загальна статистика вже розподіляє дітей з інвалідністю, у тому числі ВІЛ-позитивних. Я як екс-керівник органу з захисту прав дитини, якому щодня доводилося підписувати документи на детій, запевняю, що анкети на ВІЛ-позитивних дітей були частими», — наголосила Філіпішина.</p>
      <h3>Право людини</h3>
      <p>Всесвітня організація охорони здоров’я не передбачає жодних медичних застережень для усиновлення дітей з боку ВІЛ-позитивних батьків, наголосив в інтерв'ю Радіо НВ Голова Координаційної ради громадської організації 100% життя Дмитро Шерембей.</p>
      <p>Він зауважив, якщо людина приймає сучасну антиретровірусну терапію, вона може прожити таке саме довге життя, як інші, і не спроможна інфікувати дитину або інших оточуючих. Шерембей зауважив, імовірно, ВІЛ-позитивних людей, які бажають усиновити дитину не так багато. Проте це основоположне право людини і також право дитини — мати родину.</p>
      <p>«Є доступні ліки, найбільш високотехнологічні, які закупила держава для всіх, хто здає тест на ВІЛ. Таким чином людину забезпечують на все життя безкоштовною технологією, яка рятує їй життя», — зауважив Шерембей.</p>
    </article>
  </body>
</html>