<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/sport/dibusz-a-kisfiamnak-is-bizonyitani-akarok/186240"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T06:15:00+00:00"/>
    <meta property="og:title" content="Dibusz: A kisfiamnak is bizonyítani akarok"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Dibusz: A kisfiamnak is bizonyítani akarok</mark>
      </h1>
      <address><time datetime="2019-11-09T06:15:00+00:00">09 Nov 2019, 06:15</time> by <a rel="author">K. D.</a></address>
      <p>Friss apukaként kapott gól nélkül hozta le a CSZKA Moszkva elleni EL-csoportmeccset a Ferencváros kapusa, Dibusz Dénes. A 28 éves focistának erőt ad, hogy megszületett a kisfia, Bence.</p>
      <figure>
        <img src="http://media.borsonline.hu/cikk/20/191808/big-lead/650x360/2018553_dibusz-masik-mti.jpg"/>
      </figure>
      <p>– Jóval nagyobb lett a felelősség rajtam, hiszen eggyel több szempár követi a teljesítményemet. Azt szeretném, hogy büszke legyen rám, ha egyszer majd visszanézi ezeket a meccseket – mondta Dibusz, aki az oroszok elleni moszkvai meccs után ezúttal is több bravúrt bemutatott, életben tartva a Fradi továbbjutási esélyeit. A kapus a Borsnak kitért arra is, milyen feladatokból veszi ki a részét a gyereknevelésben.</p>
      <p>– A pelenkacserélésben és a fürdetésben aktívan segédkezem. Az éjszakai felkelések viszont általában a feleségemre maradnak, kivéve, ha meccset játszunk, egy-egy találkozó után nehezen megy az alvás, ezért ilyenkor tehermentesítem a páromat. A Fradi játékosa a remek teljesítményének köszönhetően a válogatott kezdőcsapatába is beverekedte magát, Marco Rossi szövetségi kapitány kijelentette: ő kezd majd a Puskás Aréna nyitómeccsén Uruguay ellen.</p>
      <blockquote><b>Lovrencsics szerint lenézték a Fradit</b> <br/>Az Espanyol a Ludogorec 6-0-s kiütésével már továbbjutott a csoportból, a Fradi viszont csak egy pontra van lemaradva a második, szintén továbbjutást érő helyen álló bolgárok mögött. A csapat védője, Lovrencsics Gergő szerint azért is állhatnak ilyen jól négy meccs után, mert riválisaik kissé lenézték őket, de a továbbjutás továbbra sem várható el, mert az NB I nem készíti fel megfelelően őket erre a szintre. – Nem tudunk hétről hétre olyan kaliberű ellenfelekkel játszani, mint itt. Jó, ha van kilenc olyan bajnoki meccsünk egy idényben, amely hasonló iramban zajlik, mint az EL-ben, és nem csak védekeznek ellenünk – mondta a csapatkapitány.</blockquote>
      <p>– Rutinos stadionavató vagyok, hiszen a Groupama megnyitóján is én védtem a ka­put. De vic­cet félretéve, ha­talmas megtiszteltetés számomra. Nem mindenki mondhatja el magáról, hogy 68 ezer néző előtt léphet pályára.</p>
    </article>
  </body>
</html>