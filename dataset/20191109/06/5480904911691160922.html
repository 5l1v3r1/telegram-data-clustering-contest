<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/ap-urady-v-hongkongu-zatknou-sedm-zakonodarcu/1819000?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T06:04:00+00:00"/>
    <meta property="og:title" content="AP: Úřady v Hongkongu zatknou sedm zákonodárců"/>
    <meta property="og:description" content="Hongkong - Úřady v Hongkongu dnes zatkly nebo se chystají zatknout sedm zákonodárců, kteří podporují prodemokratické protestní hnutí. S odkazem na vyjádření policie o tom informovala agentura AP. Krok zřejmě ještě posílí rozhořčení demonstrantů, kteří plánují již 24. víkend v řadě pokračovat v protestech, jež ve většině případů přerostly v násilné střety s bezpečnostními složkami."/>
  </head>
  <body>
    <article>
      <h1>AP: Úřady v Hongkongu zatknou sedm zákonodárců</h1>
      <address><time datetime="2019-11-09T06:04:00+00:00">09 Nov 2019, 06:04</time> by <a rel="author" href="http://www.ctk.cz/" target="_blank">ČTK</a></address>
      <p>Hongkong - Úřady v Hongkongu dnes zatkly nebo se chystají zatknout sedm zákonodárců, kteří podporují prodemokratické protestní hnutí. S odkazem na vyjádření policie o tom informovala agentura AP. Krok zřejmě ještě posílí rozhořčení demonstrantů, kteří plánují již 24. víkend v řadě pokračovat v protestech, jež ve většině případů přerostly v násilné střety s bezpečnostními složkami.</p>
      <slideshow>
        <figure>
          <img src="https://i3.cn.cz/6/1567939049_P201909080282501.jpg"/>
        </figure>
        <figure>
          <img src="https://i3.cn.cz/6/1567939029_P201909080282401.jpg"/>
        </figure>
        <figure>
          <img src="https://i3.cn.cz/6/1567937444_P201909080267001.jpg"/>
        </figure>
        <figure>
          <img src="https://i3.cn.cz/6/1567937464_P201909080268101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=1266">Fotogalerie: Protesty v Hongkongu</a>
        </figcaption>
      </slideshow>
      <p>Policie ve vyjádření uvedla, že tři zákonodárce již zadržela a obvinila je z obstrukcí v místním zákonodárném shromáždění při vyhroceném jednání z 11. května. Jednalo se tehdy o nyní již zrušeném vládním návrhu zákona, který měl umožnit vydávání podezřelých z trestné činnosti do pevninské Číny. Právě tento předpis stál u zrodu nové vlny protestů, jež bývalou britskou kolonií otřásají již pět měsíců.</p>
      <p>Ostatní čtyři zákonodárci obdrželi předvolání, aby se dnes dostavili na policejní stanici, kde budou zatčeni. V pondělí by všech sedm mělo stanout před soudem.</p>
      <p>Podle prodemokratických členů legislativy je policejní zásah očividným a propočítaným krokem, který povede k vyhrocení násilností mezi demonstranty a policisty. Toho pak chtějí podle zákonodárců úřady využít k tomu, aby zrušily místní volby plánované na 24. listopadu. Ty přitom měly ukázat, jaká v tomto poloautonomním čínském území panuje politická nálada.</p>
      <p>"Jejich plánu řekneme ne," prohlásila demonstrantům nakloněná zákonodárkyně Tany Chanová. "Je to de facto referendum pro všechny hongkongské voliče, kteří tak mohou hlasovat a říci ne policejní brutalitě a říci ne našemu nespravedlivému systému. Je to rozhodně šance, abychom ukázali naše odhodlání," dodala s odkazem na chystané místní hlasování.</p>
      <p>Vládní činitelé však popírají, že by zatýkání s volbami souviselo. Cílem úřadů podle nich je, aby bylo hlasování hladké a pokojné.</p>
      <p>Tisíce demonstrantů v pátek vyšly do ulic na nejméně devíti místech v Hongkongu, aby vyjádřily nespokojenost s policií a uctily památku studenta, který v noci na pondělí spadl ze střechy krytého parkoviště při zásahu policistů a v pátek v nemocnici zemřel. Ačkoliv jsou okolnosti studentova pádu stále nejasné, řada demonstrantů z jeho smrti viní policii. Atmosféra ve městě před víkendovými protesty proto byla i tak značně rozjitřená.</p>
      <p>Úřady od dubna zatkly již přes 3300 členů protestního hnutí. To si nyní klade širší požadavky a volá mimo jiné po hlubších demokratických reformách či nezávislém vyšetření policejních zásahů při protestech.</p>
    </article>
  </body>
</html>