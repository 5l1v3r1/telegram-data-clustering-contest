<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/kokain-arrestert-i-paris/71799488"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T06:33:13+00:00"/>
    <meta property="og:title" content="Kokain-arrestert i Paris"/>
    <meta property="og:description" content="Den britiske sangeren skal ha blitt tatt med to gram."/>
  </head>
  <body>
    <article>
      <h1>Kokain-arrestert i Paris</h1>
      <h2>Den britiske sangeren skal ha blitt tatt med to gram.</h2>
      <address><time datetime="2019-11-09T06:33:13+00:00">09 Nov 2019, 06:33</time> by <a rel="author">Ruben Pedersen</a></address>
      <p>Den <a href="https://www.dagbladet.no/kjendis/pete-doherty-domt-til-seks-maneder-fengsel/63689032">britiske skandalerockeren Pete Doherty</a> (40) skaper overskrifter, atter en gang.</p>
      <p>
        <b><a href="https://www.dagbladet.no/kultur/skandalebandet-libertines-gjor-comeback/60744184">The Libertines- og Babyshambles-vokalisten</a>, like godt kjent for sitt høye forbruk av narkotika som for sine punklåter, har blitt arrestert i Paris for besittelse av kokain.</b>
      </p>
      <p>Pulveret er en substans 40-åringen har slitt med i flere år, noe han også har vært åpen om.</p>
      <h3>Kan påvirke turné</h3>
      <p>Flere medier, deriblant <a href="https://news.sky.com/story/pete-doherty-arrested-in-paris-for-buying-cocaine-11857410?dcmp=snt-sf-twitter">Sky News</a> og <a href="https://www.theguardian.com/music/2019/nov/08/pete-doherty-arrested-paris">The Guardian</a>, skriver at artisten ble tatt med rundt to gram kokain i Pigalle i den franske hovedstaden.</p>
      <p>Området er kjent for sitt natteliv, med barer, prostitusjon og narkotika. Meldingene spriker derimot litt i franske medier, og det er ikke kjent om han ble tatt med pulveret eller mens han kjøpte det.</p>
      <figure>
        <img src="https://dbstatic.no/71799680.jpg?imageId=71799680&amp;x=0&amp;y=0&amp;cropw=99.844236760125&amp;croph=92.004153686397&amp;width=641&amp;height=886"/>
        <figcaption><b>TATT:</b> Det er ingen hemmelighet at Pete Doherty tidvis lider av rusproblemer. Foto: NTB scanpix Vis mer</figcaption>
      </figure>
      <p>Franske myndigheter har ikke kommentert hvorvidt opplysningene stemmer, og representanter for den britiske sangeren har ikke besvart medias henvendelser, men det er bekreftet at han er arrestert og at det omhandler kokain.</p>
      <p>The Libertines skal i slutten av november på turné rundt om i Europa, men bandet har foreløpig ikke kommet med noe uttalelse om arrestasjonen vil påvirke dette. Første konsert er i Brussel den 18. november.</p>
      <h3>Store problemer</h3>
      <p>40-åringen er flere ganger dømt for narkotikasaker, blant annet omhandlende besittelse av kokain, heroin, cannabis og ketamin. I sin ungdom solgte han narkotika og sex for å betale for sitt eget bruk, har han tidligere fortalt.</p>
      <p>Han har sonet for dette flere ganger, og har vært inn og ut av rehab siden han var ung. Det har ikke hatt særlig effekt, og seinest i januar ble han satt i varetekt for mistanke om besittelse av narkotika.</p>
      <p>Da karrieren hans eskalerte på starten av 2000-tallet, ble rusmisbruket verre. Han var god venn med Amy Winehouse, som også var rusavhengig.</p>
      <p>
        <b>Den gang var han i et forhold med Kate Moss, som ikke var ukjent for å være glad i det både det ene og det andre narkotiske stoffet.</b>
      </p>
      <p>Det var ikke bare på grunn av hennes tynne kropp at modelloppdragene hun tok, ble omtalt som «heron chic». The Sun slo famøst opp bilder av Moss i 2005, med kokainstriper synlig i bakgrunnen. Disse ble tatt hjemme hos Nelson Mandela, av alle mennesker.</p>
    </article>
  </body>
</html>