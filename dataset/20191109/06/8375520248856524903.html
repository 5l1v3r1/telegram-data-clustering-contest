<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/world/observe/u-nimechchini-vidbuvajutsja-urochistosti-na-chest-30-richchja-padinnja-berlinskoji-stini-638826.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T06:52:11+00:00"/>
    <meta property="og:title" content="У Німеччині відбуваються урочистості на честь 30-річчя падіння Берлінської стіни"/>
    <meta property="og:description" content="Берлінська стіна розділяла Німеччину з 13 серпня 1961 року по 9 листопада 1989 року"/>
  </head>
  <body>
    <article>
      <h1>У Німеччині відбуваються урочистості на честь 30-річчя падіння Берлінської стіни</h1>
      <address>
        <time datetime="2019-11-09T06:52:11+00:00">09 Nov 2019, 06:52</time>
      </address>
      <h4>Берлінська стіна розділяла Німеччину з 13 серпня 1961 року по 9 листопада 1989 року</h4>
      <p>Сьогодні, 9 листопада, Німеччина відзначає воістину історичну дату: 30 років тому була зруйнована Берлінська стіна.</p>
      <p>Берлінська стіна розділяла Німеччину з 13 серпня 1961 року по 9 листопада 1989 року. Вона була побудована, що називається, на долях людей, які, в окремих випадках, так і залишилися навіки розділеними, повідомляє «<a href="https://dt.ua/WORLD/u-nimechchini-vidbuvayutsya-urochistosti-na-chest-30-richchya-padinnya-berlinskoyi-stini-329053_.html">ДТ</a>».</p>
      <p>У Берліні сьогодні пройде цілий ряд пам’ятних заходів, у тому числі біля меморіалу на вулиці Бернауерштрассе, де була залишена як пам’ятний символ частина Берлінської стіни.</p>
      <p>В урочистостях візьме участь вище керівництво країни, включаючи президента Франка-Вальтера Штайнмайєра, канцлера Ангелу Меркель, а також лідери країн Вишеградської групи (Польща, Угорщина, Словаччина, Чехія).</p>
      <p>Відбудеться покладання вінків та квітів, у розташованій там же каплиці відбудеться поминальна служба за загиблими при спробі втекти з НДР. За різними даними, було застрелено від 125 до 200 чоловік, які намагалися покинути НДР. Стіна є одним з найяскравіших символів «холодної війни» та поділу Берліна.</p>
      <p>Кульмінацією урочистостей стане концерт біля Бранденбурзьких воріт, який пройде ввечері. Перед присутніми виступить Берлінська державна капела під керівництвом Даніеля Баренбойма. З промовою до громадян і гостей звернеться глава німецької держави.</p>
      <p>У Німеччині вважають, що політика першого і останнього президента СРСР Михайла Горбачова стала одним з факторів, який призвів до об’єднання Німеччини.</p>
      <p>Клуби Берліна за підтримки влади міста мають намір провести 9 листопада масштабну вечірку, яка буде присвячена падінню стіни, що розділяла місто. Як повідомляє Bird in flight, очікується, що на Європейську клубну ніч приїдуть учасники з Грузії, Польщі, Бельгії, Швейцарії, Франції, Великої Британії та інших країн зі всього континенту.</p>
      <p>Всього буде організовано 27 вечірок, які пройдуть у 27 різних клубах міста. Перед початком буде оголошено «Маніфест клубної культури», що зобов’язує учасників дотримуватися спільних цінностей. Європейську клубну ніч відкриє мер Берліна Міхаель Мюллер.</p>
      <blockquote>
        <b>Читайте також: <a href="https://glavcom.ua/columns/stanislavzhelikhovsky/tridcyat-rokiv-bez-berlinskogo-muru-nova-zalizna-zavisa-proyde-po-teritoriji-ukrajini-638683.html">Тридцять років без Берлінського муру. Нова «залізна завіса» пройде по території України?</a></b>
      </blockquote>
      <related>
        <a href="https://glavcom.ua/news/derzhsekretar-ssha-rozpoviv-pro-robotu-nad-stabilnistyu-v-ukrajini-638822.html"/>
        <a href="https://glavcom.ua/news/bogdan-zapevnyaje-shcho-inozemci-otrimayut-pravo-kupuvati-zemlyu-v-ukrajini-cherez-chotiri-roki-638801.html"/>
        <a href="https://glavcom.ua/news/lishe-polovina-kandidativ-na-posadu-golovi-institutu-nacpamyati-zdali-angliysku-638701.html"/>
      </related>
    </article>
  </body>
</html>