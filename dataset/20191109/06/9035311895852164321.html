<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/trump-tan-putin-in-zafer-gunu-davetine-cevap-yapabilirsem-gitmeyi-cok-isterim"/>
    <meta property="og:site_name" content="euronews"/>
    <meta property="article:published_time" content="2019-11-09T06:35:26+00:00"/>
    <meta property="og:title" content="Trump'tan Putin'in Zafer Günü davetine cevap: Gitmek isterim"/>
    <meta property="og:description" content="Amerika Birleşik Devletleri (ABD) Devlet Başkanı Donald Trump, Rusya Devlet Başkanı Vladimir Putin'in 9 Mayıs Zafer Günü anma etkinlikleri için yaptığı davete icabet etmeyi düşündüğünü söyledi."/>
  </head>
  <body>
    <article>
      <h1>Trump'tan Putin'in Zafer Günü davetine cevap: Gitmek isterim</h1>
      <address><time datetime="2019-11-09T06:35:26+00:00">09 Nov 2019, 06:35</time> by <a rel="author">Gizem Sade</a></address>
      <p>Amerika Birleşik Devletleri (ABD) Devlet Başkanı Donald Trump, Rusya Devlet Başkanı Vladimir Putin'in 9 Mayıs Zafer Günü anma etkinlikleri için yaptığı davete icabet etmeyi düşündüğünü söyledi.</p>
      <p>Cuma günü seçim kampanyası etkinlikleri için Beyaz Saray'dan ayrılmadan önce gazetecilerin sorularını yanıtlayan Trump, "Davet için teşekkür ederim. Politik sezonun tam ortasına denk geliyor, yapıp yapamayacağımı göreceğim, ancak yapabilirsem gitmeyi çok isterim" ifadelerini kullandı.</p>
      <p>Putin, Sovyetler Birliği'nin İkinci Dünya Savaşı'nda Nazi Almanya'sına karşı kazandığı zaferi anmak için her yıl düzenlenen geçit törenine başkanlık ediyor. Kremlin'den yapılan açıklamada, gelecek yılki kutlamaların zaferin 75. yıl dönümü olması nedeniyle çok daha görkemli geçeceği belirtildi.</p>
      <p>Trump, Sovyetler Birliği'nin 9 Mayıs Zafer Günü'nde imzalanan Almanya'nın teslimiyet anlaşmasına ilişkin "Savaşın sona ermesini kutlayan çok büyük bir anlaşma" yorumunu yaptı.</p>
      <ul>
        <li>
          <a href="https://tr.euronews.com/2019/10/07/putin-den-kendine-dogum-gunu-hediyesi-maasina-zam">Putin'den kendine doğum günü hediyesi: Maaşına zam</a>
        </li>
        <li>
          <a href="https://tr.euronews.com/2019/10/02/putin-azil-sureci-baslatilan-trumpla-yaptigi-gorusmelerin-yayinlanabilecegini-soyledi">Putin, azil süreci başlatılan Trump'la yaptığı görüşmelerin yayınlanabileceğini söyledi</a>
        </li>
      </ul>
      <p>Rus haber ajansı RIA, Rusya Dışişleri Bakanı Yardımcısı Sergey Ryabjov'un Putin'in davetinin ABD'li mevkidaşı tarafından "ilgiyle kabul edildiğini", ancak henüz Beyaz Saray'dan herhangi bir yanıt gelmediğini söylediğini aktardı.</p>
      <p>Ek kaynaklar<b> • Reuters</b></p>
    </article>
  </body>
</html>