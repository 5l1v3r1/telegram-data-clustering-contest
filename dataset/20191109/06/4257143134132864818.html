<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/bulvar/2019/11/09/ujabb-no-vadolta-meg-szexualis-eroszakkal-roman-polanskit"/>
    <meta property="og:site_name" content="infostart"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Újabb nő vádolta meg szexuális erőszakkal Roman Polanskit"/>
    <meta property="og:description" content="Egy francia nő azzal vádolta meg pénteken Roman Polanskit, hogy megerőszakolta őt 1975-ben Svájcban. Az elmúlt években több nő is azt állította, hogy a francia-lengyel filmrendező - aki ellen egy 13 éves lány megerőszakolásáért elfogatóparancs van érvényben az Egyesült Államokban - szexuálisan bántalmazta."/>
  </head>
  <body>
    <article>
      <h1>Újabb nő vádolta meg szexuális erőszakkal Roman Polanskit</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Infostart / MTI</a></address>
      <h3>Egy francia nő azzal vádolta meg pénteken Roman Polanskit, hogy megerőszakolta őt 1975-ben Svájcban. Az elmúlt években több nő is azt állította, hogy a francia-lengyel filmrendező - aki ellen egy 13 éves lány megerőszakolásáért elfogatóparancs van érvényben az Egyesült Államokban - szexuálisan bántalmazta.</h3>
      <p>A Le Parisien című napilap internetes oldalán közzétett interjúban Valentine Monnier fotós azt állította, hogy 18 éves korában, amikor az eset történt, nem tett feljelentést az azóta elévült szexuális erőszak miatt, de a filmrendező legújabb filmjének, a francia Dreyfus-ügyről készült J'accuse (Vádolom) franciaországi bemutatója előtt néhány nappal szükségesnek tartotta nyilvánosságra hozni, hogy mi történt vele.</p>
      <p>"Semmilyen kapcsolatban nem álltam vele, sem személyes, sem szakmai viszonyunk nem volt, alig ismertem" - mondta a Le Parisiennek a korábban New Yorkban manökenként, majd az 1980-as években Franciaországban színésznőként dolgozó Valentine Monnier.</p>
      <p>"Az egész nagyon erőszakos volt, egy síelés után, a (svájci) Gstaadban található házában történt. Megütött, addig vert, amíg meg nem adtam magam neki, és akkor mindenféle borzalomnak vetett alá" - mondta a nő a lapnak.</p>
      <p>Hervé Temime, a filmrendező ügyvédje a Le Parisiennek azt mondta, hogy Polanski "határozottan vitatja az erőszakról szóló vádat", és azt is jelezte, hogy a 44 évvel ezelőttre datált tényekről "a hatóságoknak soha nem volt tudomásuk".</p>
      <blockquote>Polanski ellen az Egyesült Államokban a hetvenes évek óta elfogató parancs van érvényben, mert a rendezőt 1977-ben elítélték egy 13 éves lány megerőszakolásáért.</blockquote>
      <p>A filmrendezőt először kábítószer hatása alatt lévő kiskorú megerőszakolásával vádolták, de a bíróval kötött alku nyomán tiltott szexuális kapcsolat létesítéséért ítélték el, amit a filmrendező el is ismert. Három hónapos börtönbüntetésre ítélték, de 42 nap után szabadon engedték. Ekkor viszont a bíró elrendelte újbóli elzárását, ami elől Polanski Franciaországba szökött, és máig ott él.</p>
      <p>
        <mark>Az utóbbi időben több nő is megvádolta a filmrendezőt.</mark>
      </p>
      <p>A 2010-es cannes-i fesztiválon Charlotte Lewis brit színésznő azt állította, hogy 16 éves korában, 1983-ban egy szereplőválogatáson Polanski szexuálisan zaklatta. Egy másik, Robin néven nyilatkozó nő 2017-ben azzal vádolta meg a rendezőt, hogy 16 éves korában, 1973-ban szexuálisan bántalmazta, míg szintén 2017-ben Renate Langer színésznő feljelentést tett azért, mert Polanski 1972-ben, amikor a nő alig 15 éves volt, a gstaadi házában bántalmazta. A svájci igazságszolgáltatás akkor elévülésre hivatkozva nem indított eljárást, míg Polanski ügyvédje alaptalannak nevezte mindhárom nő állításait.</p>
      <p>A szexuális zaklatások elleni mozgalom nyomán az amerikai filmakadémia kizárta tagjai közül az Oscar-díjas rendezőt.</p>
      <p>
        <i>Nyitókép: ENNIO LEANZA</i>
      </p>
    </article>
  </body>
</html>