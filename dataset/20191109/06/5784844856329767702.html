<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.racunalniske-novice.com/novice/dogodki-in-obvestila/pametni-televizorji-xiaomi-prihajajo-na-evropski-trg-kaj-pa-cena.html?RSSf4d0bb0ba9f1044cff1d25aca10d92ac"/>
    <meta property="og:site_name" content="Računalniške novice"/>
    <meta property="article:published_time" content="2019-11-09T06:12:00+00:00"/>
    <meta property="og:title" content="Pametni televizorji Xiaomi prihajajo na evropski trg. Kaj pa cena?"/>
    <meta property="og:description" content="Verjetno je že marsikomu znano, da se relativno poceni izdelki podjetja Xiaomi na področju pametnih mobilnih telefonov Android lahko brez težav kosajo z izdelki vodilnih podjetij."/>
  </head>
  <body>
    <article>
      <h1>Pametni televizorji Xiaomi prihajajo na evropski trg. Kaj pa cena?</h1>
      <address>
        <time datetime="2019-11-09T06:12:00+00:00">09 Nov 2019, 06:12</time>
      </address>
      <p>Verjetno je že marsikomu znano, da se relativno poceni izdelki podjetja Xiaomi na področju pametnih mobilnih telefonov Android lahko brez težav kosajo z izdelki vodilnih podjetij. To povsem drži tudi za njihovo prvo pametno družino televizorjev Mi TV. Novost je namenjena najzahtevnejšim uporabnikom, kljub odličnim strojnim specifikacijam pa je ta cenovno nadvse dostopna.</p>
      <p>Na srečo bo nova družina pametnih televizorjev podjetja Xiaomi na voljo tudi na evropskem trgu, in sicer dva modela: Mi TV 4S in Mi TV 4A. Pametni televizor Mi TV 4A je osnovni model z 81,28-centimetrsko oziroma 32-palčno diagonalo in ločljivostjo 1.366 x 768 slikovnih točk. Tu je na voljo še štirijedrni procesor s sredicami ARM Cortex-A53 in gigabajt sistemskega pomnilnika.</p>
      <p>Za naprednejše uporabnike pa bosta na voljo dva modela televizorjev družine Mi TV 4S in sicer s 109,2-centimetrsko oziroma 43-palčno diagonalo in 139,7-centimetrsko oziroma 55-palčno diagonalo. Oba televizorja slike izrisujeta v ločljivosti 4K ter podpirata tehnologijo HDR in MEMC. Novinca temeljita še osnovi štirijedrnega procesorja Mediatek 6886 ter sistemskem pomnilniku kapacitete dveh gigabajtov. Za shranjevanje večpredstavnostnih vsebin pa je na voljo vgrajeni pomnilnik z osmimi gigabajti prostora, ki ga po potrebi lahko razširimo z zunanjim pomnilniškim medijem.</p>
      <p>Vsi trije modeli pametnih televizorjev Xiaomi Mi TV imajo seveda dostop do spletnega portala Google Play, kjer je na voljo bogata paleta aplikacij za Android, kot je na primer YouTube. To ne preseneča, saj televizorji temeljijo na osnovi mobilnega operacijskega sistema Android 9.0 Pie z nekoliko prirejenim vmesnikom. Maloprodajne cene pametnih televizorjev Xiaomi Mi TV v evropskem prostoru na srečo ne bodo visoke. Vstopni model Mi TV 4A bo namreč na voljo že za okoli 179 evrov, zmogljivejša modela Mi TV 4S pa za okoli 349 evrov (43-palčni model) oziroma 449 evrov (55-palčni model). Prednaročila novincev bodo na voljo od 25. novembra, uradna prodaja pa se začne 2. decembra letos.</p>
      <figure>
        <iframe src="https://www.youtube.com/embed/8SZ2llTb0Qk" width="640" height="360" data-service="Youtube" scrolling="no"/>
      </figure>
      <footer>Povezave: <a href="http://www.mi.com/global">Mi</a></footer>
    </article>
  </body>
</html>