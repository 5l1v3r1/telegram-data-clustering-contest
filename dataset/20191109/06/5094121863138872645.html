<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/z_domova/svobodny-listopad-studenti-uk-slavi-svuj-svatek-20191108.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Svobodný listopad. Studenti Univerzity Karlovy slaví svůj svátek"/>
    <meta property="og:description" content="Příští týden bude ve znamení 30. výročí listopadových událostí. A kdo jiný by si měl připomínat listopad 1989 hlasitěji než studenti? Na pražské Univerzitě Karlově se připravovali mnoho měsíců, aby vrchol stál za to."/>
  </head>
  <body>
    <article>
      <h1>Svobodný listopad. Studenti Univerzity Karlovy slaví svůj svátek</h1>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Kateřina Perknerová</a></address>
      <p>„Půjde o čtrnáct akcí, do nichž se zapojila celá univerzita, studentské spolky i kolegové  z ostatních škol,“ uvedl Michal Zima, hlavní koordinátor iniciativy Svobodný listopad.</p>
      <p>Zdůraznil, že si připomenou  i rok 1939, kdy na následky střelby zemřel medik Jan Opletal a pohřební průvod na uctění jeho památky se pro nacisty stal důvodem k uzavření českých vysokých škol  a perzekucím. „Nebýt statečnosti našich tehdejších předchůdců, nebyl by ani 17. listopad 1989,“ řekl Zima.</p>
      <figure>
        <img src="https://g.denik.cz/1/f2/zalozeni-of-hav-foto-hslavikel-19-listopad-2_denik-150-3x2.jpg"/>
      </figure>
      <aside>
        <a href="https://www.denik.cz/jak-vidi-cesi-listopad-89/vaclav-havel-listopad-revoluce-prevrat-1989-moc-vitezstvi-socialismus-20191108.html">Za oponou revoluce: prvními vůdci byli studenti, spanilé jízdy nahrazovaly média Přečíst článek ›</a>
      </aside>
      <p>Kromě tradičního pietního aktu na Albertově a rekonstrukce pochodu na Národní třídu, které se budou konat příští neděli, studenti Právnické fakulty UK přichystali na příští středu Noc fakulty, během níž vystoupí na přednáškách a workshopech  43 hostů, mezi jinými ústavní soudkyně Kateřina Šimáčková, vrchní žalobkyně Lenka Bradáčová či právní filozof Jiří Přibáň a jedna z tváří revoluce Jana Hybášková, pozdější velvyslankyně ČR ve Slovinsku, Kataru a Kuvajtu.</p>
      <h3>Konference o disentu</h3>
      <p>O den později se uskuteční konference  o československém disentu, kterou bude moderovat britský velvyslanec Nick Archer  a v jejímž rámci zahraje skupina Plastic People of the Universe. Neméně zajímavé bude páteční fórum o ekonomické transformaci s guvernérem ČNB Jiřím Rusnokem.</p>
      <figure>
        <img src="https://g.denik.cz/58/ed/oskava-underground-10_denik-150-3x2.jpg"/>
      </figure>
      <aside>
        <a href="https://www.denik.cz/listopad-89-bezpecnost/libina-manicky-vlasy-listopad-89-cesi-sumpersko-bezpecnost-20191105.html">Nejvlasatější obec za socíku. Tajný festival v Libině rozprášila Bezpečnost Přečíst článek ›</a>
      </aside>
      <p>Univerzitní program obohatí i výstava fotografií v Karolinu, jež zachycují tehdejší hektické dny i významné osobnosti. „Listopadoví lídři měli vize, pevné postoje a uměli spojovat. I to je výzva pro současnost,“ uvedl prorektor UK Miroslav Bárta, jenž se jako student revoluce aktivně účastnil.</p>
    </article>
  </body>
</html>