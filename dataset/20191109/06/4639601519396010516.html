<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/science/to-treksimo-diavatirio-gia-makrozoia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T06:10:16+00:00"/>
    <meta property="og:title" content="Το τρέξιμο «διαβατήριο» για μακροζωία"/>
    <meta property="og:description" content="Ακόμη και σε μικρή «δόση», μειώνει τον κίνδυνο θανάτου από όλα τα αίτια αλλά και συγκεκριμένα από καρδιαγγειακά νοσήματα και καρκίνο"/>
  </head>
  <body>
    <article>
      <h1>Το τρέξιμο «διαβατήριο» για μακροζωία</h1>
      <h2>Ακόμη και σε μικρή «δόση», μειώνει τον κίνδυνο θανάτου από όλα τα αίτια αλλά και συγκεκριμένα από καρδιαγγειακά νοσήματα και καρκίνο</h2>
      <address><time datetime="2019-11-09T06:10:16+00:00">09 Nov 2019, 06:10</time> by <a rel="author">Τσώλη Θεοδώρα</a></address>
      <p>Τρέξτε – λίγο ή πολύ, δεν παίζει ρόλο – για να κατακτήσετε τη μακροζωία. Μια νέα μετα-ανάλυση όλων των υπαρχόντων στοιχείων που δημοσιεύθηκε online στην επιθεώρηση «British Journal of Sports Medicine» δείχνει ότι έστω και το λίγο τρέξιμο μειώνει σημαντικά τον κίνδυνο πρόωρου θανάτου από οποιοδήποτε αίτιο. Μάλιστα στη μελέτη υπήρχε και ελληνική συμμετοχή: πρόκειται για τον καθηγητή Φυσικής Δραστηριότητας και Πληθυσμιακής Υγείας του Πανεπιστημίου του Σίδνεϊ κύριο <b>Εμμανουήλ Σταματάκη</b>.</p>
      <p>Σύμφωνα με τη μετα-ανάλυση, αν περισσότεροι άνθρωποι άρχιζαν να τρέχουν – χωρίς να χρειάζεται να τρέχουν γρήγορα ή να καλύπτουν μεγάλες αποστάσεις – θα εμφανίζονταν σημαντικά οφέλη στην υγεία και τη μακροζωία του πληθυσμού.</p>
      <p>
        <a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις</a>
      </p>
      <p>
        <b>Απροσδιόριστη ως σήμερα η ωφέλιμη «δόση» τρεξίματος</b>
      </p>
      <p>Οι ερευνητές με επικεφαλής τον <b>Πέκα Οτζα</b> από το Ινστιτούτο UKK για την Ερευνα στην Προαγωγή της Υγείας στο Τάμπερε της Φινλανδίας ανέφεραν ότι δεν ήταν σαφές μέχρι σήμερα αν το τρέξιμο μειώνει τον κίνδυνο θανάτου από όλα τα αίτια και κυρίως από καρδιαγγειακά νοσήματα και καρκίνο. Ούτε ήταν σαφές πόσο, με ποια συχνότητα και με ποια ταχύτητα πρέπει να τρέχει κάποιος για να έχει οφέλη στην υγεία του. Με άλλα λόγια δεν είχε μέχρι σήμερα προσδιοριστεί η «δόση» τρεξίματος που είναι ωφέλιμη για τον οργανισμό.</p>
      <p>Προκειμένου να δώσουν απαντήσεις σε αυτά τα ερωτήματα οι ερευνητές πραγματοποίησαν ανασκόπηση όλων των υπαρχόντων δημοσιευμένων στοιχείων σχετικά με το θέμα (μελέτες, ανακοινώσεις σε συνέδρια, διδακτορικές διατριβές που περιέχονταν σε πολλές και διαφορετικές ακαδημαϊκές βάσεις δεδομένων). Συγκεκριμένα αναζήτησαν στοιχεία σχετικά με τη σύνδεση μεταξύ τρεξίματος/τζόγκινγκ και του κινδύνου θανάτου από όλα τα αίτια αλλά και συγκεκριμένα από καρδιαγγειακά νοσήματα και καρκίνο.</p>
      <p>
        <b>Σημαντική μείωση του κινδύνου θανάτου</b>
      </p>
      <p>Εντόπισαν 14 μελέτες οι οποίες περιελάμβαναν 232.149 άτομα τα οποία είχαν παρακολουθηθεί από 5,5 ως 35 έτη. Κατά τη διάρκεια αυτού του διαστήματος 25.951 άτομα πέθαναν. Όπως προέκυψε από την ανάλυση, οποιαδήποτε «δόση» τρεξίματος – έστω και μικρή, όπως για παράδειγμα τρέξιμο μια φορά την εβδομάδα ή και λιγότερο το οποίο διαρκούσε λιγότερο από 50 λεπτά τη φορά και με ταχύτητα κάτω των 8 χιλιομέτρων την ώρα – φάνηκε να συνδέεται με 27% μειωμένο κίνδυνο θανάτου από όλα τα αίτια και στα δύο φύλα σε σύγκριση με το καθόλου τρέξιμο. Φάνηκε επίσης να συνδέεται με μειωμένο κατά 30% κίνδυνο θανάτου από καρδιαγγειακά νοσήματα και κατά 23% από καρκίνο. Ηταν πάντως αξιοσημείωτο ότι αν κάποιος ανέβαζε τη «δόση» τρεξίματος, δεν υπήρχε επιπλέον μείωση του κινδύνου θανάτου.</p>
      <p>Πρέπει να υπογραμμιστεί ότι η μελέτη αυτή ήταν μια μελέτη παρατήρησης και ως τέτοια δεν μπορεί να αποδείξει σχέση αιτίου-αιτιατού. Επίσης οι ερευνητές προειδοποιούν ότι ο αριθμός των μελετών που περιελήφθησαν στη μετα-ανάλυση ήταν μικρός, γεγονός που μαρτυρεί ότι απαιτούνται τώρα μεγαλύτερες έρευνες σχετικά με το θέμα. Σε κάθε περίπτωση, αναφέρουν ότι ακόμη και το λίγο τρέξιμο είναι καλύτερο από το καθόλου και καταλήγουν τονίζοντας ότι <i>«η αύξηση του ποσοστού συμμετοχής του πληθυσμού στο τρέξιμο, ανεξαρτήτως της δόσης, πιθανότατα θα οδηγήσει σε σημαντικές βελτιώσεις σε ό,τι αφορά την υγεία και τη μακροζωία».</i></p>
      <p>
        <i> </i>
      </p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>