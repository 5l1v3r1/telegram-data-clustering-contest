<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/siv-hilde-dropper-utenlandske-vogntog---fryktelig-redd/71795331"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T06:32:07+00:00"/>
    <meta property="og:title" content="Siv-Hilde dropper utenlandske vogntog: - Fryktelig redd"/>
    <meta property="og:description" content="Norske bedrifter må også ta ansvar for trygge veier, mener Statens vegvesen og Trygg Trafikk."/>
  </head>
  <body>
    <article>
      <h1>Siv-Hilde dropper utenlandske vogntog: - Fryktelig redd</h1>
      <h2>Norske bedrifter må også ta ansvar for trygge veier, mener Statens vegvesen og Trygg Trafikk.</h2>
      <address><time datetime="2019-11-09T06:32:07+00:00">09 Nov 2019, 06:32</time> by <a rel="author">Sofie Braseth</a></address>
      <p>- Jeg bor i Lofoten, og kan stå på kjøkkenet på jobb og se at lastebilene dundrer gjennom dette bitte lille fiskeværet for å klare å komme opp bakken.</p>
      <p>Det sier Siv-Hilde Lillehaug, restauranteier i Henningsvær, til Dagbladet.</p>
      <p>- Når jeg tenker på at disse bilene skal kjøre langt for å få levert varene, går det kaldt nedover ryggen på meg.</p>
      <h3>Tok grep</h3>
      <p>Som restauranteier mottar Lillehaug jevnlig leveranser med godsbil.</p>
      <p>
        <b>I vinter bestemte hun og ektemannen seg for å ikke lenger motta varer som blir levert av utenlandske vogntog. De vil bidra til økt sikkerhet på veiene.</b>
      </p>
      <p>
        <i>- Dere opplever norske vogntog som tryggere?</i>
      </p>
      <p>- Det gjør vi, sier lofotingen.</p>
      <p>
        <b>I mars publiserte Faktisk.no en faktasjekk som slo fast at <a href="https://www.dagbladet.no/nyheter/utenlandske-vogntog-har-tre-ganger-sa-hoy-ulykkesrisiko-som-norske/70886491">utenlandske vogntog har tre ganger så høy ulykkesrisiko som norske</a>, i ulykker hvor bare ett kjøretøy er involvert.</b>
      </p>
      <p>For alle typer ulykker har utenlandske tunge kjøretøy rundt dobbelt så høy risiko som norske, skrev faktasjekkerne.</p>
      <h3>Trygg Trafikk: Må ta ansvar</h3>
      <p>- Det er vesentlig at kjøper av transporttjenesten blir pålagt ansvar for at transporten er sikker.</p>
      <p>Det sier seniorrådgiver Bård Morten Johansen i Trygg Trafikk.</p>
      <p>
        <b>De siste dagene har et ektepar fra Troms <a href="https://www.dagbladet.no/nyheter/tusenvis-krever-dodstrailer-stopp---livredd/71790728">satt utenlandske «dødstrailere» på agendaen</a>.</b>
      </p>
      <p>Facebook-gruppa deres har samlet over 30 000 medlemmer på få dager, og har følgende budskap: Utenlandske vogntog på norske vinterveier er potensielle dødsfeller.</p>
      <figure>
        <img src="https://dbstatic.no/71796163.jpg?imageId=71796163&amp;x=0&amp;y=0&amp;cropw=100&amp;croph=95.689655172414&amp;width=321&amp;height=223"/>
        <figcaption><b>JOBBER FOR TRYGGERE TRAFIKK:</b> Seniorrådgiver Bård Morten Johansen. Foto: Trygg Trafikk Vis mer</figcaption>
      </figure>
      <p>Seniorrådgiver Johansen mener at norske bedrifter må ta sin del av ansvaret for tryggere veier.</p>
      <h3>- Fryktelig redd</h3>
      <p>- Hvis jeg leverer laks fra kysten, kjøper jeg transporttjenester. Da er det et poeng at jeg ikke bare tenker pris, men også kvalitet på transporten, sier Johansen til Dagbladet.</p>
      <p>
        <b>- Sikkerhet må være i førersetet. Ikke bare pris og tid. Både førerne og kjøretøyene må være i henhold til regelverket.</b>
      </p>
      <p>Dette tar restauranteier Siv-Hilde Lillehaug på alvor.</p>
      <p>- Jeg har blitt mamma og mormor, og er fryktelig redd for at det skal skje noe. Bedriftssiden er denne: Jeg vil ikke vite at noen av de varene vi bestiller skal være på en bil som forårsaker ei stygg ulykke, sier hun på telefon fra Henningsvær.</p>
      <p>- Hvis jeg hadde fått vite det, vet jeg ikke hva jeg hadde gjort.</p>
      <h3>Lærer opp bedrifter</h3>
      <p>Lillehaug driver etter eget utsagn en «bitte liten» bedrift, men ønsker likevel å statuere et eksempel.</p>
      <p>I større skala jobber Statens vegvesen med denne problematikken gjennom satsinga Trygg trailer, der de gir bedrifter over hele landet opplæring i hvilke krav som stilles til dekk og kjetting for å kjøre på norske vinterveier.</p>
      <p>
        <b>Slik blir ansatte kompetente i å vurdere hvorvidt et vogntog - både norsk og utenlandsk - er godt nok skodd når det kommer for å hente eller levere varer.</b>
      </p>
      <p>Det forklarer nasjonal koordinator for Trygg trailer, Hans-Petter Hoseth.</p>
      <h3>Truer med sanksjoner</h3>
      <p>Til nå er 140 norske bedrifter tilknyttet ordninga, deriblant Coop Norge, Bring, Marine Harvest og Grieg Seafood. Det viser en <a href="https://www.vegvesen.no/kjoretoy/yrkestransport/trygg-trailer/for-bedrifter/bedrifter-tilknyttet-trygg-trailer">oversikt</a> på Statens vegvesens egne nettsider.</p>
      <p>Det var sjømatbedriften Nova Sea på Lovund som i sin tid tok initiativ til prosjektet.</p>
      <p>
        <b>Hoseth forteller at noen bedrifter har opplevd så graverende avvik fra sikkerhetskravene av de har ringt politiet.</b>
      </p>
      <p>Andre har truet transportleverandøren med umiddelbare eller langvarige sanksjoner, som å nekte å laste vogntoget eller kansellere kontrakten.</p>
      <p>
        <b>- Som kjøper har du ganske stor mulighet til påvirkning. Gjennom å sette krav, kan du påvirke hvilket utstyr de som kommer og henter varer har, påpeker koordinatoren.</b>
      </p>
      <p>Han beskriver Trygg trailer som et effektivt og enkelt virkemiddel for å få tilstanden på tungbiltrafikken til å bli bedre.</p>
      <p>- I hvert fall med tanke på å ha riktig dekk og kjetting.</p>
      <h3>Dette skiller sjåførene</h3>
      <p>Forskningsleder Inger Beate Hovi ved Transportøkonomisk institutt (TØI) opplyste torsdag at østeuropeiske lastebiler har omtrent dobbelt så høy ulykkesrisiko som norskregistrerte lastebiler.</p>
      <p>Prosjektleder Tor-Olav Nævestad i TØI forklarer forskjellen mellom norske og utenlandske sjåfører slik:</p>
      <p>
        <b>- Risikofaktorene som ser ut til å forklare forskjellene mellom norske og utenlandske sjåfører, er erfaring med og kompetanse på å kjøre på norske veier, sier Nævestad til Dagbladet.</b>
      </p>
      <p>Utenlandske vogntog har nok også oftere toakslet trekkvogn, mens de norske har tre. Det gjør at de utenlandske ikke kan løfte den ene akselen og få ekstra vekt på drivakselen for å komme lettere opp bakker, forklarer Nævestad.</p>
      <h4>Fakta</h4>
      <ul>
        <li>Av kilometrene som kjøres i Norge av godsbiler, utgjør utenlandske vogntog seks prosent av den innlandske transporten. Det viser tall fra 2009-2012.</li>
        <li>Det meste som kjøres i Norge med utenlandske godsbiler er internasjonale transporter.</li>
      </ul>
      <p>Kilde: Tor-Olav Nævestad, prosjektleder i Transportøkonomisk institutt (TØI)</p>
      <h3>22-åring døde - litauer dømt</h3>
      <p>I mars døde Charlie Dan Lind fra Sortland, 22 år gammel.</p>
      <p>To måneder tidligere ble bilen han satt i truffet av hengeren på en utenlandsk trailer som fikk skrens. <a href="https://www.dagbladet.no/nyheter/mistet-charlie-22-i-dodsulykke---bittert/71792312">22-åringen våknet aldri igjen</a>.</p>
      <p>
        <b>21. mars, samme dag som Charlie døde, ble den litauiske sjåføren dømt til 90 dagers fengsel.</b>
      </p>
      <p>Moren Ramona Lind <a href="https://www.dagbladet.no/nyheter/mamma-ramona-mistet-charlie-dan-22---tre-andre-skulle-vaert-tiltalt/70904335">sa følgende til Dagbladet</a>, ett døgn seinere:</p>
      <p>- Det manglet tre parter på tiltalebenken: Politikerne som ikke har gjort noe med lovene for utenlandske vogntog på norske vinterveier. De som bestiller slik transport for at nordmenn skal få billige varer, i dette tilfellet møbler. Og arbeidsgiverne til helt uforberedte trailersjåfører.</p>
    </article>
  </body>
</html>