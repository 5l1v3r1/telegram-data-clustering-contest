<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/razdvojeni-vujovic-prihaja-v-zlatorog-246919"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T06:00:00+00:00"/>
    <meta property="og:title" content="Razdvojeni Vujović prihaja v Zlatorog"/>
    <meta property="og:description" content="LJUBLJANA – Na martinovo nedeljo lahko v razmiku dveh ur naša najboljša rokometna kluba Celje Pivovarna Laško in Krim Mercator naredita ogromen korak proti napredovanju iz skupin EHF lige prvako..."/>
  </head>
  <body>
    <article>
      <h1>Razdvojeni Vujović prihaja v Zlatorog</h1>
      <h2>Jutri veliki rokometni derbi med Celjem in Zagrebom. Govorice o menjavi selektorja plod nenormalnega človeka.</h2>
      <address><time datetime="2019-11-09T06:00:00+00:00">09 Nov 2019, 06:00</time> by <a rel="author">Peter Zalokar</a></address>
      <p>LJUBLJANA – Na martinovo nedeljo lahko v razmiku dveh ur naša najboljša rokometna kluba Celje Pivovarna Laško in Krim Mercator naredita ogromen korak proti napredovanju iz skupin EHF lige prvakov. Celjani bodo ob 17. uri v polnem Zlatorogu gostili večne tekmece iz Zagreba s slovenskim selektorjem <b>Veselinom Vujovićem</b> na čelu.<br/><br/>Pred pivovarji je dvodejanka v t. i. balkanskem clasicu, 21. in 22. izvedba bosta v štirih dneh, saj bodo hrvaški prvaki v vlogi gostiteljev v četrtek v zagrebški Areni. Gre za obračun neposrednih pretendentov na šesto mesto v skupini A, ki še zadnje prinaša nastop v osmini finala, na katerega Celjani čakajo že šesto sezono. Da tudi Zagreb, pri katerem je Vujović zamenjal <b>Branka Tamšeta</b>, stvar jemlje skrajno resno, razkrije odločitev, da bodo Zagrebčani danes prenočili v Thermani Laško.<br/><br/>»Poglejte, v štirih dneh imamo dva težka dvoboja s Celjem, ki odločata o vsem, vsak atom energije nam bo prišel prav,« je pojasnil Vujović, ki gostovanje v Celju pričakuje z mešanimi občutki. »To je tekma, ki bi jo morala dobiti tako Celje kot Zagreb. Vsako leto, vsaj kadar sem jaz v Zagrebu, se morata ta kluba boriti za vse ali nič. To mi zares ni prijetno. Kadar gledam tekme Celja, vedno navijam zanj in si želim, da bi se moji reprezentanti izkazali. Zdaj pa pridem sem kot nekakšen zlobnež,« se je Vujović znašel v precepu.<br/><br/><b>Krim s prvo zaključno žogo </b><br/>Ljubljančanke se bodo jutri ob 19. uri želele na Češkem oddolžiti Baniku za uvodni domači poraz. Zmaga bi jim odprla vrata glavnega dela, če bi izgubile, si bodo kožo reševale naslednjo nedeljo na Kodeljevem proti Sävehofu. Dve zmagi pa bi jim prinesli tudi pomembne točke v top 12.<br/><br/>Strinja se z oceno, da je Celje v rahli prednosti. »Ocenjujem, da je v tem trenutku v boljši formi in kakovostnejše od Zagreba, torej rahel favorit. Seveda pa to ni jamstvo, da bo zmagalo. To bo tako telesno kot duševno naporna tekma, podobna bo tudi štiri dni pozneje,« pravi Vujović in se strinja z oceno kolega <b>Tomaža Ocvirka</b>, da je največja prednost Celja v večjem izboru igralcev: »Drži, nimamo dobre rotacije, manjka nam igralcev, posebno na desni strani. To vedo vsi. Sicer pa v Zagrebu ni pritiska, nihče v tej sezoni od nas ne zahteva, da gremo naprej. Bi pa seveda radi šli. Za nas bi bil dober razplet, če izgubimo v Celju, zmagamo doma in potem na domačih tekmah z Elverumom in Aalborgom iščemo pot iz skupine.«</p>
      <h3>​Čustva ga ne bodo izdala</h3>
      <p><b>Vuja</b> je čustven človek, pred njim pa sta tekmi, vselej polni čustev. A ga ne bodo izdala, je prepričan. »To bo spektakel, obe ekipi se bosta vedli športno. Pričakujem, da me bodo navijači lepo sprejeli, in jaz jih bom pozdravil. Na tekmi pa se bom brzdal, da ne bi storil kakšne neumnosti. Vendarle sem slovenski selektor in ogledalo našega rokometa,« se odgovornosti zaveda Črnogorec, ki ni želel porabiti preveč besed za komentar o namigovanjih, da bi ga RZS utegnila zamenjati še pred januarskim EP. »Kaj naj rečem, neumno je, da nekdo tri dni pred tekmo v Celju in dober mesec pred začetkom priprav za euro plasira nekaj takšnega v medije. To lahko stori le nenormalen človek. Ta bi moral jasno in glasno povedati, od kod mu takšni podatki.«</p>
    </article>
  </body>
</html>