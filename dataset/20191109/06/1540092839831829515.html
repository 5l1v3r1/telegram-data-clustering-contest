<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/politiki/story/196741/polemos-xarakomaton-entos-kai-ektos-voylis-gia-ti-novartis"/>
    <meta property="og:site_name" content="CNN.gr"/>
    <meta property="article:published_time" content="2019-11-09T06:26:14+00:00"/>
    <meta property="og:title" content="Πόλεμος χαρακωμάτων εντός και εκτός Βουλής για τη Novartis"/>
    <meta property="og:description" content="Στα χαρακώματα βρίσκονται Νέα Δημοκρατία και ΣΥΡΙΖΑ με αφορμή την προανακριτική της Βουλής για την υπόθεση της Novartis. Ο κ. Τσίπρας είναι αποφασισμένος να..."/>
  </head>
  <body>
    <article>
      <h1>Πόλεμος χαρακωμάτων εντός και εκτός Βουλής για τη Novartis</h1>
      <h2>Στα χαρακώματα βρίσκονται Νέα Δημοκρατία και ΣΥΡΙΖΑ με αφορμή την προανακριτική της Βουλής για την υπόθεση της Novartis. Ο κ. Τσίπρας είναι αποφασισμένος να τραβήξει στα άκρα την υπόθεση καθώς θεωρεί ότι τίθεται ζήτημα δημοκρατίας με τον περιορισμό των δικαιωμάτων των βουλευτών, μετά την απόφαση της επιτροπής να εξαιρέσει τους δύο πρώην υπουργούς του ΣΥΡΙΖΑ, Δημήτρη Τζανακόπουλο και Παύλο Πολάκη. </h2>
      <figure>
        <img src="https://cdn.cnngreece.gr/media/com_news/users/771/evagelosgiakoumis.jpg"/>
      </figure>
      <p>Ευάγγελος Γιακουμής, CNN Greece 08:26 , 09 November 2019</p>
      <p>Η κυβέρνηση κατηγορεί την αξιωματική αντιπολίτευση ότι κρύβεται πίσω από τις διαδικασίες για να εμποδίσει το έργο της επιτροπής, εκφυλίζοντας τη διαδικασία στα μάτια της κοινής γνώμης και καθυστερώντας την κατάθεση του Κ.Φρουζή - που πηγαίνει στη Βουλή ως μάρτυρας και επιστρέφει άπραγος και χωρίς να τον έχουν δει ούτε μία φορά τα μέλη.</p>
      <p>Ήδη, η προανακριτική επιτροπή της Βουλής έχει μετατραπεί σε ένα <b>επικοινωνιακό σόου.</b> Τα δύο κόμματα αλληλοκατηγορούνται για το ποιο εφαρμόζει πιο πιστά τις αποφάσεις της Βουλής, ενώ, την ίδια ώρα, <b>ο πόλεμος των αλληλοεξαιρέσεων συνεχίζεται</b>.</p>
      <p>Μετά την απόφαση για εξαίρεση των δύο πρώην υπουργών του ΣΥΡΙΖΑ, ο Δημήτρης Τσοβόλας, συνήγορος του <a href="https://www.cnn.gr/eidhseis/tag/5528/dimitris-papaggelopoylos"><b>Δημήτρη Παπαγγελόπουλου</b></a> που είναι ο βασικός «πρωταγωνιστής» της υπόθεσης, <a href="https://www.cnn.gr/news/politiki/story/196555/sti-voyli-o-synigoros-toy-dimitri-papaggelopoyloy-dimitris-tsovolas"><b>κατέθεσε αίτημα για εξαίρεση</b></a> από την επιτροπή βουλευτών της ΝΔ και του ΚΙΝ.ΑΛ. Με το σκεπτικό ότι αναφέρθηκαν στην υπόθεση της Novartis κατά το παρελθόν, ζήτησε να εξαιρεθούν οι κ.κ. <b>Κυρανάκης, Καραγκούνης, Πλεύρης και από το ΚΙΝΑΛ ο βουλευτής Β. Κεγκέρογλου</b>.</p>
      <p>Η κυβερνητική πλειοψηφία θεωρεί ότι πρόκειται για κίνηση <b>αντιπερισπασμού</b> μετά την απόφαση της για τους δύο πρώην υπουργούς του ΣΥΡΙΖΑ για τους οποίους μάλιστα δεν πρόκειται, όπως δηλώνουν, να δεχτούν <b>καμία νέα αναβολή</b> επιστρατεύοντας την επόμενη φορά (κατά πάσα πιθανότητα την ερχόμενη Τρίτη) που θα συνεδριάσει η επιτροπή, <b>τους κλητήρες της Βουλής να πράξουν ανάλογα με το τι προβλέπει ο κανονισμός</b> της Βουλής στη περίπτωση που παρακωλύεται η συνεδρίαση ή καταπατώνται αποφάσεις της.</p>
      <p>Δεν αποκλείεται επομένως να παρακολουθήσουμε εκ νέου μια <b>επικοινωνιακή παράσταση. </b>Παρόλα αυτά,<b> </b>τίποτα δεν είναι σίγουρο σε ό,τι αφορά το έργο της επιτροπής που, αν και έχει συσταθεί από τις 15 Οκτωβρίου, κανείς μάρτυρας δεν έχει κληθεί ακόμη να καταθέσει. </p>
      <p>Η καθυστέρηση που παρατηρείται δεν συμφέρει κανέναν, ούτε τη ΝΔ ούτε και τον ΣΥΡΙΖΑ για διαφορετικούς λόγους. Τη μεν Ν.Δ. δεν τη συμφέρει γιατί καθυστερεί να<b> βγάλει το πόρισμα</b> (άλλωστε, ρόλο εισαγγελέων έχουν οι βουλευτές), τον δε ΣΥΡΙΖΑ γιατί είναι <b>σαν να μην θέλει να φανεί η αλήθεια</b>.</p>
      <p>Στο μεταξύ, ο αντεισαγγελέας του Αρείου Πάγου, Ευάγγελος Ζαχαρής <a href="https://www.cnn.gr/news/politiki/story/196695/ypothesi-novartis-o-areios-pagos-epistrefei-sti-voyli-ti-dikografia-meta-tin-katathesi-pikrammenoy"><b>έστειλε αμελλητί την κατάθεση του κ. Πικραμμένου στη Βουλή</b></a>, καθώς σε αυτήν προσδιορίζεται -σύμφωνα με πληροφορίες-<b> πολιτικό πρόσωπο</b>, που φέρεται να είχε εμπλοκή στην έρευνα για την υπόθεση της φαρμακοβιομηχανίας, την περίοδο που ο φάκελος βρισκόταν στην Εισαγγελία κατά της Διαφθοράς.</p>
      <p>Το περιεχόμενο της κατάθεσης του αντιπροέδρου της κυβέρνησης θα συσχετιστεί με τη δικογραφία που σχηματίζεται από την προανακριτική επιτροπή της Βουλής, τα μέλη της οποίας διερευνούν ενδεχόμενες ποινικές ευθύνες του τέως αναπληρωτή υπουργού Δικαιοσύνης, Δημήτρη Παπαγγελόπουλου.</p>
      <p>Μετά την τελευταία δικαστική εξέλιξη οι περισσότεροι ελπίζουν να μην επαναληφθεί την ερχόμενη Τρίτη το ίδιο σκηνικό γιατί τότε η υπόθεση θα λάβει μεγαλύτερες <b>πολιτικές διαστάσεις</b>. Όλοι πιέζουν να ξεκινήσουν οι εργασίες της επιτροπής έτσι ώστε να καταθέσει επιτέλους ο πρώτος μάρτυρας, <a href="https://www.cnn.gr/eidhseis/tag/72140/konstantinos-froyzhs"><b>Κώστας Φρουζής</b></a>.</p>
      <p>Στην τελευταία συνεδρίαση που απέβη άκαρπη - ή, ακριβέστερα, δεν ξεκίνησε ποτέ - είχαν ακουστεί διάλογοι «φωτιά» ανάμεσα στους αντιπαρατιθέμενους βουλευτές.</p>
      <h3>Διάλογοι φωτιά μέσα και έξω από την αίθουσα της Βουλής</h3>
      <p>- Σπύρος Λάππας (Εισηγητής ΣΥΡΙΖΑ): Πριν συζητήσουμε οτιδήποτε άλλο πρέπει να συζητήσουμε την αίτηση ανάκλησης της απόφασης εξαίρεσης των κυρίων Τζανακόπουλου και Πολάκη που κατέθεσε ο συνήγορος του κ. Παπαγγελόπουλου.</p>
      <p>- Γιάννης Μπούγας (Πρόεδρος Επιτροπής): Δεν μπορεί να ξεκινήσει η διαδικασία, ούτε να γίνει αυτή η συζήτηση με παρόντα δύο μέλη που έχουν εξαιρεθεί. Δεν είναι νόμιμη η σύνθεση της Επιτροπής. Θα συμμορφωθεί ο ΣΥΡΙΖΑ με την απόφαση;</p>
      <p>- Δημήτρης Τζανακόπουλος (Βουλευτής ΣΥΡΙΖΑ): Είμαι εδώ κατ' εντολή του Προέδρου μου. Κι εσείς παραβιάζετε το Σύνταγμα.</p>
      <p>- Γιάννης Μπούγας (Πρόεδρος Επιτροπής): Επιδεικνύετε αντικοινοβουλευτική συμπεριφορά.</p>
      <p>Οι διάλογοι μεταξύ των βουλευτών ΝΔ και ΣΥΡΙΖΑ <b>συνεχίστηκαν έξω από την αίθουσα:</b></p>
      <p>- Θάνος Πλεύρης (Βουλευτής ΝΔ) Υπήρχαν άτομα στην αίθουσα τα οποία απαγορεύεται να είναι στην Επιτροπή. Διακόψαμε γιατί αλλιώς υπάρχει κίνδυνος ακυρότητας.</p>
      <p>- Παύλος Πολάκης (Βουλευτής ΣΥΡΙΖΑ): Θέλουν να προστατέψουν τον Φρουζή. Γι' αυτό δεν μας θέλουν μέσα. Και την επόμενη φορά θα είμαστε εδώ.</p>
      <p>- Δημήτρης Μαρκόπουλος (Βουλευτής ΝΔ): Αναβάλλεται η συνεδρίαση. Έχει έρθει ο Φρουζής και δεν μπορεί να εξεταστεί γιατί είχαμε τα ίδια, φωνές και εντάσεις.</p>
      <p>- Όλγα Γεροβασίλη (Βουλευτής ΣΥΡΙΖΑ): Εγώ βλέπω ότι αποχώρησε η ΝΔ, όχι ο ΣΥΡΙΖΑ.</p>
      <p>- Δημήτρης Μαρκόπουλος (Βουλευτής ΝΔ): Τους αφήσαμε στον αυτοεξευτελισμό τους. Δεν μπορούμε να κάνουμε πεζοδρόμιο τη Βουλή. Έχετε κάνει τον Πολάκη αντιπρόεδρο του ΣΥΡΙΖΑ. Αυτός χαράσσει γραμμή.</p>
      <p>- Όλγα Γεροβασίλη (Βουλευτής ΣΥΡΙΖΑ): Θα τον κάνουμε Πρόεδρο της Δημοκρατίας.</p>
      <p>Το θέμα της προανακριτικής για την Novartis ενδέχεται να <b>τεθεί σήμερα το πρωί κατά την άτυπη συνεδρίαση της Κ.Ο της Νέας Δημοκρατίας</b> από τον κ. Μητσοτάκη ο οποίος, πάντως, δεν θέλει να συνδέσει την υπόθεση των διαδικασιών της Βουλής με την κυβέρνηση και για αυτό δεν αποκλείεται να αναφερθεί σε πολιτικό επίπεδο για τη στάση που κρατά ο <a href="https://www.cnn.gr/eidhseis/tag/5/tsipras"><b>Αλέξης Τσίπρας</b></a> και όχι επί της ουσίας της υπόθεσης για την οποία αρμόδια είναι η κοινοβουλευτική διαδικασία και η Δικαιοσύνη.</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/politiki/story/196796/mitsotakis-tha-teleiosoyme-oristika-me-to-provlima-tis-egxorias-ellinikis-tromokratias">Μητσοτάκης: Θα τελειώσουμε οριστικά με το πρόβλημα της εγχώριας ελληνικής τρομοκρατίας</a>
        </li>
        <li>
          <a href="https://www.cnn.gr/news/politiki/story/196772/se-krisimo-simeio-to-metanasteytiko-o-mitsotakis-mazeyei-tin-k-o-gia-masaz">Σε κρίσιμο σημείο το μεταναστευτικό: Ο Μητσοτάκης μαζεύει την Κ.Ο. για «μασάζ»</a>
        </li>
        <li>
          <a href="https://www.cnn.gr/style/politismos/story/196691/dialogoi-sto-idryma-stayros-niarxos-noemvrios-sti-skia-enos-prothypoyrgoy">ΔΙΑΛΟΓΟΙ στο Ίδρυμα Σταύρος Νιάρχος - Νοέμβριος: Στη σκιά ενός Πρωθυπουργού</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/24153/novartis">NOVARTIS</a>
        </li>
        <li>
          <a href="https://www.cnn.gr/eidhseis/tag/71998/dikografia-novartis-voylh">ΔΙΚΟΓΡΑΦΙΑ NOVARTIS ΒΟΥΛΗ</a>
        </li>
        <li>
          <a href="https://www.cnn.gr/eidhseis/tag/72085/proanakritikh-epitroph-gia-novartis">ΠΡΟΑΝΑΚΡΙΤΙΚΗ ΕΠΙΤΡΟΠΗ ΓΙΑ NOVARTIS</a>
        </li>
        <li>
          <a href="https://www.cnn.gr/eidhseis/tag/215/kyriakos-mitsotakis">ΚΥΡΙΑΚΟΣ ΜΗΤΣΟΤΑΚΗΣ</a>
        </li>
        <li>
          <a href="https://www.cnn.gr/eidhseis/tag/5/tsipras">ΑΛΕΞΗΣ ΤΣΙΠΡΑΣ</a>
        </li>
        <li>
          <a href="https://www.cnn.gr/eidhseis/tag/76/voyli">ΒΟΥΛΗ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196790/snapshot/14446795.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196772/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196788/snapshot/money-1033647_960_720.jpg"/>
      </figure>
    </article>
  </body>
</html>