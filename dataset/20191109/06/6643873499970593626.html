<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bt.no/btmeninger/leder/i/kJxP1k/Macron-undergrev-Nato-samarbeidet"/>
    <meta property="og:site_name" content="Bergens Tidende"/>
    <meta property="article:published_time" content="2019-11-09T06:44:47+00:00"/>
    <meta property="og:title" content="Macron undergrev Nato-samarbeidet"/>
    <meta property="og:description" content="30 år etter Berlinmurens fall svekker alliansen seg sjølv."/>
  </head>
  <body>
    <article>
      <h1>Macron undergrev Nato-samarbeidet</h1>
      <h2>30 år etter Berlinmurens fall svekker alliansen seg sjølv.</h2>
      <address><time datetime="2019-11-09T06:44:47+00:00">09 Nov 2019, 06:44</time> by <a rel="author">Bergens Tidende</a></address>
      <p><b>Frankrikes president</b> Emmanuel Macron seier at Europa ikkje lenger kan stole på at USA oppfyller Nato-pakta. Til <a href="https://www.economist.com/europe/2019/11/07/emmanuel-macron-warns-europe-nato-is-becoming-brain-dead">The Economist seier Macron at Nato er «hjernedaud»</a>.</p>
      <p>Utspelet hans er nok meint å gjere Europa meir i stand til å forsvare seg sjølv. Resultatet er at han undergrev den same solidariteten som Macron meiner er mangelfull.</p>
      <p><b>Bakgrunnen for utspelet,</b> er at Macron meiner at USA har snudd ryggen til Europa ved å trekke seg ut av Nord-Syria. Men det gjorde USA i tråd med Nato-landet Tyrkias ønskjer.</p>
      <p>USAs manøver var forhasta og dårleg planlagt, men det er ikkje eit godt døme på at Nato står svakt. Tvert imot skapte USAs nærvær i Nord-Syria gnissingar innanfor alliansen, fordi den kurdiskdominerte militsen står svært tett den terrorlista PKK-rørsla.</p>
      <p>
        <a href="https://www.bt.no/utenriks/i/3Jee0X/merkel-og-stoltenberg-avviser-at-nato-alliansen-er-hjernedoed">Les også<br/>Merkel og Stoltenberg avviser at NATO-alliansen er hjernedød</a>
      </p>
      <p><b>Når Macron seier</b> at Trumps Syria-politikk bryt med den europeiske idé, lagar han ei kunstig barriere innanfor Nato. Alliansen er transatlantisk, og ikkje berre europeisk. Macrons perspektiv verkar meir vesteuropeisk enn europeisk.</p>
      <p>For Macron <a href="https://www.ft.com/content/5efd4630-f196-11e9-ad1e-4367d8281195">står òg i vegen for at Nord-Makedonia og Albania kan bli EU-medlemmer</a>. USA har derimot stått i bresjen for å inkludere desse landa i det europeiske prosjektet.</p>
      <p><b>Utsegnene kjem samtidig</b> som Europa feirar at det er 30 år sidan Berlinmuren vart riven ned. Murens fall var ikkje berre ein siger for Tyskland, men for heile Europa. Aust-Europa kom ut frå jarnteppet.</p>
      <p>Ei rekke land vart både EU- og Nato-medlemmer.</p>
      <figure>
        <img src="https://images.sacdn.no/v2/images/cabe1707-2377-4ab5-8812-ffdbe6f06682?fit=crop&amp;h=1229&amp;w=1900&amp;s=a05013bd3fdd46ba55dde21f7d997db4a2c3be65"/>
        <figcaption>RIV MUREN: Folk frå Aust- og Vest-Berlin har samla seg på muren framfor Brandenburger Tor 10. november 1989.<cite>Jockel Finck / AP (Arkiv)</cite></figcaption>
      </figure>
      <p><b>I det same intervjuet </b>med The Economist, seier Macron at Europa må gjenopne strategiske samarbeid med Russland. Det bør ikkje skje så lenge Russland okkuperer deler av Ukraina.</p>
      <p>Han baserer tenkinga si på at Russland ikkje vil klare å etablere seg som ei supermakt igjen. I så tilfelle vil dei måtte velje mellom eit nærare partnarskap med Europa eller bli eit slags underbruk av Kina. Det er i beste fall naivt.</p>
      <p><b>Nato har verkelege </b>utfordringar. USAs president Donald Trump har fleire gonger ytra seg kritisk til Nato-pakta, men han har møtt motstand i Kongressen.</p>
      <p>Beskjeden derfrå er tydeleg: Nato står sterkt i USA. Nato-generalsekretær Jens Stoltenbergs kloke tilnærming til Trump er eit nyttig bidrag i så måte.</p>
      <p>Macrons utfall går i motsett retning. Dei einaste som <a href="https://www.themoscowtimes.com/2019/11/08/russia-lauds-macrons-golden-words-about-natos-brain-death-a68094">applauderer utsegna hans er Russland</a>. Det er ein trist inngang til Nato-toppmøtet i desember.</p>
      <related>
        <h4>Les også</h4>
        <a href="https://www.bt.no/utenriks/i/mRaJgl/macron-hyller-tidligere-president-jacques-chirac"/>
        <a href="https://www.bt.no/utenriks/i/pLm3ER/erdogans-kinderegg"/>
        <a href="https://www.bt.no/utenriks/i/70Jk6V/putins-vanskelige-sluttspill-i-syria"/>
        <a href="https://www.bt.no/innenriks/i/2G4y3y/fredsprisvinner-abiy-ahmed-hylles-men-flere-mener-prisen-kom-for-tid"/>
      </related>
      <related>
        <h4>Mest lest akkurat nå</h4>
        <a href="https://www.bt.no/nyheter/lokalt/i/K3XRP6/rema-butikk-stengt-etter-rottefunn"/>
        <a href="https://www.bt.no/nyheter/lokalt/i/jdx7Kz/her-fraktes-den-skadde-bort-etter-speedriderulykke-paa-voss"/>
        <a href="https://www.bt.no/nyheter/okonomi/i/AdBBdA/kong-oscars-gate-ble-beskrevet-som-folketom-naa-har-barndomskompisene"/>
        <a href="https://www.bt.no/btmeninger/debatt/i/P9Xev0/nei-til-sykkelveier"/>
        <a href="https://www.bt.no/nyheter/direkte/i/8mGLLd/trafikken-direkte"/>
        <a href="https://www.bt.no/sport/i/6jegoQ/gjorde-jobben-i-vinterkulden-aasane-klare-for-opprykksfinale"/>
      </related>
      <ol>
        <li>
          <a href="https://www.bt.no/tag/Nato">Nato</a>
        </li>
        <li>
          <a href="https://www.bt.no/tag/Emmanuel_Macron">Emmanuel Macron</a>
        </li>
        <li>
          <a href="https://www.bt.no/tag/Donald_Trump">Donald Trump</a>
        </li>
        <li>
          <a href="https://www.bt.no/tag/Jens_Stoltenberg">Jens Stoltenberg</a>
        </li>
        <li>
          <a href="https://www.bt.no/tag/The_Economist">The Economist</a>
        </li>
      </ol>
    </article>
  </body>
</html>