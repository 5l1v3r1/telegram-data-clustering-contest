<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.posta.com.tr/antalyada-4-kisilik-aile-olu-bulundu-haber-fotograf-2217910"/>
    <meta property="og:site_name" content="Posta"/>
    <meta property="article:published_time" content="2019-11-09T06:35:26+00:00"/>
    <meta property="og:title" content="Antalya'da 4 kişilik aile ölü bulundu"/>
    <meta property="og:description" content="Antalyada 8 katlı bir binanın en üst katında oturan 4 kişi ölü bulundu. Şimşek ailesinin siyanür nedeniyle öldükleri üzerine duruluyor"/>
  </head>
  <body>
    <article>
      <h1>Antalya'da 4 kişilik aile ölü bulundu</h1>
      <address>
        <time datetime="2019-11-09T06:35:26+00:00">09 Nov 2019, 06:35</time>
      </address>
      <h3><a href="https://www.posta.com.tr/haberler/antalya">Antalya</a>'da 8 katlı bir binanın en üst katında oturan 4 kişi ölü bulundu. Şimşek ailesinin <a href="https://www.posta.com.tr/haberler/siyanur">siyanür</a> nedeniyle öldükleri üzerine duruluyor</h3>
      <figure>
        <img src="https://i.pstimaj.com/img/78/700x0/5dc65dc466a97c84304e72fb"/>
      </figure>
      <p>Şimşek ailesinden haber alamayan bir yakını, dün saat 20.00 sıralarında eve geldi. Zile basan yakını, kapının açılmaması üzerine geri döndü. Gece yarısı yeniden eve gelen aynı kişi, yine kapının açılmaması üzerine durumu polise bildirdi. Olay yerine gelen polis ekipleri, Cumhuriyet savcısının talimatıyla kapıyı çilingir yardımıyla açtı.</p>
      <figure>
        <img src="https://i.pstimaj.com/img/78/700x0/5dc65db966a97c8392c81166"/>
      </figure>
      <h4>Çocuklar el ele bulundu</h4>
      <p>Eve giren polis ekipleri, salonda Selim Şimşek ve çocukları Ceren ile Ali Çınar'ın ele ele cansız bedenlerini buldu. Evin diğer bölümlerini de kontrol eden polis, banyoda da anne Sultan Şimşek'in cesedini buldu.</p>
      <figure>
        <img src="https://i.pstimaj.com/img/78/700x0/5dc65dda66a97c8431d3eac6"/>
      </figure>
      <h4>Siyanür şüphesi</h4>
      <p>Polis ekipleri site çevresinde güvenlik önlemi alırken, gelen sağlık görevlileri yaptıkları incelemede Şimşek ailesinin siyanür zehirlenmesine bağlı ölmüş olabileceğini belirtti. Bunun üzerine polis ekipleri, diğer dairelerin kapısını çalarak binayı boşalttı. </p>
      <figure>
        <img src="https://i.pstimaj.com/img/78/700x0/5dc65db4ae298be462e9f0ed"/>
      </figure>
      <h4>Sokak, araç ve yaya trafiğine kapatıldı</h4>
      <p>Evlerinden çıkan bina sakinlerinin bir kısmı yakınlarının evlerine giderken bazıları ise park ve otobüs duraklarında oturdu. Polis, ilaçlarını almak isteyen bina sakinlerinin tek tek evlerine girmesine izin verdi. Sokak ise araç ve yaya trafiğine kapatıldı.</p>
      <figure>
        <img src="https://i.pstimaj.com/img/78/700x0/5dc65dbfae298be3bd25f3e7"/>
      </figure>
      <h4>Binada inceleme başlatıldı</h4>
      <p>İl Emniyet Müdürlüğü Olay Yeri İnceleme Kimlik Tespit Şube Müdürlüğü, Afet ve Acil Durum Müdürlüğü (AFAD)ekipleri özel kıyafetler giyerek binada ve çevresinde inceleme başlattı. Dairede siyanür bulunup bulunmadığının tespiti için Afyonkarahisar'dan Kimyasal Biyolojik Radyolojik Nükleer Tehditler (KBRN) ekibi talep edildi.</p>
      <figure>
        <img src="https://i.pstimaj.com/img/78/700x0/5dc65db466a97c8431d3eac4"/>
      </figure>
      <h4>Mektup bırakmış</h4>
      <p>Eve sabah saatlerinde bir kargo geldiği belirtirken, polis evde yaptığı incelemede, Selim Şimşek'in bıraktığı bir mektup buldu. Bina sakinlerinden Mehmet Var, "Saat 03.00 sıralarında kapıcı kapıyı çaldı. 8'inci katta bir ailenin cansız bedenlerinin bulunduğunu söyledi. Polis binayı boşalttı. Komşumuzu çok tanımıyorum" dedi.</p>
      <figure>
        <img src="https://i.pstimaj.com/img/78/700x0/5dc65db566a97c8392c81164"/>
      </figure>
      <p>Diğer bir bina sakini Serkan Abacı ise "Gürültü üzerine uyandım. Kapıyı açıp çıkınca apartman görevlisi 8'inci kattaki bir dairede 4 kişilik ailenin cansız bedenleri bulunduğunu, siyanürden zehirlenmiş olabileceğini söyledi. Ailenin cesetlerinin bulunduğunu belirtti. Bunun üzerine apartmanı tahliye ediyoruz dediler. Bir tane kedim var. Onu alıp çıktım. Aileyi tanımıyorum" diye konuştu.</p>
      <figure>
        <img src="https://i.pstimaj.com/img/78/700x0/5dc65db5ae298be46387c9e8"/>
      </figure>
      <p>Diğer yandan binaya ilk giren ekip, güvenlik gerekçesiyle hastanede gözetim altına alındı.</p>
    </article>
  </body>
</html>