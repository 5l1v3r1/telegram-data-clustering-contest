<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/novini/plovdiv/Piyan-otide-da-dopie-na-avanta-v-kazino-v-Trakiya-yade-boi-i-otnese-globa-912362"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T06:50:00+00:00"/>
    <meta property="og:title" content="Пиян отиде да допие на аванта в казино в &quot;Тракия“, яде бой и отнесе глоба"/>
    <meta property="og:description" content="Пиян мъж посети казино &quot;Нерон“, което се намира на улица &quot;Съединение“ в жк. &quot;Тракия“, за да удари ощ..."/>
  </head>
  <body>
    <article>
      <h1>Пиян отиде да допие на аванта в казино в "Тракия“, яде бой и отнесе глоба</h1>
      <address>
        <time datetime="2019-11-09T06:50:00+00:00">09 Nov 2019, 06:50</time>
      </address>
      <p>Пиян мъж посети казино "Нерон“, което се намира на улица "Съединение“ в жк. "Тракия“, за да удари още няколко питиета на аванта, но яде пердах и отнесе тежка глоба по Указа за борба с дребното хулиганство, предаде репортер на <b>Plovdiv24.bg</b>.</p>
      <p>Драматичната случка се разиграла миналия четвъртък, около 4 часа следобед. Тогава нарушителят, който бил във видимо нетрезво състояние, нахлул в игралната зала. Веднага започнал да досажда на клиентите и настоявал да му бъде сервиран алкохол.</p>
      <p>Тъй като му било отказано, мъжът започнал да обижда управителя на казиното. Шефът многократно извеждал нарушителя от залата, но той се връщал отново и продължавал да псува. На място бил повикан екип на частна охранителна фирма. Пред служителите началникът обяснил, че нахалникът е агресивен, псувал всички от персонала и не можели да излязат на глава с него.</p>
      <p>Гардовете предупредили нарушителя да си тръгва и да не създава проблеми, но той започнал да ги псува и се опитвал да ги рита. Наложило се да бъде извикана полиция — униформените задържали нарушителят и му написали акт по Указа за борба с дребното хулиганство. В графата за възражения пияният написал, че служителите от СОТ-а са го "попиляли от бой“.</p>
      <p>Няколко дни по-късно мъжът бил изправен пред съда, където били изслушани всички свидетели на случката. Заявеното от нарушителя че бил бит, не било подкрепено от никакви доказателства.</p>
      <p>Тъй като буйстващият мъж бил с чисто съдебно минало, а и не бил глобяван друг път за дребно хулиганство, магистратите му наложили глоба в минимален размер — 100 лева.</p>
      <p>Решението подлежи на обжалване пред окръжния съд.</p>
    </article>
  </body>
</html>