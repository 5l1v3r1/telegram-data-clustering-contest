<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/crime/740779"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T06:41:00+00:00"/>
    <meta property="og:title" content="อดีตกำนันยิงดับ3ศพเด็กก็ไม่เว้น โมโห5ปีไม่คืนหนี้13ล."/>
    <meta property="og:description" content="ตำรวจคุมตัว อดีตกำนัน ต.ขุนกระทิง อ.เมืองจ.ชุมพร สอบสวนหลังก่อเหตุ ยิงยกครัว 3 ศพ อ้างทวงเงิน 13 ล้านบาท 5 ปีไม่ได้คืน เจ้าตัวรับฆ่าแม่กับยายตายแล้ว ยังไปไล่ยิงเด็กในบ้านด้วย หนูน้อยวัย 13 ถูกยิงก่อน ขณะที่พี่สาววัย 15 และน้องชายคนเล็กวัย 12 วิ่งหนีทัน"/>
  </head>
  <body>
    <article>
      <h1>อดีตกำนันยิงดับ3ศพเด็กก็ไม่เว้น โมโห5ปีไม่คืนหนี้13ล.</h1>
      <address>
        <time datetime="2019-11-09T06:41:00+00:00">09 Nov 2019, 06:41</time>
      </address>
      <figure>
        <img src="https://www.dailynews.co.th/admin/upload/20191109/news_UWyGcGZaPK134750_533.jpg?v=20191110076"/>
      </figure>
      <p>
        <b>ตำรวจคุมตัว อดีตกำนัน ต.ขุนกระทิง อ.เมืองจ.ชุมพร สอบสวนหลังก่อเหตุ ยิงยกครัว 3 ศพ อ้างทวงเงิน 13 ล้านบาท 5 ปีไม่ได้คืน เจ้าตัวรับฆ่าแม่กับยายตายแล้ว ยังไปไล่ยิงเด็กในบ้านด้วย หนูน้อยวัย 13 ถูกยิงก่อน ขณะที่พี่สาววัย 15 และน้องชายคนเล็กวัย 12 วิ่งหนีทัน</b>
      </p>
      <p>เมื่อวันที่ 9 พ.ย. พ.ต.อ.ปนินทร โชติ พนักงานสอบสวนเวร สภ.เมือง จ.ชุมพร รับแจ้งมีเหตุยิงกันเสียชีวิตที่พักแห่งหนึ่งใน ต.ขุนกระทิง อ.เมือง จ.ชุมพร จึงรีบไปตรวจสอบพร้อม พ.ต.อ.ภคพล ทวิชศรี รอง ผบก.ภ.จว.ชุมพร กำลังตำรวจฝ่ายสืบสวนทั้งในและนอกเครื่องแบบ หน่วยกู้ภัยมูลนิธิชุมพรการกุศลสงเคราะห์และแพทย์เวร รพ.ชุมพรเขตรอุดมศักดิ์  ที่เกิดเหตุเป็นบ้านชั้นเดียวมีการต่อหลังคาโรงรถด้านหน้า มีรถยนต์ยี่ห้อโตโยต้า วีออส จอดอยู่หน้าบ้าน 1 คัน บนพื้นหน้าบ้านข้างเก้าอี้รับแขก พบศพผู้เสียชีวิต 2 รายประกอบด้วย นางจินดา (สงวนนามสกุล) อายุ 61 ปีเจ้าของบ้าน, นางพรทิพย์ (สงวนนามสกุล) อายุ 38 ปี ส่วนภายในบ้านพบศพ ด.ญ.น้ำ (นามสมมุติ) อายุ 13 ปี ทั้งหมดถูกอาวุธปืนขนาด 9 มม. ยิงเข้าที่ลำตัว นอกจากนั้นยังทราบว่ามีผู้รอดชีวิต 2 คน สามารถหลบหนีระหว่างเกิดเหตุได้ ประกอบด้วย น.ส.เอ (นามสมมุต) อายุ 15 ปี และ ด.ช.บี(นามสมมุติ) อายุ 12 ปี ลูกสาวคนโตและลูกชายคนสุดท้องของ นางพรทิพย์</p>
      <figure>
        <img src="https://www.dailynews.co.th/admin/upload/20191109/news_SopQZbzhco134647_533.jpg?v=20191110076?v=7470"/>
      </figure>
      <p>ส่วนผู้ก่อเหตุทราบชื่อ นายสุนันท์ รามดร อายุ 65 ปี ชาวจ.ชุมพร หรือ "กำนันไข่" อดีตกำนัน ต.ขุนกระทิง อ.เมืองจ.ชุมพร เบื้องต้นให้การรับสารภาพว่า เป็นคนลงมือยิงยกครัวจริงโดยที่บ้านดังกล่าว โดยก่อนเกิดเหตุ "กำนันไข่" ขี่จักรยานยนต์พ่วงข้าง (รถซาเล้ง) เข้ามาจอดหน้าบ้านเพื่อเจรจาปัญหาเกี่ยวกับเงินที่ครอบครัวผู้ตายหยิบยืมกันไปแล้วยังไม่ยอมคืนให้ตั้งแต่ปี 2557 รวมเป็นเงินทั้งหมด 13 ล้านบาท โดยนัดกันว่าจะคืนเงินให้ครบทั้งหมดภายในวันนี้<br/><br/>แต่เมื่อถึงเวลา นางจินดา และนางพรทิพย์ กลับพูดจาบ่ายเบี่ยงที่จะคืนเงินให้ จนสุดท้ายตกลงกันไม่ได้มีปากเสียงกันอย่างรุนแรง "กำนันไข่" จึงชักปืนยิงทั้งสองเสียชีวิต จากนั้นก็เดินเข้าไปในบ้านพบเห็นเด็ก 3 คนกำลังนั่งเล่นกันอยู่ จึงชักปืนยิงใส่ ด.ญ.น้ำ ลูกสาวคนกลางของนางพรทิพย์ร่างปลิวกระเด็นจมกองเลือดเสียชีวิต ขณะที่เด็กอีก 2 คน ตกใจวิ่งหนีเอาตัวรอดไปได้ หลังเกิดเหตุ "กำนันไข่" เดินขึ้นโรงพักไปมอบตัวพร้อมของกลางอาวุธปืนในทันที โดยหลังจากนี้จะได้คุมตัวสอบสวน ดำเนินคดีตามกฎหมายต่อไป.</p>
    </article>
  </body>
</html>