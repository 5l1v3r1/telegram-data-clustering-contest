<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740745"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T03:27:00+00:00"/>
    <meta property="og:title" content="'แม่นปืนไทย'เจ๋งคว้าทองเอเชีย พร้อม3โควต้าลุยโอลิมปิก"/>
    <meta property="og:description" content="นักแม่นปืนไทย โชว์ผลงานสุดเจ๋ง ผงาดคว้าทองเอเชีย พร้อมคว้า 3 โควต้าลุยโอลิมปิก 'โตเกียวเกมส์'"/>
  </head>
  <body>
    <article>
      <h1>'แม่นปืนไทย'เจ๋งคว้าทองเอเชีย พร้อม3โควต้าลุยโอลิมปิก</h1>
      <address>
        <time datetime="2019-11-09T03:27:00+00:00">09 Nov 2019, 03:27</time>
      </address>
      <p>
        <b>นักแม่นปืนไทย โชว์ผลงานสุดเจ๋ง ผงาดคว้าทองเอเชีย พร้อมคว้า 3 โควต้าลุยโอลิมปิก "โตเกียวเกมส์"</b>
      </p>
      <p>ตามที่ พล.ต.อ.จักรทิพย์ ชัยจินดา ผู้บัญชาการตำรวจแห่งชาติ ในฐานะของ ประธานคณะทำงานคัดเลือกและพิจารณาจัดอันดับนักกีฬายิงปืน เพื่อเข้าร่วมโครงการตามแผนงาน การเตรียมนักกีฬาในการแข่งขันกีฬาซีเกมส์ ครั้งที่ 30 ที่ประเทศฟิลิปปินส์ และกีฬาโอลิมปิกเกมส์ โรดทูโตเกียว และ โรดทู ปารีส ได้จัดทัพนักกีฬายิงปืนทีมชาติไทย โดยมี พล.ต.ท.มนตรี ยิ้มแย้ม ผู้บัญชาการตำรวจภูธรภาค 2 เป็นผู้จัดการทีมพร้อมนักกีฬายิงปืนทีมชาติไทยและเจ้าหน้าที่ทีมกีฬายิงปืนทีมชาติไทย เดินทางไปแข่งขันยิงปืนในรายการ "เอเชี่ยน ชู้ตติ้ง แชมเปี้ยนชิพ ครั้งที่ 14" ที่กรุงโดฮา ประเทศกาตาร์ ในระหว่างวันที่ 1-14 พ.ย. เพื่อชิงโควต้าเข้าร่วมการแข่งขันโอลิมปิกเกมส์ที่ประเทศญี่ปุ่น ในปี 2020<br/><br/>ผลการแข่งขันเมื่อวันที่ 8 พ.ย.ที่ผ่านมาปรากฏว่า ทีมปืนสั้นหญิงไทย โชว์ฟอร์มลั่นไกได้ยอดเยี่ยม คว้าโควต้าโอลิมปิกได้ 2 ที่นั่งจาก ณภัสวรรณ หย่างไพบูลย์ และ ธันยาพร พฤกษากร โดย ณภัสวรรณ คว้าเหรียญทองประเภทบุคคล และเหรียญทองแดงแดงประเภททีม ร่วมกับ ธันยาพร พฤกษากร และ กัลยกร หิรัญเพิ่ม<br/><br/>ด้านปืนยิงเร็วชาย คว้าโควต้าโอลิมปิกได้อีก 1 ที่ จาก อิสรานุอุดม ภูริหิรัญพัชร์ ส่วนปืนยาวอัดลมชาย รุ่นยูธโอลิมปิกได้ 1 เหรียญทองแดงประเภททีม จาก ณภัทร เพ็งสอน, เตวิช ตู้ทวีทรัพย์ และ ณัฐวุฒิ ทองขาว, ปืนสั้นอัดลมชาย รุ่นยูธโอลิมปิก ได้ 1 เหรียญเงินประเภททีม จาก อชิตพล คล้ายทรัพย์, ชวกร ตรีนิภากร, เกียรติกุล สุดเขตต์<br/><br/>พล.ต.อ.จักรทิพย์ กล่าวว่า รู้สึกภูมิใจที่สามารถทำให้ทีมยิงปืนทีมชาติไทย ประสบความสำเร็จและเข้าร่วมการแข่งขันในกีฬาโอลิมปิกได้อย่างสง่างาม หวังว่านักกีฬาไทยจะนำชื่อเสียงมาสู่ประเทศไทย และจะยังคงมุ่งมั่นทำงาน ส่งเสริมพัฒนากีฬายิงปืนให้เป็นที่รู้จักอย่างกว้างขวาง และสร้างนักกีฬายิงปืนรุ่นใหมเพื่อเป็นกำลังหลักของประเทศชาติต่อไป.</p>
      <figure>
        <img src="https://www.dailynews.co.th/admin/upload/20191109/news_fiPhxnhEnV104139_533.jpg?v=201911091511?v=7136"/>
      </figure>
      <figure>
        <img src="https://www.dailynews.co.th/admin/upload/20191109/news_vJcuCZGvKD104138_533.jpg?v=201911091511?v=3395"/>
      </figure>
      <figure>
        <img src="https://www.dailynews.co.th/admin/upload/20191109/news_sDDIVZyDSg104140_533.jpg?v=201911091511?v=3096"/>
      </figure>
      <figure>
        <img src="https://www.dailynews.co.th/admin/upload/20191109/news_NAarQserkz104139_533.jpg?v=201911091511?v=2936"/>
      </figure>
    </article>
  </body>
</html>