<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/international/683202/o-bloumpergk-evale-tis-vaseis-tis-pithanis-ypopsifiotitas-tou-gia"/>
    <meta property="og:site_name" content="enikos.gr"/>
    <meta property="article:published_time" content="2019-11-09T03:42:00+00:00"/>
    <meta property="og:title" content="Ο Μπλούμπεργκ έβαλε τις βάσεις της πιθανής υποψηφιότητάς του για τον Λευκό Οίκο"/>
    <meta property="og:description" content="Ο πρώην δήμαρχος της Νέας Υόρκης και μεγιστάνας των μέσων ενημέρωσης Μάικλ Μπλούμπεργκ κατέθεσε χθες Παρασκευή στην Αλαμπάμα τα απαραίτητα έγγραφα..."/>
  </head>
  <body>
    <article>
      <h1>Ο Μπλούμπεργκ έβαλε τις βάσεις της πιθανής υποψηφιότητάς του για τον Λευκό Οίκο</h1>
      <address>
        <time datetime="2019-11-09T03:42:00+00:00">09 Nov 2019, 03:42</time>
      </address>
      <p>Ο πρώην δήμαρχος της Νέας Υόρκης και μεγιστάνας των μέσων ενημέρωσης Μάικλ Μπλούμπεργκ κατέθεσε χθες Παρασκευή στην Αλαμπάμα τα απαραίτητα έγγραφα για να συμμετάσχει στην εσωκομματική ψηφοφορία των Δημοκρατικών για την ανάδειξη του υποψήφιου του κόμματος στις προεδρικές εκλογές του 2020, σύμφωνα <a href="http://www.enikos.gr/international/681757/aposyrthike-apo-tin-diekdikisi-tou-chrismatos-ton-dimokratikon-gi">με τον ιστότοπο των Δημοκρατικών</a> σε αυτή την Πολιτεία, μια από τις πρώτες όπου ο κατάλογος των υποψηφιοτήτων οριστικοποιείται τόσο νωρίς ενόψει της διαδικασίας που απέχει ακόμα μήνες (θα διεξαχθεί την 3η Μαρτίου).</p>
      <p>Μολονότι ο 77χρονος δισεκατομμυριούχος δεν έχει ανακοινώσει ακόμα επίσημα ότι θα ριχτεί στην κούρσα, κατέστησε σαφές ότι το σκέφτεται σοβαρά, κι η υποβολή της υποψηφιότητάς του στην Αλαμπάμα του επιτρέπει να διατηρήσει ανοικτές τις επιλογές του ενόψει των εκλογών της επόμενης χρονιάς.</p>
      <p>Ο ιδρυτής του πρακτορείου οικονομικών ειδήσεων που φέρει το όνομά του μάλλον θα κάνει πιο δύσκολη την κούρσα για αυτόν που θεωρείται μέχρι τώρα ο επικρατέστερος νικητής, τον πρώην αντιπρόεδρο των ΗΠΑ Τζο Μπάιντεν, που μοιάζει να χάνει την ορμή του τρεις μήνες πριν αρχίσει ο μαραθώνιος των εσωκομματικών ψηφοφοριών.</p>
      <p><a href="http://www.enikos.gr/international/681934/ypothesi-bainten-epithesi-trab-ston-martyra-katigorias-alexanter-">Ο Μπάιντεν, </a>σχολιάζοντας την πιθανή συμμετοχή του Μπλούμπεργκ — που κατατάσσεται, όπως ακριβώς και το πρώην δεξί χέρι του Μπαράκ Ομπάμα, στην κεντρώα πτέρυγα των Δημοκρατικών — προτίμησε να επιδείξει την αυτοπεποίθησή του, χαρακτηρίζοντας «καλοδεχούμενο» αντίπαλο τον όγδοο πλουσιότερο άνθρωπο στις ΗΠΑ και διαβεβαιώνοντας πως δεν έχει «κανένα πρόβλημα» με την είσοδό του στην κούρσα. Θύμισε πως προηγείται στις δημοσκοπήσεις σε Πολιτείες-κλειδιά τόσο έναντι των άλλων διεκδικητών του χρίσματος των Δημοκρατικών, όσο και του Ρεπουμπλικάνου προέδρου Ντόναλντ Τραμπ.</p>
      <p>Επίσης πάνω από τα εβδομήντα, επίσης δισεκατομμυριούχος, ο ένοικος του Λευκού Οίκου αντιμετώπισε με περιφρόνηση την πιθανή υποψηφιότητα του Μπλούμπεργκ. «Ο μικρός Μάικλ θα αποτύχει», ανέφερε ο Τραμπ, προφανώς ειρωνευόμενος το ύψος του πρώην δημάρχου της Νέας Υόρκης (κάπου 1,70 μ.), πριν προσθέσει πως «τον ξέρει» και δεν είναι παρά «ένα τίποτα», αλλά ίσως να «βλάψει» τον Μπάιντεν.</p>
      <p>Η προσωπική περιουσία του Μπλούμπεργκ εκτιμάται ότι ξεπερνά τα 53 δισεκατομμύρια δολάρια, ενώ αυτή του Τραμπ πιστεύεται ότι είναι περίπου 3 δισεκ. δολάρια.</p>
      <p>Αν πράγματι ο Μπλούμπεργκ μπει στην κούρσα, θα πρόκειται για στροφή εκατόν ογδόντα μοιρών: νωρίτερα φέτος διαβεβαίωνε πως δεν θα το κάνει. Θα γίνει εξάλλου ο δεύτερος γηραιότερος υποψήφιος, μετά τον Μπέρνι Σάντερς (78), ο οποίος πρόσφατα αντιμετώπισε πρόβλημα υγείας.</p>
      <p>Σχεδόν όλη του τη ζωή Ρεπουμπλικάνος — με το GOP έθεσε υποψηφιότητα κι εξελέγη δήμαρχος της Νέας Υόρκης το 2001 — ο μεγιστάνας δήλωνε για ένα διάστημα ανεξάρτητος πριν ενταχθεί στους Δημοκρατικούς.</p>
      <p>Πηγή: ΑΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/international/682993/sto-dikastirio-o-fotis-ntoulos-gia-tin-exafanisi-tis-syzygou-tou-%0A%20%20%20%20%0A"/>
        <a href="http://www.enikos.gr/international/682870/erntogan-oi-ipa-den-tiroun-osa-symfonisame-gia-ti-syria%0A%20%20%20%20%0A"/>
        <a href="http://www.enikos.gr/international/682648/kalese-tin-astynomia-kai-tous-eipe-oti-epnixe-tin-kori-tis-sti-ba%0A%20%20%20%20%0A"/>
        <a href="http://www.enikos.gr/international/682789/pagonei-to-nomoschedio-ton-ipa-gia-tis-kyroseis-kata-tis-tourkias%0A%20%20%20%20%0A"/>
        <a href="http://www.enikos.gr/international/682778/treis-saoudaraves-proin-ypalliloi-tou-twitter-katigorountai-gia-k%0A%20%20%20%20%0A"/>
        <a href="http://www.enikos.gr/international/682562/kinimatografiki-apodrasi-anoixan-trypa-55-ekatoston-stin-toualeta%0A%20%20%20%20%0A"/>
        <a href="http://www.enikos.gr/international/682548/rosos-presveftis-oi-ipa-na-stamatisoun-tin-epivoli-kyroseon-sto-i%0A%20%20%20%20%0A"/>
        <a href="http://www.enikos.gr/international/682532/gerousiastis-menentez-i-tourkia-ypo-ton-proedro-erntogan-den-bore%0A%20%20%20%20%0A"/>
        <a href="http://www.enikos.gr/international/682419/agrios-kavgas-gia-ena-santouits-ton-machairose-thanasima-eno-peri%0A%20%20%20%20%0A"/>
      </related>
    </article>
  </body>
</html>