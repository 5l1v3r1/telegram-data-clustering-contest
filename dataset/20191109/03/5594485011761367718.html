<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/gugl-otbelyaza-30-godini-ot-padaneto-na-berlinskata-stena_news708261.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T03:39:00+00:00"/>
    <meta property="og:title" content="&quot;Гугъл&quot; отбеляза 30 години от падането на Берлинската стена"/>
    <meta property="og:description" content="Във вечерта на 9-ти ноември 1989 година отпада забраната за преминаване на границата между Източен и Западен Берлин"/>
  </head>
  <body>
    <article>
      <h1>"Гугъл" отбеляза 30 години от падането на Берлинската стена</h1>
      <h2>Във вечерта на 9-ти ноември 1989 година отпада забраната за преминаване на границата между Източен и Западен Берлин</h2>
      <address>
        <time datetime="2019-11-09T03:39:00+00:00">09 Nov 2019, 03:39</time>
      </address>
      <p>https://blitz.bg/svyat/gugl-otbelyaza-30-godini-ot-padaneto-na-berlinskata-stena_news708261.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573263510-poshchenska-banka-sreshcha-biznesa.jpg"/>
      </figure>
      <p>
        <b>"Гугъл" отбеляза с дудъл 30 години от падането на Берлинската стена. Това е епохално събитие за Европа.</b>
      </p>
      <p>Във вечерта на 9-ти ноември 1989 година отпада забраната за преминаване на границата между Източен и Западен Берлин.</p>
      <p>"Добър ден, уважаеми зрители! От тази сутрин граждани на Германската демократична република могат да пътуват до Федералната република през Чехословакия. За напускането на ГДР те вече не се нуждаят от изходна виза, а единствено от документ за самоличност".</p>
      <p>Това обявява на днешния ден преди 30 години в новинарската си емисия германската обществена телевизия Цет Де Еф.</p>
      <p>Всичко започва на 12-ти август 1961 година. На Бранденбургската врата има проверки, но минаването все още е възможно. Около два часа през нощта полицаи запречват всички входове и изходи към Западен Берлин и така започват 28 години разделение и преследване.</p>
      <p>"Чекпойнт Чарли" е бил един от граничните пунктове от Източен към Западен Берлин. Към днешна дата за много е една от най-популярните туристически атракции. За други - лична история от Западен Берлин.</p>
      <p>Все пак едно съмнение за изборни манипулации отприщва протестната вълна в бившата ГДР, преляла в масови демонстрации и в кулминацията - падането на Берлинската стена на 9 ноември 1989 г., припомня БНР.</p>
      <p>Че изборите в бившата ГДР се манипулират, не е било тайна за никого. След затварянето на изборните секции на местния вот на 7 май 1989 г. стотици граждани на Лайпциг се обявяват за доброволци в броенето на бюлетините, което по закон им е разрешено, но до този ден никой не се е осмелявал да направи.</p>
      <p>От тогава на всяко седмо число от месеца започват да се провеждат протестни демонстрации в Лайпциг, Дрезден и Източен Берлин с искане за свободни избори, свобода на словото и свободно пътуване зад границите на ГДР.</p>
      <p>През октомври на пл. "Александерплац" в разделения град се събират над 70 хиляди души в най-големия спонтанен протест в историята на Източна Германия. Месец по-късно пада Берлинската стена.</p>
      <p>"Александерплац" е едно от местата, където днес започва "седмица на спомените" до края на седмицата ще се състоят различни събития, с които Германия ще отбележи 30-та годишнина от падането на стената.</p>
      <p>"Преборихме се с диктатурата. Свободата, в която живеем днес, беше извоювана преди 30 години на улицата. Точно това искаме да припомним на хората, но и да се запитаме, дали днес всичко е наред", казва Мориц ван Дюлмен от организационния комитет на честванията на мирната революция в Берлин.</p>
      <p>30 години след промените германците не оценяват еднозначно прехода. 56 процента от западногерманците смятат, че преходът е бил справедлив. На същото мнение са едва 40 процента от хората в източната част.</p>
    </article>
  </body>
</html>