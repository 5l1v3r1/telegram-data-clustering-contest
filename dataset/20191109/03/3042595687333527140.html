<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/livstidsfange-vaknet-fra-doden--krever-loslatelse/71800364"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T03:04:48+00:00"/>
    <meta property="og:title" content="Livstidsfange «våknet» fra døden -krever løslatelse"/>
    <meta property="og:description" content="Drapsdømte Benjamin Schreiber (66) hevder han var død en kort periode før han ble gjenopplivet. Han mener derfor han har oppfylt livsstidsdommen og bør løslates"/>
  </head>
  <body>
    <article>
      <h1>Livstidsfange «våknet» fra døden -krever løslatelse</h1>
      <h2>Drapsdømte Benjamin Schreiber (66) hevder han var død en kort periode før han ble gjenopplivet. Han mener derfor han har oppfylt livsstidsdommen og bør løslates</h2>
      <address><time datetime="2019-11-09T03:04:48+00:00">09 Nov 2019, 03:04</time> by <a rel="author">Vegard Kristiansen Kvaale</a></address>
      <p>NEW YORK (Dagbladet): Benjamin Schreiber ble i 1997 dømt til livstid i fengsel uten mulighet for prøveløslatelse for å ha drept en mann. Denne uka ble kravet hans om likevel å bli løslatt avvist av en ankedomstol i Iowa, melder <a href="https://www.nytimes.com/2019/11/08/us/prisoner-dies-life-sentence.html?fbclid=IwAR10R65L3fAte-BFkhrh5iz7uyv1phCvJzDITPQqGN3haYw3cfvmpeZBE6M">New York Times</a>.</p>
      <p>Retten i Iowa måtte vurdere hva det betyr å fullføre en livstidsdom. Schreiber mener nemlig at at han var død i noen minutter i 2015 før han ble gjenopplivet. Dermed mente han at han allerede hadde fullført en livstidsdom og burde få slippe ut.</p>
      <p>
        <b>- Enten lever Schreiber fortsatt, og må i så fall forbli i fengsel, eller så er han faktisk død, skriver dommer Amanda Potterfield, ifølge avisa.</b>
      </p>
      <p>Dermed avviste dommerne kravet Schreiber rettet til en lavere rettsinstans om å bli løslatt.</p>
      <h3>Septisk forgiftning</h3>
      <p>I rettdokumentene går det fram at den drapsdømte 66-åringen i mars 2015 utviklet nyrestein som så førte til en septisk forgiftning. Han skal ha blitt funnet bevisstløs på cella og brakt til et lokalt sykehus. Der ble han gjenopplevet fem ganger, skriver <a href="https://edition.cnn.com/2019/11/08/us/iowa-inmate-life-sentence-died-trnd/index.html">CNN</a>.</p>
      <p>Schreiber hevder at han var midlertidig død under oppholdet på sykehuset, og at han derfor har oppfylt livstidsdommen.</p>
      <p>
        <b>- En livstidsdømt må tilbringe resten av sitt naturlige liv i fengsel uavhengig av hvor lang denne perioden ender med å bli, eller hva som skjer før den dømtes liv tar slutt, heter det i beslutningen fra ankedomstolen.</b>
      </p>
      <p>Schreiber hevder også at han ble gjenopplivet på sykehuset til tross for at han hadde gitt tydelig beskjed om at han ikke ønsket dette.</p>
      <h3>Lik sak</h3>
      <p>Jusprofessor Glenn Cohen ved Harvard Law School mener argumentet fra Schreiber var smart, men aldri ville bli godtatt av en domstol.</p>
      <p>- Schreiber blir fortsatt vurdert som levende i situasjoner som for eksempel organdonasjon og å motta arv. Det gjør det vanskelig å tenke at han er død og ikke kan sone en livstidsdom, sier Cohen til New York Times.</p>
      <p>
        <b>I 1988 kom Jerry Rosenberg med et liknende krav om å bli løslatt. Han var dømt for å ha drept to politimenn i New York i 1962. I kravet om løslatelse argumentert Rosenberg for at hjertet hans hadde stoppet under en operasjon. Heller ikke han fikk medhold i domstolen i New York.</b>
      </p>
    </article>
  </body>
</html>