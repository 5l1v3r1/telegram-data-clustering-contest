<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/uttar-pradesh/story-ayodhya-verdict-action-will-be-taken-against-the-whatsapp-group-admin-for-posting-provocative-content-2839770.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T03:53:20+00:00"/>
    <meta property="og:title" content="व्हाट्सएप पर भड़काऊ पोस्ट डाली तो ग्रुप एडमिन पर होगी कार्रवाई "/>
    <meta property="og:description" content="Ayodhya Ram Mandir-Babri Masjid verdict: राम जन्मभूमि मसले में सर्वोच्च अदालत के ऐतिहासिक फैसले से पहले देशभर में अलर्ट घोषित किया गया है। यूपी में स्कूल-कॉलेज बंद कर दिए गए हैं और धारा-144 लागू कर..."/>
  </head>
  <body>
    <article>
      <h1>व्हाट्सएप पर भड़काऊ पोस्ट डाली तो ग्रुप एडमिन पर होगी कार्रवाई </h1>
      <address><time datetime="2019-11-09T03:53:20+00:00">09 Nov 2019, 03:53</time> by <a rel="author">प्रमुख संवाददाता,लखनऊ</a></address>
      <p><b>Ayodhya Ram Mandir-Babri Masjid verdict: </b>राम जन्मभूमि मसले में सर्वोच्च अदालत के ऐतिहासिक फैसले से पहले देशभर में अलर्ट घोषित किया गया है। यूपी में स्कूल-कॉलेज बंद कर दिए गए हैं और धारा-144 लागू कर दी गई है। प्रदेश के एडीजी कानून-व्यवस्था पीवी रामाशास्त्री ने जोन, रेंज व जिलों के सोशल मीडिया सेल को हर समय अलर्ट रहने की हिदायत दी है। उन्होंने कहा है कि सोशल मीडिया के माध्यम से सामाजिक सद्भाव भंग करने वाले तत्वों के विरुद्ध प्रभावी कार्रवाई की जाए। उन्होंने ग्रुप एडमिन के खिलाफ भी कार्रवाई करने के निर्देश दिए हैं।</p>
      <p>वह शुक्रवार को आईजी कानून-व्यवस्था प्रवीण कुमार के साथ यूपी 112 मुख्यालय से जोन, रेंज व जिलों के सोशल मीडिया सेल में नियुक्त अधिकारियों के साथ वीडियो कांफ्रेंसिंग कर रहे थे।</p>
      <p>
        <a href="https://www.livehindustan.com/national/story-ram-janmbhoomi-babri-masjid-dispute-ayodhya-verdict-supreme-court-verdict-may-be-based-on-arguement-2839771.html">
          <b>Ayodhya Verdict: अयोध्या मामले में ये दलीलें बन सकती हैं सुप्रीम कोर्ट के फैसले का आधार</b>
        </a>
      </p>
      <p>
        <a href="https://www.livehindustan.com/ayodhya-ram-mandir-babri-masjid-case-verdict-2019/">
          <b>अयोध्या फैसले पर सुप्रीम कोर्ट से जुड़ा हर लाइव अपडेट यहां देखें</b>
        </a>
      </p>
      <p>उन्होंने कहा कि सोशल मीडिया के विभिन्न माध्यमों पर आपत्तिजनक पोस्ट करने वाले व्यक्तियों के विरुद्ध मुकदमा दर्ज कर उनके सोशल मीडिया एकाउंट को तत्काल ब्लॉक किया जाए। इसके साथ ही उन्होंने सोशल मीडिया पर किए गए आपत्तिजनक पोस्ट को सुरक्षित रखने की प्रक्रिया की भी जानकारी दी ताकि पोस्ट डिलीट होने पर भी साक्ष्य उपलब्ध रहे।</p>
      <p><b>क्या हैं निर्देश</b><br/>सोशल मीडिया सेल को अलर्ट रहने की हिदायत<br/>सभी जोन, रेंज और जिलों के अफसरों को भेजे गए निर्देश</p>
      <p><b>गुप्त सूचनाएं देने को जारी किया व्हाट्सएप नंबर</b><br/>आईजी कानून-व्यवस्था प्रवीण कुमार ने बताया कि सोशल मीडिया के विभिन्न प्लेटफार्म जैसे फेसबुक, टि्वटर और व्हाट्सएप आदि के माध्यम से भड़काऊ या आपत्तिजनक पोस्टों के विषय में पुलिस विभाग को सूचित करने के लिए एक नया प्लेटफॉर्म भी उपलब्ध कराया जा रहा है। इसके लिए डीजीपी मुख्यालय स्तर से व्हाट्सएप नंबर 8874327341 उपलब्ध कराया जा रहा है। जनता का कोई भी इस नंबर पर टेक्स्ट मैसेज, वाइसक्लीप व स्क्रीन शॉट आदि के माध्यम से व्हाट्सएप कर सकता है। इसकी जानकारी देने वाले की पहचान गोपनीय रखी जाएगी।</p>
    </article>
  </body>
</html>