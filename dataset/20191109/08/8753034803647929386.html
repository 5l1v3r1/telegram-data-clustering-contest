<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/lokalt/i/pLxEoW/jente-slaatt-ned-da-hun-proevde-aa-stoppe-slaasskamp-inne-paa-bydelshuset"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T08:46:20+00:00"/>
    <meta property="og:title" content="Jente slått ned da hun prøvde å stoppe slåsskamp inne på bydelshuset"/>
    <meta property="og:description" content="Fredag kveld oppsto det et slagsmål mellom flere tenåringsjenter inne på Ganddal bydelshus. Jentene var på et arrangement i regi av Ganddal fritidssenter."/>
  </head>
  <body>
    <article>
      <h1>Jente slått ned da hun prøvde å stoppe slåsskamp inne på bydelshuset</h1>
      <h2>Fredag kveld oppsto det et slagsmål mellom flere tenåringsjenter inne på Ganddal bydelshus. Jentene var på et arrangement i regi av Ganddal fritidssenter.</h2>
      <address><time datetime="2019-11-09T08:46:20+00:00">09 Nov 2019, 08:46</time> by <a rel="author">Camilla Bjørheim</a></address>
      <p>– Dette skjedde på en kommunal fritidsklubb. Vi fikk en telefon fra de ansvarlige ved klubben. Slagsmålet skal ha skjedd i 23.30 tiden, sier etterforskningsleder i politiet, Arne Sindre Gilje til Aftenbladet.</p>
      <p>
        <a href="https://www.aftenbladet.no/innenriks/i/dOa06z/tenaaringsjente-skadet-etter-aa-ha-blitt-overfalt-av-jentegjeng-paa-ganddal">Han forteller at flere jenter er involvert i hendelsen, disse skal gå i 8. og 9. klasse – og er altså i 13-14-årsalderen.</a>
      </p>
      <p>– Det har vært mange jenter mot noen få. Foreløpig har vi snakket med én fornærmet, men det kan være flere. Jenta vi har snakket med har fått en hjernerystelse. Det kan også være snakk om bruddskader, sier Gilje.</p>
      <p>Han vil foreløpig ikke si noe om foranledningen til slåsskampen på fritidssenteret.</p>
      <p>– Det har vært mange ungdommer til stede på klubben fredag, men slåsskampen oppsto mot slutten av arrangementet.</p>
      <p>Ei jente forsøkte å gå mellom for å avverge slåsskampen. Da skal hun ha blitt slått ned og påført flere slag i hodet og på kroppen mens hun lå på gulvet, skriver<a href="https://www.aftenposten.no/norge/i/y3Jpar/tenaaringsjenter-barket-sammen-paa-ungdomsfest"> Aftenposten</a>.</p>
      <p>Det var faren til en av jentene som ringte politiet. Jenta ble straks kjørt til sykehuset.</p>
      <p>Ingenting tyder på at de involverte var ruspåvirket, det var heller ikke våpen involvert i slåsskampen. Politiet vil ikke oppgi hvor mange jenter som var involvert i episoden.</p>
      <p>Foreldrene til jentene ble varslet fredag kveld, og jentene ble hentet. Politiet opplyser at barnevernet kommer til å bli koblet på.</p>
      <p>– Vi har flere vitner til hendelsen, og følger dette opp, sier Gilje.</p>
      <p>Alderen til de involverte, måten det skjedde på og skadene den fornærmede ungdommen har fått, gjør at politiet ser alvorlig på saken.</p>
      <p>Aftenbladet har vært i kontakt med de ansvarlige på fritidsklubben, som ikke vil uttale seg om saken. På hjemmesidene til Ganddal fritidssenter heter det at arrangementet fredag kveld, fredagsdisco, skulle holdes fra 19 til 23, for ungdom i alderen 8. til 10. trinn.</p>
      <p>
        <b>Også i september rykket politiet ut til Ganddal fritidssenter:</b>
      </p>
      <aside>
        <a href="https://www.aftenbladet.no/article/sa-2GK5kR.html">Neonparty kom ut av kontroll da 200 for mange unge dukket opp</a>
      </aside>
      <p>Operasjonsleder Jøran Solheim i Sørvest politidistrikt har uttalt følgende til NTB:</p>
      <p>– Vi er kjent med at det er en viss temperatur på Facebook etter det som skjedde, og vi følger med, sier operasjonslederen. Han ber personer som har informasjon eller video fra hendelsen om å ta kontakt med politiet.</p>
      <aside>
        <a href="https://www.aftenbladet.no/article/sa-dOa06z.html">Tenåringsjente skadet etter å ha blitt overfalt av jentegjeng på Ganddal</a>
      </aside>
    </article>
  </body>
</html>