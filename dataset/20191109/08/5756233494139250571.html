<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620546/%D8%A2%D8%B0%D8%B1%D8%A8%D8%A7%DB%8C%D8%AC%D8%A7%D9%86%E2%80%8C-%D8%B4%D8%B1%D9%82%DB%8C-%DB%B1%DB%B5%DB%B3-%D8%A8%D8%A7%D8%B1-%D9%84%D8%B1%D8%B2%DB%8C%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T08:56:00+00:00"/>
    <meta property="og:title" content="آذربایجان‌ شرقی ۱۵۳ بار لرزید"/>
    <meta property="og:description" content="مسوول مرکز لرزه‌نگاری دانشگاه تبریز اعلام کرد: از ساعت ۲ و ۱۷ دقیقه بامداد روز جمعه که نخستین زمین لرزه به قدرت ۵.۹ ریشتر در شهر «ترک» شهرستان میانه روی داد، تاکنون ۱۵۳ زمین‌لرزه در استان ثبت شده است."/>
  </head>
  <body>
    <article>
      <h1>آذربایجان‌ شرقی ۱۵۳ بار لرزید</h1>
      <address>
        <time datetime="2019-11-09T08:56:00+00:00">09 Nov 2019, 08:56</time>
      </address>
      <p>
        <i>مسوول مرکز لرزه‌نگاری دانشگاه تبریز اعلام کرد: از ساعت ۲ و ۱۷ دقیقه بامداد روز جمعه که نخستین زمین لرزه به قدرت ۵.۹ ریشتر در شهر «ترک» شهرستان میانه روی داد، تاکنون ۱۵۳ زمین‌لرزه در استان ثبت شده است.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>علی مجردی جمعه شب در یک گفت وگوی تلویزیونی افزود: تا ساعت هفت روز جمعه ۱۴ زمین لرزه کمتر از ۲ ریشتر، ۱۰۱ مورد زمین لرزه با بزرگی دو تا سه ریشتر و ۳۴ مورد زلزله با بزرگی سه و چهار ریشتر ثبت شده است.</p>
      <p>وی اضافه کرد: روز جمعه همچنین ۳۴ مورد زمین لرزه با بزرگی چهار تا پنج ریشتر در آذربایجان شرقی به ثبت رسیده است که با احتساب زمین لرزه اصلی آمار زمین لرزه‌ها به ۱۵۳ مورد می رسد.</p>
      <figure>
        <img src="https://aftabnews.ir/files/fa/news/1398/8/18/356863_419.jpg"/>
      </figure>
      <p>مجردی با ارایه توضیحاتی در خصوص پس لرزه ۴.۸ ریشتری گفت: تضمینی برای نوسان زمین لرزه نداریم و پس از این ممکن است شاهد پس لرزه‌های بزرگ‌تری باشیم یا پس لرزه‌ها کاهش پیدا کند.</p>
      <p>وی در واکنش به صحت انتشار برخی مطالب در خصوص تخلیه انرژی گسل‌ها در فضای مجازی بیان کرد: مطالب منتشر شده در فضای مجازی پایه علمی نداشته و قابل استناد نیستند.</p>
      <p>وی یادآوری کرد: در مورد زلزله یا پس لرزه هیچ ادله‌ای نداریم و هیچ دلیل علمی برای تکرار یا قطع آن نیز وجود ندارد، اما به طور قطع با فعال شدن گسل یک منطقه، تا مدتی پس لرزه‌هایی را داریم که با شیب ملایم کاهش پیدا می‌کنند.</p>
      <p>مسوول مرکز لرزه‌نگاری دانشگاه تبریز با اشاره به اقدامات مرکز لرزه نگاری تبریز پس از وقوع زلزله ۵.۹ ریشتری میانه بیان کرد: تیم ما از همان ساعات اولیه وقوع زمین لرزه، در این مرکز حضور پیدا کرده و رصد و پردازش پس لرزه‌های زلزله انجام شد.</p>
      <p>وی، مدیریت بحران در این حادثه را نسبت به سال‌های گذشته بسیار خوب ارزیابی کرد و متذکر شد: مردم ما درایت و فهم بالایی از زلزله دارند، اما این کافی نیست.</p>
      <p>وی خاطرنشان کرد: مردم بیشتر دقت داشته باشند و خونسردی، آرامش و اضطراب خود را در لحظه وقوع زلزله حفظ کنند. انتظار می‌رود مردم همکاری بیشتری داشته باشند.</p>
      <p>زلزله‌ای به بزرگی ۵.۹ دهم در مقیاس امواج درونی زمین (ریشتر) ساعت ۲ و ۱۷ دقیقه و ۳ ثانیه بامداد روز جمعه حوالی شهر ترک در استان آذربایجان شرقی را لرزاند. در این زلزله ۵ نفر جان خود را از دست دادند.</p>
      <p>تَرْک یکی از شهرهای استان آذربایجان شرقی در شمال غرب ایران است.</p>
      <p>این شهر مرکز دهستان کندوان و بخش کندوان شهرستان میانه می‌باشد.</p>
    </article>
  </body>
</html>