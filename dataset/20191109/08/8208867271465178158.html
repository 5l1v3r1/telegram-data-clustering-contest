<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.repubblica.it/economia/2019/11/09/news/accordo_tra_mediaset_e_i_giornalisti_trasferiti_a_milano_aiuti_economici_piu_ampi-240667012/"/>
    <meta property="og:site_name" content="Repubblica.it"/>
    <meta property="article:published_time" content="2019-11-09T08:31:00+00:00"/>
    <meta property="og:title" content="Accordo tra Mediaset e i giornalisti trasferiti a Milano. Aiuti economici più ampi"/>
    <meta property="og:description" content="Ai cronisti tre mensilità di stipendio e un contributo di 700 euro per l'affitto della casa (per massimo un anno). Fino a 18 mensilità per chi decidesse di interrompere il rapporto di lavoro"/>
  </head>
  <body>
    <article>
      <h1>Accordo tra Mediaset e i giornalisti trasferiti a Milano. Aiuti economici più ampi</h1>
      <h2>Ai cronisti tre mensilità di stipendio e un contributo di 700 euro per l'affitto della casa (per massimo un anno). Fino a 18 mensilità per chi decidesse di interrompere il rapporto di lavoro</h2>
      <address><time datetime="2019-11-09T08:31:00+00:00">09 Nov 2019, 08:31</time> by <a rel="author">ALDO FONTANAROSA</a></address>
      <p>ROMA - Dopo quasi quattro mesi di tensione, Mediaset sottoscrive un accordo con i 29 giornalisti dell'agenzia interna NewsMediaset <b><a href="http://antenne.blogautore.repubblica.it/2019/07/25/anche-news-mediaset-trasloca-a-milano/">che vuole trasferire da Roma a Milano</a></b>. I giornalisti riceveranno degli aiuti economici un po' più ampi rispetto a quelli che il Contratto nazionale della categoria prevede all'articolo 22 in caso di trasferimento. Entrano in campo anche degli incentivi, certo non faraonici, per chi volesse lasciare l'azienda perché non vuole trasferirsi.<br/><br/>La vertenza era nata a luglio quando Mediaset ha deciso il trasferimento - dalla Capitale alla Lombardia - di 29 suoi giornalisti che lavorano in una struttura abbastanza centrale per l'informazione del gruppo. NewsMediaset è l'agenzia interna che alimenta - con servizi giornalistici - tutti i telegiornali di Mediaset.<br/><br/>Il 4 ottobre il momento più drammatico della vertenza quando Mediaset ha ordinato il trasferimento a partire da novembre accusando il sindacato interno alla redazione (il Cdr) e i sindacati esterni di non aver voluto un accordo pacifico.<br/><br/>Poi il filo del dialogo è stato riallacciato. Ieri, infine, l'intesa che è stata approvata dai giornalisti toccati dal trasferimento, con un voto a maggioranza in assemblea.<br/><br/>Intanto il trasferimento non è più immediato. I giornalisti potranno scegliere la data del trasferimento in un periodo compreso tra il 13 gennaio 2020 e il 30 giugno 2020.<br/><br/>L'azienda verserà un contributo di 700 euro netti al mese per le spese di affitto a Milano. Il contributo sarà garantito per un anno ai giornalisti che si trasferiscono da gennaio 2020 e per sei mesi, per chi partirà a giugno 2020.<br/>Ogni 15 giorni e per sei mesi, i giornalisti riceveranno un biglietto ferroviario andata e ritorno da Milano a Roma. Riceveranno anche tre mensilità di stipendio (invece della mensilità e mezza che spetterebbe loro in base al Contratto nazionale della categoria). Come previsto dal Contratto sono riconosciuti 4 giorni di permesso retribuito e pagate le spese di trasloco.<br/><br/>I sei giornalisti che beneficiano delle tutele della legge 104 potranno restare a Roma. L'ipotesi è prevista dall'accordo, sulla base di un piano organizzativo che verrà preparato dal direttore della testata NewsMediaset.<br/><br/>Incentivi infine a chi vorrà lasciare l'azienda. Saranno pari a 18 mensilità per chi volesse interrompere il rapporto di lavoro il 31 dicembre 2019. Le mensilità di scivolo andranno a scalare fino a un minimo di 12 per chi decidesse di lasciare Mediaset il 30 giugno 2020.<br/><br/>L'accordo sui trasferimenti è stato firmato dal Cdr, dal sindacato nazionale della categoria (la Fnsi), dall'Associazione Stampa Romana e dall'Associazione Lombarda Giornalisti. Si sono espressi a favore dell'accordo - con voto segreto - venti giornalisti, mentre cinque sono stati i no. Tre le schede bianche, un astenuto.</p>
      <related>
        <h4>Articoli correlati</h4>
        <a href="https://www.repubblica.it/economia/2019/10/17/news/l_appello_dei_giornalisti_francesi_google_non_stia_al_di_sopra_della_legge-238814308/?ref=drac-3"/>
      </related>
    </article>
  </body>
</html>