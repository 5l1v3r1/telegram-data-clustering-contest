<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/omades/Aek/aek-to-dilhmma-toy-ntermpi-gia-kwstenogloy.5636123.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-09T08:25:00+00:00"/>
    <meta property="og:title" content="ΑΕΚ: Το δίλημμα του ντέρμπι για Κωστένογλου"/>
    <meta property="og:description" content="Να συνεχίσει με τον Τσιντώτα που έχει ρυθμό συνεχόμενων αγώνων κι έδειξε να ανταποκρίνεται ή να επαναφέρει τον Μπάρκα μετά από ένα μήνα απουσίας; Οι σκέψεις του Κωστένογλου για το Παναθηναϊκός - ΑΕΚ και τα πλάνα για την ενδεκάδα."/>
  </head>
  <body>
    <article>
      <h1>ΑΕΚ: Το δίλημμα του ντέρμπι για Κωστένογλου</h1>
      <h2>Να συνεχίσει με τον Τσιντώτα που έχει ρυθμό συνεχόμενων αγώνων κι έδειξε να ανταποκρίνεται ή να επαναφέρει τον Μπάρκα μετά από ένα μήνα απουσίας; Οι σκέψεις του Κωστένογλου για το Παναθηναϊκός - ΑΕΚ και τα πλάνα για την ενδεκάδα.</h2>
      <address><time datetime="2019-11-09T08:25:00+00:00">09 Nov 2019, 08:25</time> by <a rel="author">Βαγγέλης Αρναούτογλου</a></address>
      <p>Στο διάστημα κατά το οποίο (8/10 έως αύριο, δηλαδή 12/9) ο Βασίλης Μπάρκας απουσίασε λόγω του σοβαρού τραυματισμού στον αντίχειρά του, ο Παναγιώτης Τσιντώντας αγωνίστηκε σε τρία ματς πρωταθλήματος. Δέχθηκε συνολικά έξι τέρματα, δύο σε κάθε έναν από τους τρεις αγώνες που έδωσε το παρών. Ωστόσο, κοιτώντας κάποιος ένα προς ένα τα γκολ αυτά, δεν θα βρει υπαιτιότητα του δεύτερου τερματοφύλακα της ομάδας.</p>
      <p>Αντιθέτως θα του πιστώσει ότι ήταν αυτός που κράτησε χαμηλά το σκορ στο «Γ. Καραϊσκάκης» απέναντι στον Ολυμπιακό με τις αποκρούσεις του, μια εξαιρετική επέμβαση είχε και απέναντι στον Ατρόμητο, σε προσπάθεια του Βέλλιου, ενώ έπιασε και το πέναλτι του Μανούσου, ασχέτως αν ο τελευταίος ενήργησε πιο γρήγορα από τους αμυντικούς της ομάδας και σκόραρε στην επιστροφή της μπάλας. Γενικώς, η εικόνα που σχηματίστηκε στην <a href="https://www.sport24.gr/football/omades/aek/">ΑΕΚ</a> για την απόδοσή του, ήταν θετική.</p>
      <p>Ενδεχομένως, ανάλογα πως ο καθένας το "ζυγίζει" στο μυαλό του, να αποτελεί απονομή δικαιοσύνης το να αποφασιστεί από τον Νίκο Κωστένογλου η συνέχεια της παρουσίας του Τσιντώτα κάτω από τα κιτρινόμαυρα γκολπόστ, τώρα που ο Βασίλης Μπάρκας είναι απολύτως καλά κι έχει επιστρέψει. Δεν θα είναι μια εύκολη απόφαση για τον προπονητή της ομάδας, όπως επίσης δεν θα μπορεί κάποιος να τη χαρακτηρίσει και άδικη, αν εν τέλει επιλέξει να επαναφέρει το βασικό της ΑΕΚ κάτω από τα δοκάρια.</p>
      <p>Όπως και να το κάνουμε, ο Μπάρκας αναγνωρίζεται ως ο πρώτος τερματοφύλακας της ομάδας και την περίοδο αυτή, είναι επίσης ο νο. 1 στην Εθνική. Αρα κατά μία έννοια, η επιστροφή του στο βασικό σχήμα, θα αποτελούσε καλό μαντάτο και για τον ομοσπονδιακό τεχνικό Τζον Φαν Σιπ, ενόψει του ματς με τους Φινλανδούς.</p>
      <p>Ασφαλώς κι έχει τη σημασία του ο αγωνιστικός ρυθμός, αυτός δηλαδή που ο Τσιντώτας έχει αποκτήσει μετά από τρία συνεχόμενα παιχνίδια, γεγονός το οποίο σε θεωρητική βάση, θα έπρεπε να του δίνει σχετικό προβάδισμα, ακριβώς επειδή μπροστά υπάρχει ένα ντέρμπι και συνήθως σε αυτά, επιλέγονται οι πιο ετοιμοπόλεμοι.</p>
      <p>Δεν είναι αυτό με τον Παναθηναϊκό ένα απλό ματς το οποίο θα βοηθούσε τον Μπάρκα να ξαναμπεί στο νόημα για τη συνέχεια, να πάρει δηλαδή ένα ματς στα γάντια του ώστε να παρουσιαστεί πιο έτοιμος στις επόμενες προκλήσεις. Όλα τα προαναφερθέντα θα απασχολούν τη σκέψη του Κωστένογλου μέχρι και λίγες ώρες πριν από το ντέρμπι, μέχρι να λάβει την πιο δύσκολη απόφαση όσον αφορά στην ενδεκάδα του συγκεκριμένου ματς.</p>
      <h3>ΟΙ ΑΛΛΟΙ 10 ΚΑΙ ΤΟ ΜΙΚΡΟ ΕΝΔΕΧΟΜΕΝΟ ΚΑΠΟΙΑΣ ΕΚΠΛΗΞΗΣ</h3>
      <p>Από τη στιγμή που ο Νίκος Κωστένογλου και ο οργανισμός ΑΕΚ (πάντα σε συνεννόηση με τον τεχνικό διευθυντή Ιλια Ιβιτς, ο οποίος βάσει αυτής της σημαντικής παραμέτρου σχεδιάζει την επόμενη ημέρα) οδηγήθηκαν στην παγίωση του «4-2-3-1», όλα μοιάζουν πολύ εύκολα ενόψει της Κυριακής, εφόσον δεν προκύψουν άλλες αναπάντεχες <a href="https://www.sport24.gr/football/omades/Aek/kwstenogloy-ektos-o-galanopoylos-amfivoloi-lopes-kai-oikonomoy.5635446.html">απώλειες τύπου Γαλανόπουλου, Λόπες</a> ή του Οικονόμου που επίσης φαίνεται ότι θα είναι off.</p>
      <p>Το δίλημμα υφίσταται για τον τερματοφύλακα, ωστόσο για τις άλλες 10 θέσεις της ενδεκάδας, τα πράγματα φαντάζουν πολύ πιο απλουστευμένα, ειδικά στην περίπτωση κατά την οποία ο προπονητής δεν αποφασίσει κάποιες μη αναμενόμενες εκπλήξεις, με το σκεπτικό να αιφνιδιάσει τον αντίπαλο, παρουσιάζοντας κάποιο (ευφυές ή όχι, το ματς θα μας το δείξει) τρικ.</p>
      <p>Στην άμυνα, ο Σβάρνας με τον Τσιγκρίνσκι θα αποτελέσουν το κεντρικό αμυντικό δίδυμο, ο Μπακάκης θα ξεκινήσει δεξιά, ενώ αριστερά, θα ήταν τουλάχιστον παράδοξο αν δεν έπαιρνε θέση βασικού ο Χουλτ, τόσο κακός που παρουσιάζεται στα τελευταία ματς ο Ελντερ Λόπες. Η αδυναμία του Πορτογάλου και ο κίνδυνος θλάσης, απλοποίησαν την κατάσταση.</p>
      <p>Στη μεσαία γραμμή, ως ανασταλτικό δίδυμο θα χρησιμοποιηθούν οι Σιμόες και Κρστίτσιτς, άλλωστε γι αυτό έπαιξαν ως ντουέτο και κόντρα στον Ατρόμητο. Την επιθετική τετράδα, η λογική λέει ότι θα συνθέσουν οι Μάνταλος (αριστερά), Βέρντε (δεξιά), Λιβάγια (πίσω από τον φορ) και Ολιβέιρα (στην κορυφή της επίθεσης).</p>
      <p>Οποιαδήποτε αλχημεία με τον Λιβάγια στα άκρα, ή τον Ντέλετιτς να προτιμάται ξανά μετά από δύο πολύ μέτρια ματς ως βασικός, θα είναι ομολογουμένως αξιοπερίεργη. Το ίδιο ισχύει και για τον Αλμπάνη, ο οποίος εξελίσσεται σε έναν επιθετικό που αποδίδει καλύτερα όταν εισέρχεται στους αγωνιστικούς χώρους ως αλλαγή, παρά όταν ξεκινά στο βασικό σχήμα.</p>
      <p>
        <b>ΔΙΑΒΑΣΤΕ ΑΚΟΜΑ:</b>
      </p>
      <h4>
        <a href="https://www.sport24.gr/football/omades/Aek/aek-h-ellhnikh-shortlist-gia-stoper.5635231.html">ΑΕΚ: Η ελληνική shortlist για στόπερ</a>
      </h4>
    </article>
  </body>
</html>