<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/zafarana-e-de-luca-m5s-che-fine-ha-fatto-la-sinistra-a-messina.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T08:32:22+00:00"/>
    <meta property="og:title" content="Zafarana e De Luca (M5S): “Che fine ha fatto la sinistra a Messina?”"/>
    <meta property="og:description" content="I due deputati regionali del M5s commentano l’elezione a presidente della commissione servizi sociali dell’ex candidato sindaco di centrodestra Dino Bramanti"/>
  </head>
  <body>
    <article>
      <h1>Zafarana e De Luca (M5S): “Che fine ha fatto la sinistra a Messina?”</h1>
      <address><time datetime="2019-11-09T08:32:22+00:00">09 Nov 2019, 08:32</time> by <a rel="author" href="https://www.tempostretto.it/author/autore-esterno" target="_blank">.</a></address>
      <p>
        <i>I due deputati regionali del M5s commentano l’elezione a presidente della commissione servizi sociali dell’ex candidato sindaco di centrodestra Dino Bramanti</i>
      </p>
      <p>MESSINA. Nei giorni scorsi l’ex candidato sindaco di centrodestra <b>Dino Bramanti</b> è stato eletto presidente della Commissione Servizi Sociali Palazzo Zanca, superando <b>Giuseppe Fusco</b> , esponente del Movimento Cinque Stelle. Sull’elezione di Bramanti, per la quale sono stati determinanti i voti di LiberaMe e le assenze nel Pd, intervengono i deputati regionali del M5s <b>Valentina Zafarana</b> e<b> Antonio De Luca</b> : «Ma che fine ha fatto la sinistra a Messina? Quando pensi di averle viste tutte ecco che ti ritrovi i consiglieri del centrosinistra che votano per il candidato sindaco di centrodestra», commentano in una nota.</p>
      <h3>Sinistra senza visione comune</h3>
      <p>«L’ennesima plateale manifestazione di una sinistra che all’interno del consiglio comunale non ha una visione comune. Giusto qualche settimana fa – proseguono i due deputati regionali – era giunto da parte di <b><a href="https://www.tempostretto.it/news/siracusano-art-1-propone-lalleanza-tra-centrosinistra-e-m5s-in-consiglio-comunale.html">Articolo Uno</a></b> l’invito ai consiglieri di “opposizione” di tutte le forze politiche a collaborare per rappresentare quell’ampia fascia di cittadini che non hanno votato per Cateno De Luca e che non si sentono rappresentati da una politica fatta di odio sociale, blitz inconcludenti e criminalizzazione delle fasce sociali più deboli. La votazione di ieri, però, rappresenta la pietra tombale delle sinistre messinesi, evidentemente più dedite a dividersi che a costruire un progetto politico solido e trasparente. E se non stupisce la mancanza di orgoglio del centrodestra e di Bramanti (che in campagna elettorale l’attuale sindaco dispregiava chiamandolo “Placidino”), i quali hanno sposato la linea politica di Cateno De Luca sin dal loro insediamento, al contrario ci lascia esterrefatti l’assoggettamento di parte del centrosinistra e in particolare dei consiglieri di LiberaMe».</p>
      <h3>“Il Movimento Cinque Stelle c’è”</h3>
      <p>«Lo scenario che si presenta oggi – concludono De Luca e Zafarana – è quello di una sinistra cittadina frantumata e senza un progetto serio su cui confrontarsi, talmente lacerata, contraddittoria e arrivista da arrivare persino ad appoggiare la candidatura del candidato sindaco voluto da Musumeci. Dal canto nostro – concludono – abbiamo cercato negli ultimi mesi di instaurare un dialogo costruttivo per il bene della città, nella ferma convinzione che, al netto delle differenze politiche e ideologiche, fosse necessario un fronte democratico comune. Il Movimento 5 Stelle c’è ed è pronto a confrontarsi con qualsiasi forza politica o civica, rappresentata o meno in consiglio comunale, che voglia contribuire al rilancio politico, economico e morale di questa città. Astenersi perditempo, soggetti politici confusi e personaggi in cerca di un posto al sole».</p>
      <h4>Articoli correlati</h4>
    </article>
  </body>
</html>