<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/polyak-lilla-bekeben-elunk-a-mozaikcsaladban/186224"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T08:00:00+00:00"/>
    <meta property="og:title" content="Polyák Lilla: békében élünk a mozaikcsaládban"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Polyák Lilla: békében élünk a mozaikcsaládban</mark>
      </h1>
      <address><time datetime="2019-11-09T08:00:00+00:00">09 Nov 2019, 08:00</time> by <a rel="author">uv</a></address>
      <p>
        <b>Gömöri András Máté nélkül nem vállalhatta volna a Mintaapák forgatásait a színésznő. Férje gondját viseli Lilla kamasz fiainak, akit „napának” hívnak a Homonnay fivérek. </b>
        <b>Gömöri András Máté nélkül nem vállalhatta volna a Mintaapák forgatásait a színésznő. Férje gondját viseli Lilla kamasz fiainak, akit „napának” hívnak a Homonnay fivérek.</b>
      </p>
      <h3>Nehéz megteremteni az egyensúlyt a munka és a család között. Habozott, hogy a színházi előadásai mellé vállal-e még egy tévés produkciót is?</h3>
      <p>– Amikor megtudtam, hogy ez egy napi sorozat, ami olykor havi húsznapos forgatást is jelent, elkezdtem hezitálni a fiúk, a család miatt. Igazából Máténak köszönhetem, hogy végül úgy döntöttem, belevágok, a férjem ugyanis nem engedte, hogy visszalépjek, ő is azt mondta, hogy ez remek lehetőség, és ne aggódjak a fiúk miatt, most majd ő lesz az én „hátországom”.</p>
      <figure>
        <img src="http://media.borsonline.hu/cikk/20/191792/big-lead/650x360/2018404_polyak-lilla-03-bs.jpg"/>
        <figcaption>Klárát alakítja a Mintaapákban, de csak abban hasonlítanak, hogy mindketten imádják a családjukat © Bánkúti Sándor</figcaption>
      </figure>
      <h3>Ebből azt sejtem, elég jó lehet a kapcsolat Máté és a fiúk között.</h3>
      <p>– Abszolút. Nagyon hamar, és nagyon rég elfogadta őt Zsombor és Bulcsú is. Máté amolyan apaféle szerepet betöltve, saját titulust is kapott tőlük, és a nevelőapa szóból eredően „napának” szólítják. Persze ettől még a fiaim imádják az édesapjukat, de mivel mi már négyen vagyunk egy család, Máté több időt tölt a gyerekeimmel, mint a volt férjem. Zsolt találkozik a fiúkkal, amikor csak tud, de most, hogy háromgyerekes apuka lett, még nehezebb a logisztika.</p>
      <figure>
        <img src="http://media.borsonline.hu/cikk/20/191792/gallery-picture/645w/2018413_polyak-lilla-gomori-andras-mate-04-bs.jpg"/>
        <figcaption>A fiúk nagyon hamar elfogadták nevelőapjuknak Mátét © Bánkúti Sándor</figcaption>
      </figure>
      <h3>Milyen a viszony ön és a volt férje között?</h3>
      <p>– Azt gondolom, nem létezhet olyan, hogy egy szülőpár a gyerekekkel áll bosszút bármilyen fájdalomért. Meg kell bocsátani, felül kell emelkedni a múlton a gyerekek érdekében. Én is ezt tettem, szerintem csak ilyen békében érdemes élni, és működtetni egy mozaikcsaládot. Én ebben hiszek, mi így teszünk, és szerintem ritka az ilyen jó együttműködés, mint a miénk.</p>
      <h3>A Mintaapákban is családanyát alakít. Klára hasonlít önre?</h3>
      <p>– Klára egyik fele, mintha csak én lennék. Melegszívű anyuka, szerető feleség, akinek mindene a család, az otthon. Másrészt szöges ellentétem. Én karriert is építettem, imádom a munkám, mai napig éltet a színpad, míg Klára háziasszony, aki nem találta meg azt, amiben igazán kiteljesedhetne.</p>
      <figure>
        <img src="http://media.borsonline.hu/cikk/20/191792/gallery-picture/645w/2018415_polyak-lilla-es-gyerekei-03-vt.jpg"/>
        <figcaption>A Mintaapák forgatása miatt Lilla kevesebbet találkozhat kamasz fiaival © Vaskó Tamás</figcaption>
      </figure>
      <h3>Klára konok, de nagyszívű férjét Fenyő Iván alakítja...</h3>
      <p>– Iszonyú mázlim van Ivánnal, mert olyan jó a kémia köztünk, mintha húsz éve együtt játszanánk. Holott nem. Ehhez a szimbiózishoz pedig úgy gondolom, a sok casting mellett kellett egy szerencsés csillagállás is. Az első perctől elképesztően jókat tudunk veszekedni a kamera előtt, aztán persze megölelgetjük egymást a színfalak mögött.</p>
    </article>
  </body>
</html>