<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/bolivian-police-seen-joining-scattered-anti-morales-protests"/>
    <meta property="og:site_name" content="euronews"/>
    <meta property="article:published_time" content="2019-11-09T08:14:10+00:00"/>
    <meta property="og:title" content="شماری از نیروهای پلیس بولیوی به مخالفان دولت پیوستند"/>
    <meta property="og:description" content="تظاهرات مخالفان از زمان اعلام پیروزی مجدد اوو مورالس آغاز شده است."/>
  </head>
  <body>
    <article>
      <h1>شماری از نیروهای پلیس بولیوی به مخالفان دولت پیوستند</h1>
      <address><time datetime="2019-11-09T08:14:10+00:00">09 Nov 2019, 08:14</time> by <a rel="author">یورونیوز فارسی </a></address>
      <figure>
        <img src="https://static.euronews.com/articles/stories/04/28/88/98/773x435_cmsv2_eed49af8-d06c-5213-b669-2df9f6b4a3b0-4288898.jpg"/>
      </figure>
      <p>در پی تمرد سه گروهان پلیس بولیوی و پیوستن آن‌ها به مخالفان دولت، اوو مورالس، رئیس جمهوری بولیوی نسبت به وقوع یک کودتای در حال اجرا در این کشور هشدار داد.</p>
      <p>بولیوی از ماه گذشته و در پی اعلام پیروزی مجدد اوو مورالس در انتخابات ریاست جمهوری صحنه تظاهرات مخالفان است. با وجود درگیری‌ها میان نیروهای پلیس و مخالفان دولت مورالس در ۱۷ روز اخیر، سه گروهان از نیروهای پلیس در شهرهای کوچامامبا (مرکز)، سوکره (پایتخت رسمی واقع در جنوب کشور) و سانتا کروز (شرق) با اعلام نافرمانی به تظاهرکنندگان مخالف پیوستند.</p>
      <p>آقای مورالس که از سال ۲۰۰۶ قدرت را در بولیوی در دست دارد در یک پیام توییتری خطاب به هموطنانش نوشت: «خواهران و برادران! دموکراسی ما به دلیل یک کودتای در حال اجرا، در معرض خطر قرار دارد. گروه‌های خشونت‌گرا به نظام قانون اساسی ما حمله کرده‌اند. ما این هجوم به حاکمیت قانون را در برابر جامعه بین‌المللی محکوم می‌کنیم.» وی از شهروندان این کشور خواست تا با حمایت از قانون اساسی از زندگی و صلح به‌عنوان بالاترین دارایی‌های عمومی محافظت کنند.</p>
      <figure>
        <iframe data-src="https://twitter.com/euronewses/status/1193007043059298305" data-embed-type="twitter-tweet" width="100%" height="0" data-service="Twitter" scrolling="no" nowide=""/>
        <figcaption>رئیس جمهوری بولیوی می‌گوید در این کشور کودتا در حال اجرا است</figcaption>
      </figure>
      <p>با این حال، رئیس جمهوری بولیوی و وزیر دفاع این کشور اعلام کرده‌اند که هیچ نیرویی از ارتش برای سرکوب ماموران نافرمان پلیس اعزام نخواهد شد.</p>
      <p>اوو مورالس ۶۰ ساله از سال ۲۰۰۶ به‌عنوان نخستین بومی چپ‌گرا در مقام رئیس جمهوری، قدرت را در بولیوی در دست دارد. وی در انتخابات سال‌های ۲۰۰۵، ۲۰۰۹ و ۲۰۱۴ با کسب بیش از ۵۰ درصد آرا و در همان دور نخست به ریاست جمهوری برگزیده شد. مورالس در سال ۲۰۱۶ با برگزاری یک رفراندوم، خواستار لغو محدودیت زمانی ریاست جمهوری یک فرد شد. با وجود مخالفت ۵۱ درصد از شرکت‌کنندگان در رفراندوم با پیشنهاد آقای مورالس، دادگاه قانون اساسی بولیوی به نفع طرح رئیس جمهوری این کشور رای داد تا اوو مورالس بتواند برای چهارمین بار پیاپی در انتخابات ریاست جمهوری نامزد شود. در صورت پیروزی دوره چهارم ریاست جمهوری او در سال ۲۰۲۰ آغاز و تا سال ۲۰۲۵ ادامه خواهد یافت.</p>
    </article>
  </body>
</html>