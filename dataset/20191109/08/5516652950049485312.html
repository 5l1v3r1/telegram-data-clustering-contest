<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425496/gia-to-diplo-sth-mytilhnh-h-rodos"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T08:33:49+00:00"/>
    <meta property="og:title" content="Για το «διπλό» στη Μυτιλήνη η Ρόδος"/>
    <meta property="og:description" content="Με στόχο να πάρει ακόμα ένα «τρίποντο» και να παραμείνει στην κορυφή της βαθμολογίας διατηρώντας και τη διαφορά ασφαλείας από τους διώκτες της, η Ρόδος «δοκιμάζεται» σήμερα στη Μυτιλήνη από τον τοπικό Αιολικό στο πλαίσιο της 8ης αγωνιστικής του πρωταθλήματος της Γ’ Εθνικής Κατηγορίας."/>
  </head>
  <body>
    <article>
      <h1>Για το «διπλό» στη Μυτιλήνη η Ρόδος</h1>
      <h2>Η Ρόδος αντιμετωπίζει τον Αιολικό και θέλει ακόμα ένα «τρίποντο». Στις 11.30 π.μ. ξεκινάει η αναμέτρηση για να μπορέσει να εξυπηρετηθεί συγκοινωνιακά η ομάδα του νησιού μας</h2>
      <address>
        <time datetime="2019-11-09T08:33:49+00:00">09 Nov 2019, 08:33</time>
      </address>
      <p>
        <b>Με στόχο να πάρει ακόμα ένα «τρίποντο» και να παραμείνει στην κορυφή της βαθμολογίας διατηρώντας και τη διαφορά ασφαλείας από τους διώκτες της, η Ρόδος «δοκιμάζεται» σήμερα στη Μυτιλήνη από τον τοπικό Αιολικό στο πλαίσιο της 8ης αγωνιστικής του πρωταθλήματος της Γ’ Εθνικής Κατηγορίας.</b>
      </p>
      <p>Η αναμέτρηση θα ξεκινήσει στις 11.30 π.μ. μετά από αίτημα που έκανε η ομάδα του νησιού μας για να μπορέσει να εξυπηρετηθεί συγκοινωνιακά. Οι «πράσινοι» προέρχονται από έξι συνεχόμενες νίκες και φυσικά θέλουν να διευρύνουν το σερί τους κάνοντας ακόμα ένα βήμα προς την κατάκτηση του πρωταθλήματος. Το παιχνίδι δεν αναμένεται να είναι εύκολο μιας και η ομάδα της Μυτιλήνης θεωρείται από τις δυνατές της κατηγορίας ειδικά όταν αγωνίζεται στο γήπεδο της.</p>
      <p>Αυτό είναι κάτι που το γνωρίζουν πολύ καλά οι ποδοσφαιριστές του Νίκου Κουρμπανά, οι οποίοι είναι αποφασισμένοι να δώσουν τον καλύτερο τους εαυτό και να πάρουν το «τρίποντο». Ο έμπειρος προπονητής δεν έχει στη διάθεση του μόνο τον Τριχάκη, ο οποίος αντιμετωπίζει πρόβλημα τραυματισμού. Οι παίκτες που έχει επιλέξει για να ακολουθήσουν την αποστολή, είναι οι ακόλουθοι:<br/>Τζήμας, Καμπάς, Γιόνδης, Νικολόπουλος, Κανταρτζής, Κλιγγόπουλος, Δελαπόρτας, Ραχήμ, Σούλης, Βουργουντζής, Μισέλ, Μπουντόπουλος, Παπαθανασίου, Σταυλάς, Μπίσα, Σουλάι, Χατζησάββας και Αλιμερκάι.</p>
      <p>Ο Παντελής Τζαμουτζαντώνης από τον Σύνδεσμο της Χίου ορίστηκε να διευθύνει τη σημερινή αναμέτρηση. «Βοηθοί» του θα είναι οι Γιώργος Πετρίδης (Χίος) και Γιώργος Χριστοδούλου (Ημαθία). Παρατηρητής τους ορίστηκε ο Μανώλης Γιαννουγλίδης από την Αθήνα.</p>
    </article>
  </body>
</html>