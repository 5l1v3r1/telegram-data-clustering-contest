<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-supreme-courdict-verdict-win-for-india-people-says-ram-lala-cs-vaidyanathan-reaction-2839959.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T08:37:49+00:00"/>
    <meta property="og:title" content="राम लला के वकील ने कहा, अयोध्या पर सुप्रीम कोर्ट का फैसला भारत के लोगों की जीत"/>
    <meta property="og:description" content="प्रधान न्यायाधीश रंजन गोगोई की अध्यक्षता वाली संविधान पीठ द्वारा राम जन्मभूमि विवाद में फैसला सुनाए जाने के बाद उच्चतम न्यायालय के उद्यान में वकील 'जय श्री राम' के नारे लगाते देखे गए।..."/>
  </head>
  <body>
    <article>
      <h1>राम लला के वकील ने कहा, अयोध्या पर सुप्रीम कोर्ट का फैसला भारत के लोगों की जीत</h1>
      <address><time datetime="2019-11-09T08:37:49+00:00">09 Nov 2019, 08:37</time> by <a rel="author">लाइव हिन्दुस्तान टीम,नई दिल्ली</a></address>
      <p>प्रधान न्यायाधीश रंजन गोगोई की अध्यक्षता वाली संविधान पीठ द्वारा राम जन्मभूमि विवाद में फैसला सुनाए जाने के बाद उच्चतम न्यायालय के उद्यान में वकील 'जय श्री राम' के नारे लगाते देखे गए। मालिकाना हक मामले में राम लला के वकील वरिष्ठ अधिवक्ता सी एस वैद्यनाथन ने फैसले का स्वागत करते हुए कहा कि यह लोगों की जीत है। उन्होंने कहा, “यह बेहद संतुलित फैसला है और यह भारत के लोगों की जीत है।”</p>
      <p>भाजपा नेता सुब्रमण्यम स्वामी ने ट्वीट किया, “जब भगवान राम चाहते थे, तभी मंदिर के पुनर्निर्माण के लिये हरी झंडी दिखाई जा रही है। जय श्री राम।” विहिप के पूर्व अध्यक्ष प्रवीण तोगड़िया ने शनिवार को आए फैसले का स्वागत करते हुए कहा कि राम मंदिर के लिये राम लला का जन्म स्थान दिया जाना लाखों कार्यकर्ताओं के बलिदान को सलाम है। </p>
      <p>तोगड़िया ने एक बयान में कहा, “हिंदू 450 सालों से राम जन्म स्थल पर ही राम मंदिर निर्माण की मांग कर रहे हैं। लाखों हिंदुओं ने इसके लिये अपनी जिंदगी, करियर और परिवार का बलिदान दिया है। उच्चतम न्यायालय द्वारा वही जमीन राम मंदिर के लिये दिया जाना इस बलिदान को सलाम है।” तोगड़िया ने केंद्र से भी इस बलिदान को मान्यता देने का अनुरोध किया।</p>
      <p>उच्चतम न्यायालय ने शनिवार को राजनीतिक रूप से संवेदनशील राम जन्मभूमि-बाबरी मस्जिद भूमि विवाद में शिया वक्फ बोर्ड की अपील खारिज कर दी। संविधान पीठ ने कहा कि राजस्व रिकॉर्ड के अनुसार यह सरकारी जमीन है। प्रधान न्यायाधीश रंजन गोगाई की अध्यक्षता वाली पांच सदस्यीय संविधान पीठ ने विवादित ढांचे पर अपना दावा करने की शिया वक्फ बोर्ड की अपील सर्ससम्मति से खारिज कर दी।</p>
      <p>न्यायालय ने कहा कि राजस्व रिकॉर्ड के अनुसार यह सरकारी जमीन है। संविधान पीठ के अन्य सदस्यों में न्यायमूर्ति एस ए बोबडे, न्यायमूर्ति धनन्जय वाई चन्द्रचूड, न्यायमूर्ति अशोक भूषण और न्यायमूर्ति एस अब्दुल नजीर शामिल हैं। संविधान पीठ ने अयोध्या में 2.77 एकड़ विवादित भूमि को लेकर इलाहाबाद उच्च न्यायालय के खिलाफ दायर अपीलों पर 40 दिन तक सुनवाई के बाद 16 अक्टूबर को कहा था कि इस पर फैसला बाद में सुनाया जायेगा।    </p>
    </article>
  </body>
</html>