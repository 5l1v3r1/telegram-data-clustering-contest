<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/mpsv-vydaje-na-davky-jsou-nejnizsi-za-7-let/1819011?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T08:13:00+00:00"/>
    <meta property="og:title" content="MPSV: Výdaje na dávky jsou nejnižší za 7 let"/>
    <meta property="og:description" content="Praha - Výdaje na dávky pro lidi v nouzi letos dál výrazně klesají a jsou nejnižší za posledních sedm let. Od ledna do září úřady na příspěvcích na živobytí, doplatcích na bydlení a mimořádné okamžité pomoci vyplatily 3,35 miliardy korun, tedy zhruba o pětinu méně než loni. Proti roku 2014 je částka dokonce o tři pětiny nižší. Vyplývá to z údajů ministerstva práce o vyplacených dávkách. Podle nich ubylo příjemců pomoci. Česko má nejnižší nezaměstnanost v EU a výdělky rostou."/>
  </head>
  <body>
    <article>
      <h1>MPSV: Výdaje na dávky jsou nejnižší za 7 let</h1>
      <address><time datetime="2019-11-09T08:13:00+00:00">09 Nov 2019, 08:13</time> by <a rel="author" href="http://www.ctk.cz/" target="_blank">ČTK</a></address>
      <p>Praha - Výdaje na dávky pro lidi v nouzi letos dál výrazně klesají a jsou nejnižší za posledních sedm let. Od ledna do září úřady na příspěvcích na živobytí, doplatcích na bydlení a mimořádné okamžité pomoci vyplatily 3,35 miliardy korun, tedy zhruba o pětinu méně než loni. Proti roku 2014 je částka dokonce o tři pětiny nižší. Vyplývá to z <a href="https://www.mpsv.cz/web/cz/informace-o-vyplacenych-davkach">údajů</a> ministerstva práce o vyplacených dávkách. Podle nich ubylo příjemců pomoci. Česko má nejnižší nezaměstnanost v EU a výdělky rostou.</p>
      <p>Od ledna do září se ze sumy na dávky v hmotné nouzi, kterou má resort pro letošek ve svém rozpočtu, využilo 52 procent. Loni se v prvních třech čtvrtletích vyplatilo 4,12 miliardy korun, letos 3,35 miliardy. Úřady poslaly potřebným v září 92.100 dávek, loni 109.000.</p>
      <p>Nejvíc příjemců a nejvyšší výdaje byly v roce 2014. Tehdy se v prvních třech kvartálech využilo 8,51 miliardy Kč a úřady v září lidem poslaly 234.100 dávek. Proti roku 2016 je letošní vydaná suma poloviční a poloviční je i počet příjemců.</p>
      <p>Příspěvky na živobytí vyšly za první tři čtvrtletí na 2,1 miliardy korun, loni to bylo 2,63 miliardy. Před rokem v září úřady vyplatily 71.300 těchto dávek, letos 58.700. O 4200 ubylo meziročně i příjemců doplatku na bydlení, teď jich bylo 30.500. Od ledna do září do doplatků putovalo 1,21 miliardy Kč, ve stejném období loni 1,44 miliardy. Téměř o pětinu méně se rozdělilo i na mimořádnou okamžitou pomoc, počet příjemců se ale téměř nezměnil.</p>
      <p>Dávky v hmotné nouzi se vypočítávají podle životního minima, s nímž se příjem žadatelů srovnává. Zjišťuje se, jestli mají na pomoc od státu nárok. Pro samotného dospělého minimum činí 3410 korun, pro děti a další dospělé v rodině je nižší. Částka se upravila v lednu 2012, od té doby je stejná. Výdělky v Česku ale postupně rostou, řada lidí s malým příjmem tak na podporu už nedosáhne.</p>
      <p>Ministryně práce Jana Maláčová (ČSSD) navrhovala zvýšení minima už loni, a to zhruba o 11 procent. V koalici neuspěla. Letos začátkem září na jednání sněmovního sociálního výboru řekla, že kabinetu v říjnu dá návrh znovu a že věří, že ho vládní kolegové ještě ten měsíc schválí. Ministryně dodala, že v rozpočtu na příští rok už na navýšení peníze má. Před nedávnem zmínila, že bude navrhovat o něco vyšší přidání než loni kvůli letošnímu růstu cen, a to nejspíš o 13 procent. Vláda text nařízení zatím neprojednávala, ještě návrh na svém webu nezveřejnila.</p>
      <p>Ministryně financí Alena Schillerová (za ANO) v minulosti několikrát řekla, že by se minimum mělo navýšit až po revizi dávek. Ministryně práce začátkem letošního roku oznámila, že její úřad na vyhodnocení a případných změnách pomoci od státu začal pracovat. Úpravy se měly týkat hlavně dvou dávek na bydlení. Podle návrhu, který se objevil před prázdninami, se měla pravidla vyplácení zpřísnit a doplatek se měl zrušit. Maláčová ale uvedla, že to byl jen pracovní materiál, který z jejího resortu unikl.</p>
      <p>Změny dávek na bydlení i další opatření proti chudobě by měla do konce listopadu připravit komise. Podle některých politiků jsou výdaje na dávky příliš vysoké a pomoc od státu se zneužívá. Odborníci na sociální problematiku s tím nesouhlasí.</p>
      <p>Výdaje na dávky v hmotné nouzi za první tři čtvrtletí v miliardách korun a počet vyplacených dávek v září daného roku</p>
      <ul>
        <li>Rok | Výdaje | Počet vyplacených dávek</li>
        <li>2012 | 5,58 | -</li>
        <li>2013 | 7,74 | 224.300</li>
        <li>2014 | 8,51 | 234.100</li>
        <li>2015 | 7,99 | 212.900</li>
        <li>2016 | 7,05 | 184.700</li>
        <li>2017 | 5,71 | 139.500</li>
        <li>2018 | 4,12 | 109.000</li>
        <li>2019 | 3,35 | 92.100</li>
      </ul>
      <p>
        <i>Zdroj: ministerstvo práce, <a href="https://www.mpsv.cz/web/cz/informace-o-vyplacenych-davkach">zprávy</a> Informace o vyplacených dávkách</i>
      </p>
    </article>
  </body>
</html>