<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/krimi/kauza-kramny-ostravsky-soud-osvobodil-bulvarniho-novinare-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T08:27:00+00:00"/>
    <meta property="og:title" content="Kauza Kramný: ostravský soud osvobodil bulvárního novináře"/>
    <meta property="og:description" content="Oddychnout si může pražský bulvární novinář (31 let), který se kvůli kauze Kramný ocitl na lavici obžalovaných.   "/>
  </head>
  <body>
    <article>
      <h1>Kauza Kramný: ostravský soud osvobodil bulvárního novináře</h1>
      <address><time datetime="2019-11-09T08:27:00+00:00">09 Nov 2019, 08:27</time> by <a rel="author">Jaroslav Perdoch</a></address>
      <p>Hrozil mu až rok vězení za to, že podle státního zástupce zpřístupnil do médií soukromou korespondenci, kterou Kramný vedl z ostravské vazební věznice se svou přítelkyní. Dopisy se dostaly do bulvárního tisku, objevily se i na internetu. Autorem článků byl právě stíhaný novinář.</p>
      <figure>
        <img src="https://g.denik.cz/57/08/191108-barevny-happening_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/zpravy_region/verejnost-sprejuje-o-svobode-20191108.html">Veřejnost sprejuje o svobodě Přečíst článek ›</a>
      </aside>
      <h3>ZPROŠTĚN OBŽALOBY</h3>
      <p>Případ několik měsíců řešil Okresní soud v Ostravě, který redaktora nyní zprostil obžaloby. „Nebylo prokázáno, že skutek spáchal obžalovaný,“ konstatoval soudce s tím, že na zveřejnění se podílelo více lidí a samotný redaktor to nemohl reálně ovlivnit.</p>
      <p>Novinář patřil mezi ty, kteří od samého počátku sledovali kauzu Petra Kramného. V létě 2013 bezprostředně po smrti Kramného dcery a manželky za ním odcestoval do Egypta, kde strávil několik dnů. O případu napsal téměř 400 článků, nechyběl ani při soudním jednání u Krajského soudu v Ostravě. Ten Kramného v roce 2016 uznal vinným z vraždy jeho nejbližších a vyměřil mu osmadvacet roků žaláře.</p>
      <figure>
        <img src="https://g.denik.cz/74/92/inscenace-predstaveni-festival-studenti-slezska-univerzita-festival-na-ceste-opava-06_denik-150-3x2.jpg"/>
      </figure>
      <aside>
        <a href="https://moravskoslezsky.denik.cz/z-regionu/opavsti-studenti-poradaji-multizanrovy-festival-plny-hvezd-20191108.html">Opavští studenti pořádají multižánrový festival plný hvězd Přečíst článek ›</a>
      </aside>
      <h3>DOPISY</h3>
      <p>Dopisy, kolem kterých se vše točilo, zřejmě někdo ukradl Kramného přítelkyni. Jak se dostaly do bulvární redakce, není zcela jasné. Novinář prohlásil, že je po návratu z dovolené našel na svém stole.</p>
      <p>Vše o kauze Kramný čtěte <a href="https://moravskoslezsky.denik.cz/tema/smrt-ceskych-turistek-v-egypte2013.html"><b>ZDE</b></a>.</p>
      <p>„Pamatuji si, že ty papíry byly psány rukou. Bylo mi řečeno, že mám z toho něco sepsat. Nepamatuji si, kdo konkrétně mi k tomu něco říkal, ve vedení je více lidí,“ vypověděl u soudu redaktor a dodal: „Plnil jsem si pracovní povinnosti. Je to asi, jako byste dělníka v továrně obvinili, že výrobek, který továrna vyrábí, je špatný,“ dodal.</p>
      <p>Verdikt ostravského soudu není pravomocný. Státní zástupce si ponechal lhůtu k případnému odvolání.</p>
      <figure>
        <img src="https://g.denik.cz/57/27/petr-kramny-ova201612116_denik-150-3x2.jpg"/>
      </figure>
      <aside>
        <a href="https://karvinsky.denik.cz/zlociny-a-soudy/o-obnove-rizeni-v-kauze-kramny-rozhodne-stejna-soudkyne-20190919.html">Kramný s obviněním z podjatosti neuspěl. O obnově kauzy rozhodne stejná soudkyně Přečíst článek ›</a>
      </aside>
      <figure>
        <img src="https://g.denik.cz/57/56/190124-ostrava-soud-kauza-kramny-znalci-radek-matlach-igor-fargas-02_denik-150-3x2.jpg"/>
      </figure>
      <aside>
        <a href="https://karvinsky.denik.cz/z-regionu/kauza-petr-kramny-znalci-rozsudek-20190912.html">Soud potrestal znalce z kauzy Kramný Přečíst článek ›</a>
      </aside>
      <p><b>Smrt v Egyptě</b><br/>Kramného dcera a manželka zemřely v létě 2013 během rodinné dovolené v Egyptě. Podle pravomocného rozsudku je elektrickým proudem zabil Kramný, za což byl v lednu 2016 Krajským soudem v Ostravě odsouzen k osmadvaceti rokům žaláře. Kramný vinu odmítl a nyní žádá o obnovu procesu.</p>
    </article>
  </body>
</html>