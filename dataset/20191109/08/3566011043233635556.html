<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545720.html/%D9%BE%D9%86%D9%87%D8%A7%D9%86-%D8%B4%D8%AF%D9%86-%D8%AC%D8%B1%DB%8C%D8%A7%D9%86-%D9%85%D8%B4%DA%A9%D9%88%DA%A9-%D8%AA%D9%81%D8%B1%D9%82%D9%87-%D8%AF%D8%B1-%D9%85%DB%8C%D8%A7%D9%86-%D8%AA%D9%85%D8%A7%D8%B4%D8%A7%DA%AF%D8%B1%D8%A7%D9%86-%D9%81%D9%88%D8%AA%D8%A8%D8%A7%D9%84--%D8%A7%D8%B2-%D8%AA%D9%88%D9%87%DB%8C%D9%86-%D8%A8%D9%87-%D9%82%D9%88%D9%85%DB%8C%D8%AA-%D9%87%D8%A7-%D8%AA%D8%A7-%D8%B4%D8%B9%D8%A7%D8%B1%D9%87%D8%A7%DB%8C-%D8%AA%D8%AC%D8%B2%DB%8C%D9%87-%D8%B7%D9%84%D8%A8%DB%8C--%D8%AF%D9%88%D9%84%D8%AA%DB%8C-%DA%A9%D9%87-%D8%B3%D8%B1%D8%B4-%D8%AF%D8%B1-%D8%A8%D8%B1%D9%81--%D8%AF%D8%B1%D9%88%D8%BA-%D8%AF%D8%AE%D8%AA%D8%B1-%D8%A2%D8%A8%DB%8C--%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T08:45:00+00:00"/>
    <meta property="og:title" content="پنهان شدن جریان مشکوک تفرقه در میان تماشاگران فوتبال/ از توهین به قومیت‌ها تا شعارهای تجزیه‌طلبی؛ دولتی که سرش در برف «دروغ دختر آبی» است"/>
    <meta property="og:description" content="سکوهای ورزشگاه‌ها در هفته‌های اخیر شاهد حضور جریان مشکوکی است، در دو بازی یکی از تیم‌های باشگاه‌های فوتبال کشورمان، در یک بازی شعارهای تجزیه‌طلبانه و در بازی دیگر خلیج عربی داده شد. آیا این اقدامات بدون هماهنگی انجام می‌شود؟"/>
  </head>
  <body>
    <article>
      <h1>پنهان شدن جریان مشکوک تفرقه در میان تماشاگران فوتبال/ از توهین به قومیت‌ها تا شعارهای تجزیه‌طلبی؛ دولتی که سرش در برف «دروغ دختر آبی» است</h1>
      <h2>آنچه این روزها در فوتبال می‌گذرد؛</h2>
      <address>
        <time datetime="2019-11-09T08:45:00+00:00">09 Nov 2019, 08:45</time>
      </address>
      <p>سکوهای ورزشگاه‌ها در هفته‌های اخیر شاهد حضور جریان مشکوکی است، در دو بازی یکی از تیم‌های باشگاه‌های فوتبال کشورمان، در یک بازی شعارهای تجزیه‌طلبانه و در بازی دیگر خلیج عربی داده شد. آیا این اقدامات بدون هماهنگی انجام می‌شود؟</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://sahebnews.ir/">صاحب نیوز</a>؛ فوتبال گل سرسبد ورزش‌هاست که مرزهای جغرافیایی را شکسته و طرفداران و هواداران بسیاری را به خود اختصاص داده است؛ هواداران این رشته ورزشی گاه آنقدر دوستار یک تیم می‌شوند که با باخت تیم محبوبشان دچار عارضه‌های قلبی و یا هیجانات فوق العاده می‌شوند.</p>
      <p>علاقه به یک تیم یا یک بازیکن شاید در حد زیاد آن را در عموم جامعه پیدا نکنید، اما در مرتبه‌های پایین‌تر عمومیت دارد و جامعه آماری بسیار بالایی را شامل می شود.</p>
      <p>برخی بازی ها و مسابقات فوتبال با توجه به تکنولوژی  های موجود تماشاگران بسیاری را به خود اختصاص می دهد، تماشاگرانی که هر چند سن و سال نمی تواند میزان علاقه آن ها را تفکیک کند اما اغلب نوجوانان و جوانان آن ها را تشکیل می‌دهند.</p>
      <p>در ایران هم این ورزش میان مردم جایگاه ویژه ای داشته و هواداران بسیاری دارد و نوجوانان و جوانان زیادی هم تیم‌ها و فوتبال لیست ها را با علاقه دنبال می کنند؛ این علاقه و شور روی دیگری دارد و آن هم این است که توجه بسیاری از فعالان اقتصادی است که بتوانند از این فضا استفاده کنند.</p>
      <p>حضور هواداران و علاقه مندان در ورزشگاه ها برای تماشای بازی فوتبال یک تقریح خوب به شمار می آید و به اصلاح دیدن بازی در ورزشگاه حال و هوای دیگری دارد، کشور ما یکی از کشورهایی است که در جهان به عنوان پرتماشاگرترین کشورهای دنیا در این رشته شناخته می شود و گاهاً برخی بازی ها در ایران رکورددار حضور تماشاگران می شود.</p>
      <p>حضور در ورزشگاه و تماشای بازی حس خاصی را به انسان می دهد که وقتی با علاقه و تعصب در آمیخته می شود یک نیروی فوق العاده ایجاد می کند نیرویی که از آن به یار دوازدهم در این رشته شناخته می شود و تماشاگران با تشویق هواداران خود در کسب موفقیت تیم سهیم می شوند.</p>
      <p>فضای ورزشگاه فرصتی را هم در اختیار فعالان فرهنگی قرار داده تا فرهنگ سازی کنند و همچنین آسیب ها را در ورزشگاه ها شناخته و در این فضا جریان سازی های فرهنگی انجام دهند؛ ما چندین سال است در ورزشگاه ها گاهی رفتارها و حرکت هایی می بینیم که اغلب از آن با خبریم، فحش، تهمت، آسیب به ورزشگاه، تخریب شخصییت ها و...</p>
      <p>در مقابل این رفتارها واژه ای را هم می شنویم با عنوان "تماشاگرنما". به درستی نیز این تماشاگرنماها که بین تماشاگران واقعی قرار می گیرند در بیشتر مواقع کارهایی را انجام می دهند که دودش در چشم تماشاگران می رود.</p>
      <p>وقتی ما در حل مشکلات فرهنگی و هنجارشکنی ها در ورزشگاه ناکام بودیم و از طرفی تماشاگران حاضر در ورزشگاه اغلب نوجوانان و جوانان هستند، اتاق های فکر جریان ضد انقلاب را به این فکر واداشت که از این فضا برای جریان سازی ها و نقشه های شوم خود استفاده کند.</p>
      <p>احمد کریمی در گفت و گو با خبرنگار <a href="https://sahebnews.ir/">صاحب نیوز</a> می گوید:  هنگامی که واقعیت مبهم باشد، دیگران به عنوان منبع اطلاعات به حساب می‌آیند و در این گونه موارد مردم حتی برای ارزیابی کیفیت هیجان‌های خود نیز از دیگران پیروی می کنند.</p>
      <p>این کارشناس روانشناسی  با بیان اینکه هر هیجان دارای دو جزء احساسی و شناختی است، گفت: برای اینکه یک هیجان به وقوع بپیوندد نیازمند برانگیختگی فیزیولوژیکی و یک برچسب اجتماعی هستیم.</p>
      <p>کریمی ادامه داد: بر همین اساس هیجان های موجود در محیطی مانند ورزشگاه تنها زمانی اجازه بروز پیدا می کنند که جو حاکم بر ورزشگاه ها یا لیدر هایی که رهبری گروه های موجود در ورزشگاه‌ها را بر عهده دارند این هیجانات را تایید کنند.</p>
      <p>این کارشناس با بیان اینکه برخی ممکن است از همجواری و همزبانی ها به نفع برخی پیش داوری ها استفاده کنند، عنوان کرد: روانشناسی اجتماعی ثابت کرده است که انسان ها به طور معمول تمایل به برخی پیشداوری ها دارند و همین پیشداوری ها اثر مستقیم بر هیجانات و تصمیمات آنها می گذارد.</p>
      <p>وی اذعان کرد: سوء استفاده کنندگان از این اثرات پیش داوری از طریق کاهش ناهماهنگی بین وجدان فردی و عمل بی رحمانه ای که انجام آن در شرف وقوع است، زمینه برخی حرکت های جمعی در گروه های مختلف را فراهم می کنند.</p>
      <p>این روانشناس در ادامه گفت: جوی مانند ورزشگاه که بعد هیجانی زیادی را در افراد ایجاد کرده و از طرفی از طریق افزایش ترشح برخی هورمون ها زمینه تصمیمات هیجانی را برای حاضران فراهم می کند، برای سوء استفاده کنندگان از این پیش داوری ها بسیار مناسب است.</p>
      <p>وی همچنین به اثر همرنگی در همه گیر شدن برخی شعارها در گروه‌هایی مانند گروه های ورزشی اشاره کرد و گفت: وقتی عده‌ای در یک جمع دست به اقدامات خارج از عرف می زنند اطرافیان نیز در اثر پدیده همرنگی با این جمع همراه می شود که اگر تک تک افراد حاضر در این گروه را مورد بررسی قرار دهیم شاید اعتقادی به محتوای شعارهای داده شده نیز نداشته باشند.</p>
      <p>با این وجود در دو بازی یکی از تیم های باشگاه های فوتبال کشورمان، در یک بازی شعارهای تجزیه طلبانه و در بازی دیگر خلیج عربی داده شد؛ این شعارها خیلی زود بازتاب گسترده ای پیدا کرد، یکی از شخصیت های مطرح ورزشی که در پست اینستاگرامی خود به آن واکنش داد علی دایی بود.</p>
      <p>شعارهای این چنینی و شعارهای تجزیه طلبی و تفرقه آمیز و نژاد پرستانه هم با رنگ کمتری با کوهی از ایرادات گذشته در ورزشگاه ها امروز رخ نمایان کرده است اما به راستی ریشه این شعارها کجاست؟</p>
      <p>
        <b>*جریان های تجزیه طلب، دستاویزی برای جلوگیری از اقتدار روزافزون ایران در منطقه</b>
      </p>
      <p>مهدی تدین نیز در گفت و گو با خبرنگار صاحب نیوز در رابطه با مسئله تجزیه‌طلبی در ایران اظهار کرد: از لحاظ جامعه شناسی رویکردهای قومی به حدود یک قرن قبل و حکومت ها ضعیف آن دوران مانند حکومت قاجاریه برمی گردد.</p>
      <p>کارشناس جامعه شناسی با بیان اینکه ایران هیچگاه مستعمره نبوده است اما استعمارگران همواره به دنبال به یغما بردن نعمت های خدادادی و منابع آن بودند، عنوان کرد: یکی از تمهیداتی که استعمار برای این کار اندیشید و از این اقدام جواب گرفت؛ تقویت رویکردهای قومی بود.</p>
      <p>وی افزود: از اواخر دوره قاجاریه و پس از کشف نفت در ایران، حرکت هایی مانند جنبش پان عربیسم به رهبر شیخ خزعل، اتحادیه کردستان بزرگ و بلوچستان مستقل به رهبری جان محمدخان شکل گرفت.</p>
      <p>تدین با بیان اینکه از سال 1326 حکومت دموکرات پیشه وری در آذرباییجان شکل گرفت، عنوان کرد: پس از خروج پهلوی اول در ایران این تجزیه طلبی در ایران شکل گرفت و این اقدامات به ضرر جامعه ما و منافع ملی بوده است.</p>
      <p>این تحلیلگر تصریح کرد: قوام برای غلبه بر حکومت دموکرات پیشه وری در آذرباییجان امتیاز نفت شمال را به روس ها وعده می دهد تا اجازه دهند ارتش ایران آذرباییجان را پس بگیرد و به راحتی منافع ملی ما به خطر افتاد.</p>
      <p>وی با اشاره رویکرد گروهک حکومت خلق عرب علیه کشورمان و تجزیه طلبان پ.ک.ک، خاطرنشان کرد: این رویکردها بخشی از توان نیروهای ایران را گرفته و می گیرد.</p>
      <p>تدین ادامه داد: درحال حاضر جمهوری اسلامی، دوران اقتدار خود را در منطقه آغاز کرده است و این ها دستاویزی برای تضعیف موقعیت ایران در منطقه است تا قسمتی از توان داخلی صرف یکپارچه سازی مجدد کشور شود.</p>
      <p>همان طور که گفته شد وضعیت نابسمان ورزشگاه و همچنین جمعیتی که نوجوانان و جوانان پر شور اغلب آن هستند فرصت ایده الی به سرویس های جاسوسی منطقه و غرب داده است که روی فضای ورزشگاه ها کار کند و امروز تعداد معدودی را بین تماشاگران بفرستد تا فضای ورزشگاه ها را به سمت و سوی غیر ورزشی ببرد و بتواند از آب گل آلود ماهی بگیرد.</p>
      <p>آخرین اقدامات آن ها که در هفته یازدهم لیگ برتر صورت گرفت، نشان می دهد که این سرمایه گذاری عظیمی بر روی این پروژه انجام شده است.</p>
      <p>حواشی بازی های تبریز اگرچه پیش از این نیز اتفاق افتاده بود اما این بار همراه با برخی شعارهای ضدقومیتی و برخی پرچم های و دست نوشته های مشکوک بود.</p>
      <p>در جریان این بازی در میان هواداران تیم‌ تراکتور تبریز، پلاکاردی با این عنوان برافراشته‌شده: «چکسلُواکی یا یوگسلاوی؛ انتخاب با شما»؛ در نظر اول شاید این سوال پیش آید که این دو کشور چه ارتباطی با ایران دارند؛ اما بررسی تاریخی یادآور این نکته است که دو سرزمین چک و اسلواکی با روش مسالمت‌آمیز از هم جدا شدند اما جدایی سرزمین‌های یوگسلاوی، مثل صربستان، بوسنی و هرزگوین، کرواسی و... با جنگی خونین ‌همراه بود که به جنگ بالکان شناخته  می‌شود.</p>
      <p>این قبیل اتفاقات اگرچه در جریان بازی های تراکتورسازی مسبوق به سابقه بود اما این اقدامات و این دست نوشته ها و بلد شدن حمایت برخی تماشاگران از ترکیه در جریان حمله به کردهای سوریه نمایانگر برنامه ریزی برخی سرویس های جاسوسی منطقه برای تبدیل احساسات فوتبالی و هیجانات جوانان منطقه به احساسات قومیتی است.</p>
      <p>نکته حائذ اهمیت دیگر بازتاب شعار حمایت برخی هواداران تراکتور از اقدامات کشور ترکیه علیه کردهای سوریه بود.گرچه در جریان این بازی، تبریزی ها با شعار حیدر حیدر جلوی این شعارهای ضد قومیتی را گرفتند، اما آن چه از این بازی در رسانه های دنیا مخابره شد، همین حمایت از ترکیه بود.</p>
      <p>اگرچه برای اولین بار شاهد واکنش رسمی فدارسیون فوتبال و وزیر ورزش به این اقدامات برخی سواستفاده کنندگان از بازی های لیگ بودیم اما اگر برنامه ریزی صحیحی برای این کار صورت نگیرد، احتمال استفاده از این حربه در دیگر بازی های لیگ نیز وجود دارد.</p>
      <p>شاید به نظر می رسد، تیم های رسانه ای وابسته به دولت پیش از آن که برای دختر آبی چکامه سرایی کنند باید سر از لاک بیرون آورده و وضعیت فرهنگی این ورزش محبوب را بیشتر ارزیابی کنند تا شاید قدری از توان رسانه ای دولت برای  مدیریت فضای فرهنگی ورزشگاه ها استفاده شود.</p>
      <p>انتهای پیام/</p>
    </article>
  </body>
</html>