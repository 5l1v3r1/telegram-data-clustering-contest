<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818006.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T08:21:00+00:00"/>
    <meta property="og:title" content="رئیس جمهور پیشین برزیل آزاد شد"/>
    <meta property="og:description" content="به گزارش ایسنا، به نقل از بی‌بی‌سی، حکم آزادی پس از یک حکم عمومی دیوان عالی برزیل درباره اجرای مجازات حبس محکومان صادر شد."/>
  </head>
  <body>
    <article>
      <h1>رئیس جمهور پیشین برزیل آزاد شد</h1>
      <address>
        <time datetime="2019-11-09T08:21:00+00:00">09 Nov 2019, 08:21</time>
      </address>
      <p>با رای یک قاضی برای آزادی لولا داسیلوا، رئیس جمهور چپ‌گرای پیشین برزیل، داسیلوا آزاد شد و در برابر صدها تن از هوادارانش از حامیان همکاران و وکلایش تشکر کرد.</p>
      <p>به گزارش ایسنا، به نقل از بی‌بی‌سی، حکم آزادی پس از یک حکم عمومی دیوان عالی برزیل درباره اجرای مجازات حبس محکومان صادر شد.</p>
      <p>حکمی که بر اساس آن لولا دو سیلوا بعد از یک سال و نیم زندان آزاد شده می‌تواند هزاران قرار مجرمیت دیگر را نیز لغو کند.</p>
      <p>رئیس جمهوری سابق برزیل در حالی که تیشرتی سیاه و یک ژاکت به تن داشت مشت گره خورده خود را در برابر هوادارانش به هوا برد.</p>
      <p>بلافاصله پس از خروج سیلوا از مقر پلیس فدرال، صدها تن از هواداران او همراه با روزنامه نگاران محلی او را محاصره کردند.</p>
      <p>رئیس جمهوری پیشین برزیل در همین مکان از همکاران، حامیان و وکلایش تشکر کرد.</p>
      <p>بر اساس حکم دیوان عالی، این متهمان تنها زمانی به زندان خواهند رفت که تمام تلاش‌هایشان برای فرجام خواهی با شکست مواجه شده باشد.</p>
      <p>در آستانه انتخابات ریاست‌جمهوری قبلی برزیل و در حالی که در عموم نظرسنجی‌ها لولا با فاصله برنده انتخابات به نظر می‌رسید، او در یک پرونده فساد به تحمل نزدیک به ۹ سال زندان محکوم شد.</p>
      <p>حکم آزادی لولا پس از درخواست وکلایش و به دنبال آن صادر شد که دیوان عالی برزیل حکمی عمومی درباره چگونگی اجرای مجازات حبس محکومان داد.</p>
      <p>مطابق رای جدید دیوان عالی برزیل، محکومان تا موقعی که تمام مراحل تجدیدنظر و فرجام‌خواهی را طی نکرده باشند نباید به زندان بیفتند.</p>
      <p>این حکم دیوان عالی رویه سه سال اخیر در عملیات قضایی مشهور به "کارواش" را متوقف می‌کند که به حبس فوری محکومان پس از مرحله اول تجدیدنظر می‌انجامید.</p>
      <p>عملیات کارواش که قاضی سرجیو مورو آن را هدایت می‌کرد، به پرونده فساد مالی در شرکت نفتی بزرگ دولت برزیل، پتروبراس برمی‌گشت که شامل اتهام رشوه بسیاری از مقام‌های سیاسی می‌شد.</p>
      <p>در جریان رسیدگی به این پرونده لولا هم متهم شد که از یک شرکت مهندسی آپارتمانی ساحلی گرفته است. او این اتهام را برآمده از انگیزه‌های سیاسی و محاکمه خود را نمایشی می‌دانست.</p>
      <p>چندی پیش وبسایت اینترسپت، به سردبیری روزنامه‌نگاری که افشاگری‌های ادوارد اسنودن را پوشش داد، مکاتبات خصوصی دادستان‌ها و مقام‌های قضایی درگیر در پرونده کارواش را منتشر کرد.</p>
      <p>مطابق این مکاتبات قاضی سرجیو مورو که اکنون در کابینه بولسونارو وزیر دادگستری برزیل است، به دادستان‌ها خط می‌داد و مسایلی را با آنها هماهنگ می‌کرد که از نظر بسیاری نقض بی‌طرفی قاضی محسوب شده است.</p>
      <p>قاضی مورو پس از انتشار مکاتباتش تخلف و اعمال نفوذ سیاسی در این پرونده را رد کرده است.</p>
    </article>
  </body>
</html>