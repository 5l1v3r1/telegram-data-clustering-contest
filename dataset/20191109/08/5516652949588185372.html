<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425454/h-rodos-dinei-tis-exetaseis-ths-sto-tzoynto"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T08:50:03+00:00"/>
    <meta property="og:title" content="Η Ρόδος δίνει τις... εξετάσεις της στο τζούντο"/>
    <meta property="og:description" content="Η Ρόδος σήμερα καλείται να δώσει τις… εξετάσεις της στο κομμάτι διοργάνωσης σημαντικών αγώνων τζούντο, ώστε να έχει όλα τα εχέγγυα πια στο κοντινό μέλλον να διεκδικήσει ακόμα και διεθνείς συναντήσεις. Η Φλόγα Ρόδου με την έγκριση της Ελληνικής Ομοσπονδίας και τη στήριξη από την Περιφέρεια Νοτίου Αιγαίου και τον Δήμο Ρόδου θα διοργανώσει το 1ο Πανελλήνιο Τουρνουά στο Βενετόκλειο γι’ αρκετές κατηγορίες με αθλητές-αθλήτριες από τα Δωδεκάνησα αλλά και την Αττική. Από τη Ρόδο θα εκπροσωπηθούν οι Φλόγα, Ζυγός και Αγήνορας, ενώ στο νησί μας θα ταξιδέψει και ο ΑΣ Νέων Καλύμνου. Παρουσία επίσης θα έχουν ο ΑΟΝ Αργυρούπολης και ο Φιλαθλητικός Όμιλος Ηρακλείου Αττικής."/>
  </head>
  <body>
    <article>
      <h1>Η Ρόδος δίνει τις... εξετάσεις της στο τζούντο</h1>
      <h2>Το 1ο Πανελλήνιο Τουρνουά γίνεται σήμερα στο Βενετόκλειο με συλλόγους από Ρόδο, Κάλυμνο και Αττική σαν πρόβα για σπουδαιότερες συναντήσεις στο κοντινό μέλλον</h2>
      <address>
        <time datetime="2019-11-09T08:50:03+00:00">09 Nov 2019, 08:50</time>
      </address>
      <p>
        <b>Η Ρόδος σήμερα καλείται να δώσει τις… εξετάσεις της στο κομμάτι διοργάνωσης σημαντικών αγώνων τζούντο, ώστε να έχει όλα τα εχέγγυα πια στο κοντινό μέλλον να διεκδικήσει ακόμα και διεθνείς συναντήσεις. Η Φλόγα Ρόδου με την έγκριση της Ελληνικής Ομοσπονδίας και τη στήριξη από την Περιφέρεια Νοτίου Αιγαίου και τον Δήμο Ρόδου θα διοργανώσει το 1ο Πανελλήνιο Τουρνουά στο Βενετόκλειο γι’ αρκετές κατηγορίες με αθλητές-αθλήτριες από τα Δωδεκάνησα αλλά και την Αττική. Από τη Ρόδο θα εκπροσωπηθούν οι Φλόγα, Ζυγός και Αγήνορας, ενώ στο νησί μας θα ταξιδέψει και ο ΑΣ Νέων Καλύμνου. Παρουσία επίσης θα έχουν ο ΑΟΝ Αργυρούπολης και ο Φιλαθλητικός Όμιλος Ηρακλείου Αττικής.</b>
      </p>
      <p>Η φετινή διοργάνωση έχει αναβαθμιστεί από «Περιφερειακό Πρωτάθλημα» σε «Πανελλήνιο Τουρνουά» χάρη στις προσπάθειες του Μιχάλη Χατζηνικολάου (Μαύρη ζώνη, 5 νταν), δασκάλου και ιδρυτή της Φλόγας με τη βοήθεια της Ελληνικής Ομοσπονδίας Τζούντο και την αμέριστη αρωγή και συμπαράσταση σε υλικοτεχνική υποδομή από την τοπική αυτοδιοίκηση.</p>
      <p>Στην προσπάθεια αυτή επίσης συνέβαλλαν ουσιαστικά με μεγάλες εκπτώσεις, η ναυτιλιακή εταιρεία που θα μεταφέρει αθλητές και διαιτητές από την Αθήνα και μεγάλη ξενοδοχειακή μονάδα του νησιού, που ανέλαβε την διαμονή τους έναντι ελάχιστου τιμήματος.</p>
      <p>Είναι χαρακτηριστικό ότι η φετινή διοργάνωση, αποτελεί ένα κρίσιμο τεστ για την ανάθεση πολύ μεγάλων διεθνών αγώνων τζούντο στη Ρόδο. Θα γίνει πιστή εφαρμογή των ευρωπαϊκών προτύπων που αφορούν συγκεκριμένο αριθμό τατάμι, ηχητικές εγκαταστάσεις, monitor και laptop με ειδικό λογισμικό και χρονομέτρηση, κάμερες καταγραφής των αγώνων και VAR προσφορά της περιφέρειας Ν. Αιγαίου.</p>
      <p><b>Αναλυτικά το πρόγραμμα έχει ως εξής:</b><br/>Ζύγιση: στις 11:00 με 11:30 το πρωί, σήμερα στο χώρο των αγώνων για τις ομάδες Junior – Mini Jumior και 13:30 με 14:00 για όλες τις υπόλοιπες κατηγορίες. Ανοχή ζύγισης ενός (1) κιλού.</p>
      <p>Έναρξη αγώνων: Σήμερα στις 12.00 το πρωί για τις ομάδες Junior – Mini Jumior (γεννηθέντες από το 2009 και μετά). Για τις υπόλοιπες κατηγορίες (γεννηθέντες ως και το 2008) έναρξη 14:00.</p>
      <p><b>Διάρκεια αγώνων: </b><br/>4 λεπτά για άντρες, γυναίκες, νέες γυναίκες, νέους άντρες, νεανίδες και έφηβους.</p>
      <p>3 λεπτά για τους παίδες Α’ και κορασίδες Α’.</p>
      <p>2 λεπτά για τους παίδες Β’ και κορασίδες Β’.</p>
      <p>1 λεπτό για τις κατηγορίες Junior – Mini Junior.</p>
      <p>Η κλήρωση θα γίνει σήμερα το πρωί στο Βενετόκλειο Κλειστό Γυμναστήριο από τη γραμματεία και τους διαιτητές που θα οριστούν από την Κεντρική Επιτροπή Διαιτησίας.<br/>Αύριο στις 11.00 θα διεξαχθεί στον ίδιο χώρο σεμινάριο τζούντο για όλους τους αθλητές, από την Ολυμπιονίκη πρωταθλήτρια τζούντο, Μαρία Καραγιαννοπούλου.</p>
      <p>Κατόπιν θα γίνει και η απονομή του επόμενου νταν στους δώδεκα επιτυχόντες τζουντόκα των εξετάσεων που διεξήχθησαν τον περασμένο Αύγουστο από την Επιτροπή Ιεραρχίας Νταν και Επιμόρφωσης. Παρών στους αγώνες θα είναι από πλευράς Ομοσπονδίας ο Κωνσταντίνος Βάγιας.</p>
      <p><b>Τα ονόματα των επιτυχόντων στα νταν είναι τα παρακάτω:</b><br/>Μαυρομάτη Αικατερίνη 4ο Dan</p>
      <p>Χατζηνικολάου Σάββας 3ο Dan</p>
      <p>Ευσταθίου Κωνσταντίνος 3ο Dan</p>
      <p>Κοντός Μιχάλης 3ο Dan</p>
      <p>Παππάς Αντώνης 3ο Dan</p>
      <p>Χατζηνικολάου Χαράλαμπος 1ο Dan</p>
      <p>Πιπή Θεοδώρα 1ο Dan</p>
      <p>Αϊριέβ Αλέξανδρος 1ο Dan</p>
      <p>Τσαβαρής Γιάννης 1ο Dan</p>
      <p>Τσακίρη Γεωργία 1ο Dan</p>
      <p>Παππά Κωνσταντίνα 1ο Dan</p>
    </article>
  </body>
</html>