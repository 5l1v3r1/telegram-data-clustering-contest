<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231456/"/>
    <meta property="og:site_name" content="Українська правда"/>
    <meta property="article:published_time" content="2019-11-09T08:34:04+00:00"/>
    <meta property="og:title" content="Київ: Боржникам за комуналку може світити заборона виїзду за кордон чи арешт майна"/>
    <meta property="og:description" content="За рішенням суду, на боржника за послуги ЖКГ може бути накладено санкції – від заборони виїзду за кордон до арешту рухомого й нерухомого майна."/>
  </head>
  <body>
    <article>
      <h1>Київ: Боржникам за комуналку може світити заборона виїзду за кордон чи арешт майна</h1>
      <address>
        <time datetime="2019-11-09T08:34:04+00:00">09 Nov 2019, 08:34</time>
      </address>
      <p>У Києві близько 5% споживачів не розраховуються за всіма видами житлово-комунальних послуг, за рішенням суду на боржника може бути накладено санкції – від заборони виїзду за кордон до арешту рухомого й нерухомого майна.</p>
      <p><b>Джерело:</b> пресцентр КМДА з посиланням на брифінг гендиректора "Центру комунального сервісу" Андрія Щербину </p>
      <p><b>Деталі: </b>За словами Щербини, наразі рівень розрахунку за спожиті послуги сягає 80%. При цьому орієнтовно 5% споживачів не розраховуються за спожите взагалі, і на них припадає 60% суми заборгованості мешканців Києва.</p>
      <p>За деякими особовими рахунками борги сягають сотень тисяч гривень.</p>
      <p><b>Дослівно:</b> "Щоб врегулювати питання заборгованості, шляхом укладення договорів розстрочення, достатньо звернутися до найближчого "<a href="https://cks.com.ua/service-centers/">Центру комунального сервісу</a>" з необхідними документами та обрати оптимальний термін для погашення боргу", – зазначив Щербина. </p>
      <p>"Якщо боржник не реагує на повідомлення, накопичує борги, не звертається за допомогою, справу можуть передати до суду. За рішенням суду на боржника накладають санкції – від заборони виїзду за кордон до арешту рухомого й нерухомого майна", - додав він. </p>
      <footer>Українська правда</footer>
      <related>
        <a href="https://www.pravda.com.ua/news/2019/11/9/7231454/"/>
        <a href="https://www.pravda.com.ua/news/2019/11/9/7231453/"/>
        <a href="https://www.pravda.com.ua/news/2019/11/8/7231437/"/>
      </related>
    </article>
  </body>
</html>