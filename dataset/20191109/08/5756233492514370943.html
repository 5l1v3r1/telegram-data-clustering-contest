<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620541/%D9%84%D8%A7%D8%B1%DB%8C%D8%AC%D8%A7%D9%86%DB%8C-%D8%AD%D8%B0%D9%81-%D9%88-%D8%A7%D8%AD%D9%85%D8%AF%DB%8C%E2%80%8C%D9%86%DA%98%D8%A7%D8%AF-%D8%A8%D8%B1%D9%85%DB%8C%E2%80%8C%DA%AF%D8%B1%D8%AF%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T08:35:00+00:00"/>
    <meta property="og:title" content="لاریجانی حذف و احمدی‌نژاد برمی‌گردد؟!"/>
    <meta property="og:description" content="درحالی‌که خبر‌ها از سرلیستی قالیباف برای مجلس آتی حکایت دارند، نزدیک‌ترین چهره به شهردار سابق؛ یعنی مدیرمسئول روزنامه رسالت، هم سخنگوی شورای ائتلاف اصولگرایان می‌شود. این یعنی فهرست تهران قرار است سهم نواصولگرایان جوان قالیبافی شود."/>
  </head>
  <body>
    <article>
      <h1>لاریجانی حذف و احمدی‌نژاد برمی‌گردد؟!</h1>
      <address>
        <time datetime="2019-11-09T08:35:00+00:00">09 Nov 2019, 08:35</time>
      </address>
      <p>
        <i>درحالی‌که خبر‌ها از سرلیستی قالیباف برای مجلس آتی حکایت دارند، نزدیک‌ترین چهره به شهردار سابق؛ یعنی مدیرمسئول روزنامه رسالت، هم سخنگوی شورای ائتلاف اصولگرایان می‌شود. این یعنی فهرست تهران قرار است سهم نواصولگرایان جوان قالیبافی شود.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نظر می‌رسد قالیباف بالاخره توانسته سهم و طلب خود را بابت فداکاری انتخابات ۹۶ از یاران پیشین بگیرد و آن‌ها هم در مقابلش کوتاه آمده‌اند. قالیباف بار‌ها و بار‌ها در این دو سال به اشکال مختلف از رفتار اصولگرایان گلایه کرده است و یارانش کنارکشیدن او را ایثارگری خوانده‌اند. این ایثارگری البته بدون منت و مزد نبوده است و جایی باید حساب‌ها تسویه شود. قالیباف در بیانیه نواصولگرایی خود از بلاتکلیفی و اختلال در رأس جریان اصولگرایی خبر داده بود. در فراخوان اینترنتی چند ماه قبل هم از جوانان اصولگرا دعوت به نهضت ثبت‌نام در انتخابات کرد. به نظر می‌رسید که او می‌خواهد به صورت آتش به اختیار سکان اصولگرایی را در دست بگیرد.</p>
      <p>اخبار و شنیده‌ها تا اینجای کار حاکی از این است که تا حدی هم موفق شده. اگر تهران قرار است به طیف قالیباف برسد، احتمالا جبهه پایداری سهم خود را از شهر‌هایی مانند قم و مشهد خواهد گرفت. اگرچه این جبهه تاکنون اعلام کرده که در شورای ائتلاف جایی ندارد و به آن نپیوسته، اما اخبار نشان می‌دهند که درواقع جبهه پایداری هم سهم خودش را گرفته است؛ به‌نحوی‌که خبر می‌رسد فهرست اصولگرایان قم بدون علی لاریجانی و با چهره‌هایی از درون یا نزدیک به جبهه پایداری مانند ایثارگران و... بسته شده است. اصولگرایان تقسیم کار کرده‌اند. پایتخت همچنان در تیول شهردار سابق باقی می‌ماند و جبهه پایداری، دیگر مدعی سفت‌وسخت سهم از لیست هم از شهرستان‌ها سهم خواهد برد. احمد امیرآبادی، نماینده مردم قم در مجلس، گفته است که لیست اصولگرایان قم برای انتخابات مجلس یازدهم با امیرآبادی، ذوالنور و زاکانی بسته شد.</p>
      <figure>
        <img src="https://aftabnews.ir/files/fa/news/1398/8/18/356832_116.jpg"/>
      </figure>
      <p>او در تشریح جزئیات مربوط به لیست سه‌نفره اصولگرایان در قم برای انتخابات مجلس یازدهم گفت: شورای هماهنگی اصولگرایان قم که از احزاب و گروه‌ها و تشکل‌های اصولگرا ۲۶ نفر عضو دارد، کارنامه عملکرد بنده و آقای ذوالنور را مورد بررسی قرار دادند و به ما دو نفر به‌عنوان کاندیدا‌های انتخابات مجلس یازدهم در قم در لیست اصولگرایان رأی دادند. برای نفر سوم هم اعلام کردند که هر یک از اصولگرایان می‌خواهد در قم کاندیدا شود، رزومه‌اش را بیاورد. ۱۲ نفر رزومه خود را به شورای هماهنگی اصولگرایان قم ارائه کردند که هر یک از این ۱۲ نفر جداگانه برای مصاحبه دعوت شدند و بعد از انجام مصاحبه‌ها و رأی‌گیری چهار نفر انتخاب شدند. البته لازم به ذکر است که از این ۱۲ نفر قبل از رأی‌گیری دو نفر اعلام انصراف کردند. بنا بر این شد که چهار نفری که بیشترین رأی را از بین ۱۰ نفر آوردند، در مرحله آخر مورد ارزیابی و رسیدگی قرار گیرند که این چهار نفر عبارت بودند از؛ علیرضا زاکانی، روانبخش، محسن موحدی و آقامیری.</p>
      <p>بااین‌حال محمد مهاجری دیروز به نامه‌نیوز گفته است که جبهه پایداری همیشه یک متحد غیرقابل‌اتکاست و به‌هیچ‌وجه نمی‌شود روی آن‌ها حساب کرد، چون حتی به حرف‌های دیروز خود پایبند نمی‌مانند. اعضای پایداری تکلیف شرعی را در لحظه احساس می‌کنند و در لحظه تصمیم می‌گیرند، بنابراین هر کسی در جریان اصولگرایی اگر فکر می‌کند می‌تواند با جبهه پایداری وارد معامله و مذاکره شود، جز ساده‌لوحی توصیف دیگری نمی‌توان برای آن بیان کرد. پایداری معتقد است وحدت خیلی خوب است به شرطی که دیگران با ما وحدت کنند؛ نه‌آنکه ما از موضعمان عدول کنیم. ما خیلی خوب، آقا و گل هستیم و هر کسی که می‌خواهد وحدت کند، مثل ما شود تا با او وحدت کنیم.</p>
      <p>
        <b>حذف لاریجانی، آمدن احمدی‌نژاد؟</b>
      </p>
      <p>لاریجانی در حالی از فهرست انتخاباتی اصولگرایان قم حذف می‌شود که او در دوره‌های گذشته همواره از قم نامزد شده بود و حالا مشخص نیست که آیا قرار است با یک فهرست جداگانه ائتلافی با اصلاح‌طلبان به مجلس بیاید. می‌خواهد از تهران نامزد شود، آن هم نه در فهرست اصولگرایان، چراکه اولا در شورای وحدت حضور ندارد و ثانیا در فهرستی که قالیباف سرلیست شود، لاریجانی هیچ‌گاه فرد دوم نخواهد شد.</p>
      <p>سکوت لاریجانی تا اینجای کار و عدم جایابی برای او در انتخابات آتی مجلس حکایت از این دارد که یحتمل لاریجانی چشم به ریاست‌جمهوری ۱۴۰۰ دوخته و قبای مجلس را بعد از سه دوره برای خود دیگر کمی تنگ می‌یابد. امیرآبادی‌فراهانی، تیرماه گذشته درباره احتمال عدم حضور لاریجانی در انتخابات مجلس یازدهم گفته بود: «از ایشان پرسیدم، گفت: من در شش ماه دوم سال تصمیم می‌گیرم؛ چند روز پیش مشاور ایشان، آقای زمانی، در مجلس به من گفت که پیشنهاد می‌کنم شما و آقایان لاریجانی و ذوالنور در یک فهرست قرار بگیرید که من گفتم این دست من نیست و در اختیار شورای مرکزی اصولگرایان قم است». یک‌ماه‌ونیم از شش‌ماهه دوم سال هم گذشته و هنوز تصمیم لاریجانی مستقیم یا غیرمستقیم اعلام نشده است، اما شورای اصولگرایان قم او را از فهرست خود کاملا خط زده است. به نظر می‌رسد برای لاریجانی یک صندلی بیشتر باقی نمانده و آن هم صندلی پاستور است.</p>
      <p>همه این‌ها در حالی است که روح‌الله حسینیان هم خبر می‌دهد که اقبال به احمدی‌نژاد برای ورود به مجلس خیلی زیاد است، اگرچه بعید است که صلاحیت رئیس سابق دولت از سوی شورای نگهبان به دلایل مختلف تأیید شود. این نکته‌ای است که حسینیان هم غیرمستقیم به آن اشاره کرده است. همان‌طور که برای انتخابات ۹۶ تأییدش نکردند محتمل است که این‌بار هم تأیید نشود. اتفاقا در شرایطی که اصولگرایان خود را برای یک انتخابات بی‌رقیب در معنای واقعی آماده می‌کنند، آمدن احمدی‌نژاد اصلا به صلاحشان نیست و قطعا بخشی از رأی بدنه خاکستری آن‌ها را خواهد ربود.</p>
    </article>
  </body>
</html>