<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/sports/740808"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T08:35:00+00:00"/>
    <meta property="og:title" content="'อุ้ม-เจ'ปรับโหมดช้างศึก ลั่นบุกชนะ'เสือ-ญวน'ลิ่วเข้ารอบ"/>
    <meta property="og:description" content="'พี่อุ้ม-น้องเจ' แข่งกันจบ ปรับโหมดเพื่อชาติ 'ธีราทร' ลั่น ต้องพาช้างศึกเข้ารอบ 12 ทีมบอลโลก ขณะที่ 'ชนาธิป' กร้าว บุกชนะทั้ง เสือเหลือง-ญวน"/>
  </head>
  <body>
    <article>
      <h1>'อุ้ม-เจ'ปรับโหมดช้างศึก ลั่นบุกชนะ'เสือ-ญวน'ลิ่วเข้ารอบ</h1>
      <address>
        <time datetime="2019-11-09T08:35:00+00:00">09 Nov 2019, 08:35</time>
      </address>
      <figure>
        <img src="https://www.dailynews.co.th/admin/upload/20191109/news_WEYCwIHRgL155706_533.jpg?v=20191110059"/>
      </figure>
      <p>
        <b>"พี่อุ้ม-น้องเจ" แข่งกันจบ ปรับโหมดเพื่อชาติ "ธีราทร" ลั่น ต้องพาช้างศึกเข้ารอบ 12 ทีมบอลโลก ขณะที่ "ชนาธิป" กร้าว บุกชนะทั้ง เสือเหลือง-ญวน</b>
      </p>
      <p>โยโกฮามา เอฟ มารินอส และ ธีราทร บุญมาทัน ขยับขึ้นรองจ่าฝูง ก้าวใกล้แชมป์เจลีกไปอีกขั้น หลังจากเปิดบ้านชนะ คอนซาโดเล ซัปโปโร 4-2 ที่เอ็นเอชเค สปริง มิสีซาวะ ในเกมที่ 31 ของฤดูกาล เมื่อ 9 พ.ย. สถานการณ์ล่าสุด เอฟซี โตเกียว นำจ่าฝูง มี 62 แต้ม ขณะที่ มารินอส ขึ้นจากที่ 3 มารองจ่าฝูง มี 61 แต้ม จี้แต้มเดียว ธีราทร มีลุ้นเต็มๆ กับการเป็นคนไทยคนแรกที่ได้แชมป์เจลีก ด้าน แอนท์เลอร์ส 59 แต้ม<br/><br/>3 นัดสุดท้ายของ มารินอส 23 พ.ย. เยือน มัตสึโมะโตะ ยามากะ, 30 พ.ย. เยือน ฟรอนตาเล และ 7 ธ.ค. เปิดบ้านเจอ โตเกียว ซึ่ง หากมารินอส ชนะรวด จะได้แชมป์ทันที เพราะนัดสุดท้าย ได้เล่นกับ โตเกียว ที่ตอนนี้นำจ่าฝูง<br/><br/>หลังเกม ธีราทร กล่าวว่า ดีใจเหมือนทุกเกมที่ชนะ ดีใจที่คนไทยมาเยอะ เชียร์ทั้งตนและ ชนาธิป นัดนี้ต่างคนต่างทำดีที่สุด แต่ผลงานของ เจ อาจไม่เป็นใจ การได้แข่งขันกันในเจลีก เป็นเรื่องดี ชนาธิป มีสัญญาถาวรอยู่แล้ว ส่วนตนก็ไปเรื่อยๆ ดีใจเล่นครบ 50 จริงๆ ไม่คิดจะได้เล่นปีที่ 2 ต้องขอบคุณ มานอส ที่เห็นความสามารถ คิดว่าน่าจะได้เล่น 3 เกมที่เหลือ เพื่อเก็บสถิติ<br/><br/>ธีราทร ตอบคำถามถึงการกลับไปร่วมทีมกับ ชนาธิป ในทีมชาติไทย ด้วยว่า "จะทำผลงานให้ดีที่สุด ทั้งผมและเจ รวมทั้งทุกคน จะทำให้ดีที่สุด เพื่อเข้ารอบ 12 ทีม และทำให้ดีที่สุดใน 2 แมตช์ที่เหลือในปีนี้"<br/><br/>ด้าน ชนาธิป กล่าวว่า วันนี้เป็นเกมที่สนุก ต่างเล่นเกมรุกทั้งคู่ แต่คอนซาโดเล เสียประตูไวไปนิด ส่วนตัวยอมรับวันนี้มีข้อผิดพลาด ก็ต้องไปปรับ ส่วนหนึ่งคือ โยโกฮามา ก็ทำได้ดี ยินดีกับ ธีราทร ด้วย นอกจากนี้ ชนาธิป ยังพูดถึงเกมคัดฟุตบอลโลก ที่จะเยือน มาเลเซีย กับ เวียดนาม ว่า "แน่นอน ต้องชนะ 2 นัด ที่เล่นทีมชาติให้ได้"<br/><br/><b><i>(แฟ้มภาพจาก J.League（เจลีก-ลีกฟุตบอลอาชีพแห่งประเทศญี่ปุ่น）)</i></b></p>
    </article>
  </body>
</html>