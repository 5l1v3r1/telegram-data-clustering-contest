<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/ernakulam/local-news/2019/11/09/ernakulam-kerala-cyber-dome.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-09T08:38:00+00:00"/>
    <meta property="og:title" content="അശ്ലീല ചിത്രങ്ങൾ, ഡാർക് വെബ്: സമൂഹമാധ്യമങ്ങള്‍ അരിച്ചുപെറുക്കും, കുടുക്കും..."/>
    <meta property="og:description" content="കൊച്ചി∙ ഇന്റർനെറ്റും സമൂഹമാധ്യമങ്ങളും നിരന്തരം നിരീക്ഷിക്കുകയാണ് എറണാകുളം സൈബർ ഡോമിന്റെ ചുമതല. സൈബർ മേഖലയിലെ വെല്ലുവിളികൾക്കും അപകടകരമായ.Ernakulam News. Kochi News. എറണാകുളം ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>അശ്ലീല ചിത്രങ്ങൾ, ഡാർക് വെബ്: സമൂഹമാധ്യമങ്ങള്‍ അരിച്ചുപെറുക്കും, കുടുക്കും...</h1>
      <address><time datetime="2019-11-09T08:38:00+00:00">09 Nov 2019, 08:38</time> by <a rel="author">കെ. ജയപ്രകാശ് ബാബു</a></address>
      <p>കൊച്ചി∙ ഇന്റർനെറ്റും സമൂഹമാധ്യമങ്ങളും നിരന്തരം നിരീക്ഷിക്കുകയാണ് എറണാകുളം സൈബർ ഡോമിന്റെ ചുമതല. സൈബർ മേഖലയിലെ വെല്ലുവിളികൾക്കും അപകടകരമായ പ്രവണതകൾക്കും എതിരെ വ്യക്തികൾ, സ്ഥാപനങ്ങൾ,  കോർപറേറ്റുകൾ എന്നിവയുമായി പൊലീസ് സംവിധാനം ചേർന്നു പ്രവർത്തിക്കും. ഇതിന്റെ പ്രയോജനം ജനങ്ങൾക്കും  ലഭിക്കും. സൈബർ ലോകത്തെ പുതിയ രീതികൾ, സോഫ്റ്റ്‌വെയറുകൾ, തട്ടിപ്പുകൾ, ഹാക്കിങ് തുടങ്ങിയവ സംബന്ധിച്ച ഗവേഷണവും സൈബർ ഡോമിന്റെ ലക്ഷ്യമാണ്. തിരുവനന്തപുരത്ത്, സൈബർ ഡോം നിലവിലുണ്ട്. കോഴിക്കോട്ടും തുടങ്ങാൻ നിർദേശമുണ്ട്.</p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/9/ernakulam-fb-logo.jpg"/>
      </figure>
      <p>
        <b>പ്രവർത്തനരീതി</b>
      </p>
      <p>ലഹരിമരുന്നു കച്ചവടം, ഗുണ്ടകളെ ഏർപ്പാടാക്കൽ, മോഷണം, അട്ടിമറി, മനുഷ്യക്കടത്ത്, ബാങ്ക് തട്ടിപ്പ്, തീവ്രവാദ പ്രവർത്തനങ്ങൾ തുടങ്ങിയവയെല്ലാം സൈബർ ലോകത്തുമുണ്ട്. ഇന്റർനെറ്റും സമൂഹമാധ്യമങ്ങളും നിരീക്ഷണ വിധേയമാക്കുന്നതിലൂടെ വിവരങ്ങൾ നേരത്തെ അറിയാനും തടയാനും കഴിയും. അക്രമികളെ തിരിച്ചറിയുകയും അവരുടെ പ്രവർത്തന കേന്ദ്രം മനസ്സിലാക്കുകയും ചെയ്യും.</p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/9/ernakulam-kerala-cyber-dome-1.jpg"/>
        <figcaption>സൈബർ ‍ഡോം ഓഫിസ്.</figcaption>
      </figure>
      <p>ഇവരുടെ ശൃംഖലയിൽ ഉള്ളവരെയും തിരിച്ചറിയുന്നു. സമൂഹമാധ്യമങ്ങളും ഇന്റർനെറ്റും ഇതിനായി അരിച്ചുപെറുക്കുന്നതിനുള്ള പ്രത്യേക സോഫ്റ്റ്‌വെയറുണ്ട്. ഇത്, കൊച്ചി സൈബർ ഡോമിനു വേണ്ടി വാങ്ങിയിട്ടുണ്ട്. വാട്സാപ്, ഇൻസ്റ്റഗ്രാം, ഫെയ്സ്ബുക് തുടങ്ങിയവയിലെ സാമൂഹികവിരുദ്ധരുടെ നീക്കങ്ങളെല്ലാം നിരീക്ഷിക്കും. ഉദ്ഘാടനം കഴിഞ്ഞിട്ടില്ലെങ്കിലും കൊച്ചി സൈബർ ഡോം ഇതിനകം ഒട്ടേറെ അക്കൗണ്ടുകൾ നിരീക്ഷിക്കാൻ തുടങ്ങിയിട്ടുണ്ട്.</p>
      <p>
        <b>അശ്ലീല ചിത്രങ്ങൾ, ഡാർക് വെബ്</b>
      </p>
      <p>കുട്ടികളുടെ അശ്ലീല ചിത്രങ്ങൾ ഇന്റർനെറ്റിലൂടെ പ്രചരിപ്പിക്കുന്നവരും അതു കാണുന്നവരും കേരളത്തിൽ വർധിക്കുന്നതായി അടുത്തയിടെ സൈബർ വിഭാഗം കണ്ടെത്തിയിരുന്നു. ഈ വിഭാഗത്തിൽ പൊലീസ് നോട്ടമിട്ടവരുടെ നീക്കങ്ങളും സൈബർ ഡോം നിരീക്ഷണ വിധേയമാക്കുകയും കേസെടുക്കുകയും ചെയ്യും.</p>
      <figure>
        <img src="https://img-mm.manoramaonline.com/content/dam/mm/local/ernakulam/local-news/images/2019/11/9/ernakulam-kerala-cyber-dome-3.jpg"/>
      </figure>
      <p>
        <b>ബോധവൽക്കരണം </b>
      </p>
      <p>വിദ്യാർഥികളിലും പൊതുജനങ്ങളിലും സൈബർ സുരക്ഷയെപ്പറ്റി ബോധവൽക്കരണം നടത്തും. ഇതിനായി, സ്കൂളുകളിലും കോളജുകളിലുമായി ആദ്യ ഘട്ടത്തിൽ 125 സൈബർ സെക്യൂരിറ്റി ക്ലബ്ബുകൾ രൂപീകരിക്കും. സിലബസിനൊപ്പം സൈബർ സുരക്ഷയ്ക്കും പ്രാധാന്യം നൽകും. ൈസബർ മേഖലയിലെ പഴുതുകളെപ്പറ്റി ക്ലാസ് നൽകും. വനിതകളുടെയും കുട്ടികളുടെയും സൈബർ സുരക്ഷയും സൈബർ ഡോമിന്റെ പരിധിയിൽ വരും.</p>
      <p>
        <b>സൈബർ സുരക്ഷയുടെ കാവലാളുകൾ</b>
      </p>
      <p>2 എസ്ഐമാരടക്കം സൈബർ വിദഗ്ധരായ 22 പൊലീസ് ഉദ്യോഗസ്ഥർ. സിറ്റി പൊലീസ് കമ്മിഷണർക്കാണ് ഇവർ റിപ്പോർട്ട് നൽകേണ്ടത്. ലോകത്തിന്റെ വിവിധ ഭാഗങ്ങളിലുള്ള 25 എത്തിക്കൽ ഹാക്കർമാരുടെ സേവനം, ആവശ്യമുള്ള സന്ദർഭങ്ങളിൽ തേടും. ഇവർക്കു ലഭിക്കുന്ന വിവരങ്ങൾ അപ്പപ്പോൾ സൈബർ ഡോമിനു കൈമാറും. പ്രതിഫലം വാങ്ങാതെയാണ് എത്തിക്കൽ ഹാക്കർമാർ പ്രവർത്തിക്കുക.</p>
      <p><b>പദ്ധതിച്ചെലവ്</b><br/>ഒരു കോടി രൂപയോളം. ബിപിസിഎല്ലിന്റെ സാമൂഹിക സുരക്ഷാ ഫണ്ടിൽ നിന്നാണു പ്രധാനമായി പണം ലഭിച്ചത്.<br/><b>സൈബർ ഡോം എവിടെ?</b><br/>കാക്കനാട് ഇൻഫോപാർക്ക്, ഫേസ് 2, ജ്യോതിർമയ ബിൽഡിങ്, താഴത്തെ നില.</p>
      <p>
        <b>സൈബർ സെൽ,സൈബർ പൊലീസ് സ്റ്റേഷൻ</b>
      </p>
      <p>സിറ്റി പൊലീസ്  ജില്ലയിൽ സൈബർ പരാതികളെല്ലാം നൽകേണ്ടത് അതതു പൊലീസ് സ്റ്റേഷനുകളിലാണ്. ഇവിടെനിന്നു പരാതികൾ, ജില്ലാ സൈബർ സെല്ലിനു കൈമാറും. സിറ്റിയിൽ, പരാതി സൈബർ സെല്ലിനു നേരിട്ടു നൽകരുതെന്നു നിർദേശമുണ്ട്. പ്രാഥമിക വിവര ശേഖരണത്തിനു ശേഷം, സിറ്റി പൊലീസ് കമ്മിഷണർക്കു റിപ്പോർട്ട് നൽകും.</p>
      <p>കേസ് എടുക്കാവുന്ന പരാതികളാണെങ്കിൽ, അവ സൈബർ പൊലീസ് സ്റ്റേഷനിലേക്കു കൈമാറും. ഒരു എസ്ഐയും 5 പൊലീസുകാരുമാണു ജില്ലാ സൈബർ സെല്ലിലുള്ളത്. എറണാകുളം സിറ്റി, റൂറൽ, കോട്ടയം, ആലപ്പുഴ, ഇടുക്കി പൊലീസ് ജീല്ലകളിലെ സൈബർ കേസുകൾ എറണാകുളം സൈബർ പൊലീസ് സ്റ്റേഷനിലാണു റജിസ്റ്റർ ചെയ്യുക. റേഞ്ച് ഡിഐജിയുടെ ചുമതലയിലുള്ള സൈബർ പൊലീസ് സ്റ്റേഷനിൽ ഒരു ഇൻസ്പെക്ടറുടെ നേതൃത്വത്തിൽ 19 പൊലീസ് ഉദ്യോഗസ്ഥർ.</p>
      <p>‘‘ഐഎസ്, അൽഖായിദ തുടങ്ങിയ രാജ്യാന്തര തീവ്രവാദ സംഘടനകൾ സമൂഹമാധ്യമങ്ങളിലൂടെ ആശയപ്രചാരണം നടത്തുന്നുണ്ട്. അവരുപയോഗിക്കുന്ന അതേ മാധ്യമത്തെത്തന്നെ അവരുടെ അനുഭാവികളെയും പ്രവർത്തകരെയും കണ്ടെത്താൻ ഉപയോഗപ്പെടുത്തുകയാണു സൈബർഡോം. നിരീക്ഷണ സോഫ്റ്റ്‌വെയർ, സൈബർ ഡോമിന്റെ പ്രവർത്തനം എളുപ്പമാക്കും.<b> വിജയ് സാഖറെ,  സിറ്റി പൊലീസ് കമ്മിഷണർ, കൊച്ചി</b></p>
    </article>
  </body>
</html>