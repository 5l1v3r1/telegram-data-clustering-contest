<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.plovdiv24.bg/sport/912378.html"/>
    <meta property="og:site_name" content="Plovdiv24.bg"/>
    <meta property="article:published_time" content="2019-11-09T08:15:00+00:00"/>
    <meta property="og:title" content="Владимир Каролев: Заради дълговете на клуба строителството на &quot;Колежа&quot; при настоящата концесия е невъзможно"/>
    <meta property="og:description" content="Концесиите са правилният начин за инвестиции в модерни стадиони в България и това е пътят, по който ..."/>
  </head>
  <body>
    <article>
      <h1>Владимир Каролев: Заради дълговете на клуба строителството на "Колежа" при настоящата концесия е невъзможно</h1>
      <address>
        <time datetime="2019-11-09T08:15:00+00:00">09 Nov 2019, 08:15</time>
      </address>
      <p>Концесиите са правилният начин за инвестиции в модерни стадиони в България и това е пътят, по който трябва да се върви, заяви за ABCnews.bg икономистът Владимир Каролев по повод случая с изграждането на стадиона на Ботев (Пловдив).</p>
      <p>Цялото му изказване:</p>
      <p>"Само чрез публично-частното партньорство може да се реализират инвестициите, като бъде запазен интересът на държавата, общините, феновете и инвеститора, подчерта той.</p>
      <p>Държавата или общината, както е случаят при Ботев (Пловдив), ако апортира земята под стадиона в смесено дружество, ще може да осъществява контрол. Частникът пък ще може да бъде сигурен, че си възвърне вложените средства.</p>
      <p>Той ще може покрай стадиона да направи съпътстващи дейности, от които да печели като <a href="https://www.plovdiv24.bg/banners.php?bid=2401">ресторанти</a>, кафенета, <a href="https://www.plovdiv24.bg/banners.php?bid=2402">търговски</a> обекти и др. Това са други източници на доходи за него, защото само от продажбата на билети няма да може да издържа отбора и да прави инвестиции, каза Владимир Каролев. По този начин работят вече в Германия и другите развити футболни страни.</p>
      <p>Не може, който и да е бизнесмен да инвестира в нещо без терена (земята) да са негови или предоставени от държавата за 30 години. Това е логиката на публично-частното партньорство по цял свят.</p>
      <p>Само по този начин бизнесът може да осигури финансиране или средства от банки. За целта трябва да има промяна на Интегрирания план за градско възстановяване и развитие на града в Пловдив.</p>
      <p>Също е необходимо общината да даде подкрепително писмо въз основа на влезлите в сила планове за градско развитие, където спортът е отделен като приоритет и може да бъде разглеждан като хоризонтална мярка.  </p>
      <p>Отделно заради дълговете на клуба строителството на "Колежа" при настоящата концесия е невъзможно. Затова трябва смесено дружество между нова фирма и община Пловдив, която да участва със земята под стадиона. Новата фирма пък ще трябва да преотстъпи пожизнено правата над стадиона на клуба."</p>
    </article>
  </body>
</html>