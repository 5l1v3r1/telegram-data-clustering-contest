<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/finance/forolotaria-ti-allages-eksetazei-to-ypoik-poia-ta-bonus/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T08:35:04+00:00"/>
    <meta property="og:title" content="Φορολοταρία : Τι αλλαγές εξετάζει το ΥΠΟΙΚ – Ποια τα bonus"/>
    <meta property="og:description" content="Σε μια προσπάθεια να αυξήσει τη χρήση πλαστικού χρήματος το υπουργείο Οικονομικών μελετά αλλαγές στη φορολοταρία"/>
  </head>
  <body>
    <article>
      <h1>Φορολοταρία : Τι αλλαγές εξετάζει το ΥΠΟΙΚ – Ποια τα bonus</h1>
      <h2>Σε μια προσπάθεια να αυξήσει τη χρήση πλαστικού χρήματος το υπουργείο Οικονομικών μελετά αλλαγές στη φορολοταρία</h2>
      <address><time datetime="2019-11-09T08:35:04+00:00">09 Nov 2019, 08:35</time> by <a rel="author">ΤοΒΗΜΑ Team</a></address>
      <p>Μπαίνει τέλος στη <a href="https://www.tovima.gr/tag/forolotaria/">φορολοταρία</a> των 1.00 ευρώ που ξέραμε μέχρι τώρα.</p>
      <p>Όπως τόνισε ο υπουργός Οικονομικών Χρήστος Σταϊκούρας, μιλώντας σε εκπομπή του ΑΝΤ1 «στο πλαίσιο της φορολοταρίας φαίνεται πως δεν υπάρχει μεγάλο ενδιαφέρον εκ μέρους των πολιτών».</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«Ο ένας λόγος είναι η έλλειψη δημοσιότητας, ένας δεύτερος λόγος είναι ότι δίδονται πολλές λοταρίες σε πολλούς. Μπορεί λοιπόν να είναι να δίδονται σε λιγότερους περισσότερα, μπορούν να δίδονται και σε είδος» πρόσθεσε ο κ. Σταικούρας και συμπλήρωσε λέγοντας πως «συνεργαζόμαστε με τον ΙΟΒΕ ακριβώς για να δούμε τον βέλτιστο τρόπο δόμησης αυτών των κινήτρων».</p>
      <p>Όσον αφορά τις αποδείξεις, ούτως ώστε να χτιστεί το αφορολόγητο και για τα κίνητρα που μπορούν να εισαχθούν ειδικά στο κλάδο υπηρεσιών, o κ. Σταικούρας ανέφερε ότι «ήδη επεξεργαζόμαστε τα κίνητρα για να μαζέψει κάποιος ηλεκτρονικές συναλλαγές και νομίζω πως το προσεχές διάστημα θα είμαστε έτοιμοι για να νομοθετήσουμε σωστά. Θα νομοθετήσουμε δηλαδή συγκεκριμένα κίνητρα για συγκεκριμένα επαγγέλματα στα οποία αποδεδειγμένα υπάρχει υψηλή φοροδιαφυγή. Τα κίνητρα θα αφορούν και στις δύο πλευρές και τους επαγγελματίες και στους φορολογούμενους».</p>
      <h3>Η φορολοταρία</h3>
      <p>Η φορολοταρία που ξεκίνησε ως κίνητρο για τη χρήση πλαστικού χρήματος, δεν είχε ιδιαίτερα θεαματικά αποτελέσματα.</p>
      <p>Η κυβέρνηση σε μια προσπάθεια να δώσει περισσότερα κίνητρα για να πείσει τους πολίτες να «κινούνται» περισσότερο με πλαστικό χρήμα, μετά και την αύξηση του ορίου από 10% στο 30% από το 2020, «έριξε» στο τραπέζι την δελεαστική πρόταση να κληρώνει σπίτια που έχουν περιέλθει στην κατοχή του Δημοσίου από κατασχέσεις.</p>
      <p>Η φορολοταρία βέβαια μέχρι τώρα γινόταν με βάση τις συναλλαγές με πιστωτική κάρτα των πολιτών κάθε μήνα, όπου ανάλογα με τον αριθμό των συναλλαγών έβγαινε και ο αριθμός των λαχνών για κάθε φορολογούμενο.</p>
      <h4>Τι ισχύει για τη φορολοταρία</h4>
      <p>Κάθε μήνα 1.000 τυχεροί κερδίζουν 1.000 ευρώ έκαστος.</p>
      <p>Το πλήθος των λαχνών προσδιορίζεται κλιμακωτά, με βάση το άθροισμα των ποσών που αντιστοιχούν στο σύνολο των μηνιαίων συναλλαγών του κάθε φορολογούμενου έως εξής:</p>
      <p>– Για συνολικό άθροισμα συναλλαγών μέχρι 200 ευρώ αντιστοιχεί ένας λαχνός για κάθε 1 ευρώ.</p>
      <p>– Για τα επόμενα 300 ευρώ, δηλαδή συνολικό άθροισμα από 201 ευρώ μέχρι 500 ευρώ, αντιστοιχεί ένας λαχνός για κάθε 2 ευρώ.</p>
      <p>– Για τα επόμενα 500 ευρώ, δηλαδή για συνολικό άθροισμα συναλλαγών από 501 ευρώ μέχρι 1.000 ευρώ, αντιστοιχεί ένας λαχνός για κάθε 3 ευρώ.</p>
      <p>– Για συνολικό άθροισμα συναλλαγών πάνω από 1001 ευρώ, αντιστοιχεί 1 λαχνός για κάθε 6 ευρώ, με ανώτατο όριο συναλλαγών που λαμβάνονται υπόψη για τις ανάγκες του προγράμματος των δημοσίων κληρώσεων, το ποσό των πενήντα χιλιάδων 50.000 ευρώ.</p>
      <figure>
        <img src="https://www.in.gr/wp-content/uploads/2019/11/lot.jpeg"/>
      </figure>
      <p>Στους φορολογούμενους που κληρώνονται και δεν έχουν δηλώσει λογαριασμό πληρωμών, δίνεται προθεσμία 3 μηνών από την επομένη της ημερομηνίας διεξαγωγής της κλήρωσης, προκειμένου να δηλώσουν τον λογαριασμό πληρωμών στον οποίο επιθυμούν να πιστωθεί το χρηματικό έπαθλο, στην εφαρμογή προσωποποιημένης πληροφόρησης του TAXISnet.</p>
      <p>Η πίστωση του ποσού που αντιστοιχεί στο χρηματικό έπαθλο θα γίνεται ατόκως, μετά τη δήλωση του λογαριασμού πληρωμών.</p>
      <p>Τα χρηματικά έπαθλα είναι ακατάσχετα, αφορολόγητα, δεν θεωρούνται εισόδημα και δεν υπόκεινται σε καμιά κράτηση υπέρ του Δημοσίου ή τρίτου.</p>
      <p>Σημειώνεται πως κάθε ΑΦΜ μετέχει στην κλήρωση ανάλογα με τον αριθμό των λαχνών που έχει συγκεντρώσει μέσα στον μήνα, με βάση την κλίμακα που έχει οριστεί και το ύψος των μηνιαίων συναλλαγών του.</p>
      <p>
        <a href="https://www.tovima.gr/2019/11/09/opinions/i-casual-sygklisi-tis-galazias-ko/">Η casual σύγκληση της γαλάζιας ΚΟ</a>
      </p>
    </article>
  </body>
</html>