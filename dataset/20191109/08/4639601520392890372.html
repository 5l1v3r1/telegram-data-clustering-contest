<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/world/politiki-krisi-sti-volivia-i-kyvernisi-kataggellei-apopeira-praksikopimatos/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T08:58:08+00:00"/>
    <meta property="og:title" content="Πολιτική κρίση στη Βολιβία : Η κυβέρνηση καταγγέλλει απόπειρα πραξικοπήματος"/>
    <meta property="og:description" content="Μονάδες της αστυνομίας σε τρεις πόλεις της Βολιβίας στασίασαν χθες Παρασκευή εναντίον του σοσιαλιστή προέδρου Έβο Μοράλες, καθώς η αντιπολίτευση συνεχίζει να απαιτεί την παραίτησή του στους δρόμους αμφισβητώντας τη νίκη του από τον πρώτο γύρο των προεδρικών εκλογών την 20ή Οκτωβρίου."/>
  </head>
  <body>
    <article>
      <h1>Πολιτική κρίση στη Βολιβία : Η κυβέρνηση καταγγέλλει απόπειρα πραξικοπήματος</h1>
      <h2>Μονάδες της αστυνομίας σε τρεις πόλεις της Βολιβίας στασίασαν χθες Παρασκευή εναντίον του σοσιαλιστή προέδρου Έβο Μοράλες, καθώς η αντιπολίτευση συνεχίζει να απαιτεί την παραίτησή του στους δρόμους αμφισβητώντας τη νίκη του από τον πρώτο γύρο των προεδρικών εκλογών την 20ή Οκτωβρίου.</h2>
      <address><time datetime="2019-11-09T08:58:08+00:00">09 Nov 2019, 08:58</time> by <a rel="author">ΤοΒΗΜΑ Team</a></address>
      <p>Μονάδες της αστυνομίας σε τρεις πόλεις της Βολιβίας στασίασαν χθες Παρασκευή εναντίον του σοσιαλιστή προέδρου Έβο Μοράλες, καθώς η αντιπολίτευση συνεχίζει να απαιτεί την παραίτησή του στους δρόμους αμφισβητώντας τη νίκη του από τον πρώτο γύρο των προεδρικών εκλογών την 20ή Οκτωβρίου.</p>
      <p>Η πρώτη η οποία στασίασε ήταν η Τακτική Μονάδα Αστυνομικών Επιχειρήσεων (UTOP) της πόλης Κοτσαμπάμπα, στο κεντρικό τμήμα της χώρας, πριν την ακολουθήσουν τα μέλη των ειδικών δυνάμεων της αστυνομίας στη Σούκρε (νότια) και στη Σάντα Κρους, πλούσια περιοχή στο ανατολικό τμήμα της χώρας, προπύργιο της αντιπολίτευσης.</p>
      <p>
        <a href="https://www.in.gr/2019/11/09/economy/apodeikseis-plironeis-karta-kai-pairneis-epistrofi-metrita/">Αποδείξεις : Πληρώνεις με κάρτα και παίρνεις επιστροφή… μετρητά</a>
      </p>
      <p>«Στασιάσαμε», είπε αστυνομικός με καλυμμένο το πρόσωπο σε δημοσιογράφους μπροστά στο αρχηγείο της UTOP στην Κοτσαμπάμπα. «Είμαστε στο πλευρό του λαού, όχι με τους στρατηγούς», πρόσθεσε συνάδελφός του, που όπως και ο πρώτος δεν θέλησε να κατονομαστεί.</p>
      <p>Πλάνα που μεταδόθηκαν απευθείας τηλεοπτικά εικονίζουν περίπου είκοσι αστυνομικούς να σκαρφαλώνουν στην οροφή του αρχηγείου και να ανεμίζουν τη σημαία της Βολιβίας, ενώ δεκάδες νεαροί υποστηρικτές της αντιπολίτευσης τους ενθάρρυναν. Διαδηλωτές πέταγαν κροτίδες και τραγούδαγαν τον εθνικό ύμνο.</p>
      <figure>
        <img src="https://www.tovima.gr/wp-content/uploads/2019/11/09/bolibia.jpg"/>
      </figure>
      <p>Η αστυνομία της Τσουκισάκα (Σούκρε) «υποστηρίζει τους συναδέλφους που στασίασαν στην Κοτσαμπάμπα», είπε στέλεχός της, επίσης με καλυμμένο το πρόσωπο.</p>
      <h3>Ο Μοράλες καταγγέλλει απόπειρα πραξικοπήματος</h3>
      <p>Ο πρόεδρος Μοράλες κατήγγειλε αργά το βράδυ της Παρασκευής [το πρωί του Σαββάτου ώρα Ελλάδας] ότι εκτυλίσσεται απόπειρα «πραξικοπήματος» στη Βολιβία.</p>
      <p>«Αδελφοί και αδελφές μου, η δημοκρατία μας διατρέχει κίνδυνο εξαιτίας του πραξικοπήματος σε εξέλιξη από βίαιες ομάδες εναντίον της συνταγματικής τάξης. Καταγγέλλουμε ενώπιον της διεθνούς κοινότητας αυτή την επίθεση εναντίον του Κράτους του Δικαίου», ανέφερε μέσω Twitter o πρώτος αυτόχθονας πρόεδρος της λατινοαμερικάνικης χώρας μετά την έκτακτη συνεδρίαση που συγκάλεσε με ορισμένους από τους υπουργούς του.</p>
      <p>«Καλώ τον λαό μας να υπερασπιστεί ειρηνικά τη δημοκρατία και το Σύνταγμα για την υπεράσπιση της ειρήνης και της ανθρώπινης ζωής ως των πολυτιμότερων αγαθών πάνω από κάθε πολιτικό συμφέρον», πρόσθεσε.</p>
      <figure>
        <iframe data-src="https://twitter.com/evoespueblo/status/1193007048352501760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h4>Καμία επιχείρηση για την εξουδετέρωση των στασιαστών</h4>
      <p>Νωρίτερα, ο υπουργός Άμυνας Χαβιέρ Σαβαλέτα επισήμανε ότι δεν σχεδιάζεται να διεξαχθεί καμιά επιχείρηση για να εξουδετερωθούν οι στασιαστές.</p>
      <p>«Καμία στρατιωτική επιχείρηση δεν θα διεξαχθεί για την ώρα, αυτό αποκλείεται εντελώς», είπε ο Σαβαλέτα, 17 ημέρες μετά την έναρξη διαδηλώσεων της αντιπολίτευσης εναντίον της επανεκλογής του Μοράλες.</p>
      <p>Ο Λουίς Φερνάντο Καμάτσο, ο πιο ριζοσπαστικός από τους ηγέτες της αντιπολίτευσης ο οποίος πρωτοστατεί στις διαδηλώσεις, προέτρεψε πριν από μία εβδομάδα τον στρατό και την αστυνομία να ενωθούν με την αντιπολίτευση.</p>
      <p>Ο Καμάτσο βρισκόταν σε νότιο προάστιο της Λα Πας το απόγευμα όταν διαδόθηκε η είδηση για την στάση των αστυνομικών στην Κοτσαμπάμπα. Υποστηρικτές του τον επευφήμησαν αμέσως.</p>
      <h4>Διαδηλώσεις μετά τις εκλογές της 20ης Οκτωβρίου</h4>
      <p>Στις διαδηλώσεις της αντιπολίτευσης, τις απεργίες, τους αποκλεισμούς δρόμων και τα βίαια επεισόδια που έχουν ξεσπάσει από την 20ή Οκτωβρίου, όταν ο Μοράλες κέρδισε την τέταρτη θητεία του στην προεδρία κατά τα επίσημα αποτελέσματα των εκλογών που όμως οι αντίπαλοί του θεωρούν προϊόν νοθείας, έχουν σκοτωθεί τρεις άνθρωποι και έχουν τραυματιστεί περίπου 200.</p>
      <figure>
        <img src="https://www.in.gr/wp-content/uploads/2019/11/morales-600x466.jpg"/>
      </figure>
      <p>Νωρίτερα χθες η κυβέρνηση ανακοίνωσε ότι το αποτέλεσμα της επαλήθευσης της ψηφοφορίας από ομάδα παρατηρητών του Οργανισμού Αμερικανικών Κρατών (ΟΑΚ) θα ανακοινωθεί μέσα στην επόμενη εβδομάδα. Ο πρόεδρος Μοράλες έχει δεσμευθεί ότι εάν διαπιστωθεί πως υπήρξε νοθεία, θα διεξαχθεί δεύτερος γύρος των εκλογών.</p>
      <p>Ο Κάρλος Μέσα απαίτησε από το Κογκρέσο νωρίτερα χθες να εγκρίνει με τη διαδικασία του κατεπείγοντος νομοθεσία για τη διεξαγωγή εκλογών, ενώ ο Μοράλες επαναλάμβανε ότι δεν θα παραιτηθεί.</p>
      <p>«Η δεξιά λέει “ο Έβο πρέπει να παραιτηθεί”. Θέλω να σας πω, αδελφές και αδελφοί μου, σε όλη τη Βολιβία και στον κόσμο, ότι δεν θα παραιτηθώ (…). Έχουμε εκλεγεί από τον λαό και τηρούμε το Σύνταγμα», αντέτεινε.</p>
      <p>Πηγή: ΑΠΕ-ΜΠΕ</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>