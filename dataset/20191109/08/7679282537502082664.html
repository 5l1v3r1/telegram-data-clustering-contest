<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-iqbal-ansari-on-ram-mandir-babri-masjid-dispute-will-not-challenge-ayodhya-verdict-2839952.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T08:41:45+00:00"/>
    <meta property="og:title" content="इकबाल अंसारी ने कहा- मदद मांगने पर जरूर करेंगे राम मंदिर निर्माण में सहयोग"/>
    <meta property="og:description" content="Ayodhya Ram Mandir-Babri Masjid verdict: बाबरी मस्जिद के मुद्दई इकबाल अंसारी ने अयोध्या में विवादित रामजन्मभूमि मामले में सुप्रीम कोर्ट के फैसले का इस्तकबाल करते हुए कहा कि राम मंदिर निर्माण में..."/>
  </head>
  <body>
    <article>
      <h1>इकबाल अंसारी ने कहा- मदद मांगने पर जरूर करेंगे राम मंदिर निर्माण में सहयोग</h1>
      <address><time datetime="2019-11-09T08:41:45+00:00">09 Nov 2019, 08:41</time> by <a rel="author">एजेंसी,अयोध्या</a></address>
      <p><b>Ayodhya Ram Mandir-Babri Masjid verdict: </b>बाबरी मस्जिद के मुद्दई इकबाल अंसारी ने अयोध्या में विवादित रामजन्मभूमि मामले में सुप्रीम कोर्ट के फैसले का इस्तकबाल करते हुए कहा कि राम मंदिर निर्माण में सहयोग की दरकार पर वह सबसे पहले आगे आएंगे। अंसारी ने कहा कि न्यायपालिका का उनका परिवार हमेशा से सम्मान करता रहा है और विवादित रामजन्मभूमि मामले में भी वह सुप्रीम कोर्ट के निर्णय को सहर्ष स्वीकार करते हैं।</p>
      <p>उन्होंने कहा कि अब जब इस विवाद का समाधान हो चुका है तो अयोध्या की गंगा-जमुनी तहजीब को बरकरार रखने में उनसे जो भी बन पड़ेगा, वह करने के लिए तैयार हैं। उन्होंने कहा कि सुप्रीम कोर्ट ने केन्द्र सरकार को मस्जिद के लिए पांच एकड़ जमीन अयोध्या में देने का आदेश दिया है। अब केन्द्र को देखना होगा कि वह कितनी जल्दी और कहां मस्जिद के लिये जमीन का बंदोबस्त कराता है।</p>
      <p>
        <a href="https://www.livehindustan.com/national/story-ayodhya-verdict-what-asaduddin-owaisi-said-on-supreme-court-verdict-on-ram-janmbhoomi-babri-masjid-dispute-2839961.html">
          <b>अयोध्या पर सुप्रीम कोर्ट के फैसले पर ओवैसी का बयान: 5 एकड़ जमीन की खैरात नहीं चाहिए, हम इतने गिरे नहीं कि...</b>
        </a>
      </p>
      <p>राम मंदिर निर्माण में सहयोग देने के बारे में पूछे गए एक सवाल पर बाबरी मुद्दई ने कहा कि राम पर किसी का जातीय हक नहीं है। वह सबके हैं। अगर मंदिर निर्माण के लिए कोई उनसे मदद की मांग करता है तो वह उस पर जरूर विचार करेंगे।</p>
      <p>राम जन्मभूमि-बाबरी मस्जिद मामले के मुद्दई इकबाल अंसारी ने कहा कि वह न्यायालय के फैसले से बहुत खुश हैं। उन्हें इस बात की सबसे ज्यादा खुशी है कि यह मसला सुलझ गया है। उन्होंने कहा कि वह अदालत के निर्णय को अपनी तरफ से कोई चुनौती नहीं देंगे।</p>
      <p>अंसारी ने कहा कि न्यायालय ने सरकार को आदेश दिया है कि वह अयोध्या में किसी और स्थान पर मस्जिद के निर्माण के लिए जमीन दे। यह एक तरह से मुसलमानों की जीत है। अब यह सरकार की जिम्मेदारी है कि वह अयोध्या में किसी जगह मस्जिद के लिये जमीन दे।</p>
      <p>
        <a href="https://www.livehindustan.com/national/story-read-how-the-structure-of-the-proposed-shri-ram-janmabhoomi-temple-in-ayodhya-2839929.html">
          <b>268 फिट ऊंचा होगा अयोध्या का प्रस्तावित श्री राम जन्मभूमि मंदिर, मंदिर में होंगे 212 स्तंभ</b>
        </a>
      </p>
      <p>गौरतलब है कि न्यायालय ने अयोध्या में राम मंदिर के निर्माण का रास्ता साफ करते हुए अपने फैसले में सरकार को निर्देश दिया कि वह अयोध्या में मस्जिद निर्माण के लिए किसी प्रमुख स्थान पर पांच एकड़ जमीन दे। न्यायालय ने केंद्र को मंदिर निर्माण के लिए तीन महीने में योजना तैयार करने और न्यास बनाने का निर्देश दिया।</p>
    </article>
  </body>
</html>