<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425482/synexizontai-oi-ereynes-gia-ton-entopismo-toy-emprhsth"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T08:45:01+00:00"/>
    <meta property="og:title" content="Συνεχίζονται οι έρευνες για τον εντοπισμό του εμπρηστή"/>
    <meta property="og:description" content="Σε πλήρη εξέλιξη βρίσκονται οι έρευνες του Ανακριτικού Τμήματος της Πυροσβεστικής Υπηρεσίας Ρόδου για την εξιχνίαση της υπόθεσης εμπρησμού δύο αυτοκινήτων στην ευρύτερη περιοχή του Ροδινιού προχθές τα ξημερώματα."/>
  </head>
  <body>
    <article>
      <h1>Συνεχίζονται οι έρευνες για τον εντοπισμό του εμπρηστή</h1>
      <h2>Προσεκτικά βήματα από τους αξιωματικούς της ΠΥΡ</h2>
      <address>
        <time datetime="2019-11-09T08:45:01+00:00">09 Nov 2019, 08:45</time>
      </address>
      <p>
        <b>Σε πλήρη εξέλιξη βρίσκονται οι έρευνες του Ανακριτικού Τμήματος της Πυροσβεστικής Υπηρεσίας Ρόδου για την εξιχνίαση της υπόθεσης εμπρησμού δύο αυτοκινήτων στην ευρύτερη περιοχή του Ροδινιού προχθές τα ξημερώματα.<br/>Σύμφωνα με πληροφορίες, οι έμπειροι αξιωματικοί συγκεντρώνουν όλα τα απαραίτητα στοιχεία που απαιτούνται για την ολοκλήρωση της έρευνας, ενώ στο στόχαστρο φέρεται να έχει «κλειδωθεί» ένα τουλάχιστον άτομο.</b>
      </p>
      <p>Στο μεταξύ, στην Εισαγγελία Πρωτοδικών Ρόδου προσκομίστηκε η δικογραφία που αφορά άλλο επεισόδιο που είχε σημειωθεί στις αρχές Σεπτεμβρίου σε βάρος του ιδιοκτήτη του καμένου αυτοκινήτου. Ο παθών που είναι δημόσιος υπάλληλος είχε δεχτεί φραστική και σωματική επίθεση κατά τη διάρκεια άσκησης των καθηκόντων του και βρισκόμενος σε χώρου αιγιαλού και παραλίας. Και η υπόθεση αυτή θα εξεταστεί αρμοδίως.</p>
      <p>Υπενθυμίζεται πως σύμφωνα με όσα έχουν γίνει γνωστά, το περιστατικό του εμπρησμού σημειώθηκε λίγο πριν τις 3.30 προχθές τα ξημερώματα. Την ώρα εκείνη το ι.χ. επιβατικό αυτοκίνητο μάρκας Audi που ήταν σταθμευμένο επί της οδού Αισχίνης στην ευρύτερη περιοχή του Ροδινιού, τυλίχτηκε στις φλόγες, από άγνωστη μέχρι στιγμής αιτία.</p>
      <p>Η νύκτα έγινε μέρα από τις πύρινες γλώσσες που έκαιγαν το όχημα, και οι οποίες μέσα σε ελάχιστα λεπτά «λαμπάδιασαν» και ένα δεύτερο αυτοκίνητο που βρίσκονταν δίπλα παρκαρισμένο!</p>
      <p>Ο ιδιοκτήτης του αυτοκινήτου αλλά και κάτοικοι της περιοχής ειδοποίησαν την Άμεσο Δράση αλλά και την Πυροσβεστική, άνδρες της οποίας κατάφεραν να σβήσουν τη φωτιά, ωστόσο και τα δύο οχήματα είχαν καταστραφεί!</p>
      <p>Από την πρώτη στιγμή όλες οι ενδείξεις οδηγούσαν στο συμπέρασμα ότι πρόκειται για καθαρά εμπρηστική ενέργεια.</p>
      <p>Συμπέρασμα, σύμφωνα με πληροφορίες, που επιβεβαιώνεται από τις καταθέσεις που έχουν ληφθεί αλλά και τα στοιχεία που έχουν στη διάθεση τους οι έμπειροι αξιωματικοί του Ανακριτικού Τμήματος της Πυροσβεστικής Υπηρεσίας.</p>
      <p>Βάσει των ίδιων πληροφοριών, τα αίτια δεν μπορούν να αποδοθούν στο ίδιο το όχημα, αφού το αυτοκίνητο είχε πρόσφατα ελεγχθεί τεχνικά και ήταν σε άριστη κατάσταση. Επίσης το αυτοκίνητο (Audi) σταθμεύθηκε στο χώρο όπου κάηκε περίπου στις 9 το βράδυ, δηλαδή για έξι ώρες πριν την εκδήλωση της πυρκαγιάς παρέμενε ακινητοποιημένο.</p>
      <p>Παράλληλα ελέγχονται όλες οι καταγραφές που έχουν γίνει από κάμερες της περιοχής και οι οποίες βρίσκονται ήδη στη διάθεση των ανακριτικών υπαλλήλων της Πυροσβεστικής Υπηρεσίας, και αναμένεται η αξιολόγηση τους, ενώ εξονυχιστικός έλεγχος έχει γίνει και στα δύο πυρπολημένα οχήματα προκειμένου να διαπιστωθεί ο τρόπος με τον οποίο τυλίχθηκαν στις φλόγες.</p>
      <p>Οι πρώτες εκτιμήσεις πάντως κάνουν λόγο για εύφλεκτο υλικό πιθανότατα κάποιο καύσιμο.</p>
      <p>Για το συμβάν έχει ενημερωθεί και παρακολουθεί την πορεία των ερευνών η αρμόδια Εισαγγελέας Πρωτοδικών Ρόδου, η οποία και έχει δώσει εντολή να γίνουν όλες οι απαραίτητες ενέργειες για τη διαλεύκανση της υπόθεσης.</p>
    </article>
  </body>
</html>