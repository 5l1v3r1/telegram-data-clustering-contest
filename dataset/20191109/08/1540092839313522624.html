<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cnn.gr/news/ellada/story/196774/telos-sto-xaos-sta-mitroa-ton-politon-vazei-to-yp-psifiakis-politikis"/>
    <meta property="og:site_name" content="CNN.gr"/>
    <meta property="article:published_time" content="2019-11-09T08:48:52+00:00"/>
    <meta property="og:title" content="Τέλος στο χάος στα μητρώα των πολιτών βάζει το υπ. Ψηφιακής Πολιτικής"/>
    <meta property="og:description" content="Μια διαζευγμένη γυναίκα πηγαίνει να ψηφίσει στον τόπο καταγωγής της και διαπιστώνει ότι στους εκλογικούς καταλόγους φαίνεται ακόμη παντρεμένη με τον πρώην..."/>
  </head>
  <body>
    <article>
      <h1>Τέλος στο χάος στα μητρώα των πολιτών βάζει το υπ. Ψηφιακής Πολιτικής</h1>
      <h2>Μια διαζευγμένη γυναίκα πηγαίνει να ψηφίσει στον τόπο καταγωγής της και διαπιστώνει ότι στους εκλογικούς καταλόγους φαίνεται ακόμη παντρεμένη με τον πρώην σύζυγός της, ο οποίος είχε ξαναπαντρευτεί και αποκτήσει παιδί με μια άλλη γυναίκα και μάλιστα δεν βρίσκεται στη ζωή. Ή μια νέα γυναίκα βαφτισμένη με δυο ονόματα αποκτά δελτίο αστυνομικής ταυτότητας στο οποίο αναγράφεται από λάθος μόνο το ένα όνομα.</h2>
      <figure>
        <img src="https://cdn.cnngreece.gr/media/com_news/img/user-avatar-cnn.jpg"/>
      </figure>
      <p>Newsroom, CNN Greece 10:48 , 09 November 2019</p>
      <p>Δεν πρόκειται για φανταστικές ιστορίες, αλλά για <b>πραγματικά γεγονότα</b> που μαζί με πολλές ακόμη αληθινές ιστορίες κινητοποίησαν το <a href="https://www.cnn.gr/eidhseis/tag/80404/ypoyrgeio-pshfiakhs-diakyvernhshs"><b>υπουργείο Ψηφιακής Διακυβέρνησης,</b></a> σε συνεργασία με το <a href="https://www.cnn.gr/eidhseis/tag/15649/ypoyrgeio-eswterikwn"><b>υπουργείο Εσωτερικών</b>,</a> να προχωρήσουν στην ενιαία ταυτοποίηση των πολιτών στα πολλαπλά μητρώα του Δημοσίου.</p>
      <p>«Αυτά τα ζητήματα οδηγούν στο γεγονός ότι ένας μεγάλος αριθμός πολιτών μπορεί να φαίνεται σε διάφορα συστήματα με διαφορετικά στοιχεία και να πρόκειται για το ίδιο πρόσωπο» δηλώνει στο ΑΠΕ-ΜΠΕ ο γενικός γραμματέας Πληροφοριακών Συστημάτων Δημόσιας Διοίκησης του υπουργείου Ψηφιακής Διακυβέρνησης, <b>Δημοσθένης Αναγνωστόπουλος</b>. Έτσι, έχει ήδη ξεκινήσει η διάθεση των βασικών στοιχείων του Μητρώου Πολιτών του υπουργείου Εσωτερικών στην Γενική Γραμματεία Πληροφοριακών Συστημάτων Δημόσιας Διοίκησης(ΓΓΠΣΔ) και «θα ολοκληρωθεί μέσα στο 2020» όπως τονίζει ο κ. Αναγνωστόπουλος.</p>
      <p>Τι ακριβώς θα γίνει; Για πρώτη φορά πραγματοποιείται <b>συντονισμένα η ενιαία ταυτοποίηση των πολιτών, αλλά και επικαιροποίηση των στοιχείων τους</b>. Αυτή η δράση ανατέθηκε στην ΓΓΠΣΔΔ με βάση τις διατάξεις του ν.4623/2019 και θα χρησιμοποιηθούν στοιχεία των πολιτών όπως το ονοματεπώνυμο, η ημερομηνία γέννησης, το πατρώνυμο, το μητρώνυμο κ.α, ενώ θα υπάρχει συνεχής επικαιροποίηση των στοιχείων ταυτοποίησης μέσω διαδικτυακής υπηρεσίας από το υπουργείο Εσωτερικών προς το Κέντρο Διαλειτουργικότητας της ΓΓΠΣΔΔ προκειμένου να αποφεύγονται λάθη και να εμφανίζονται οι πολίτες στα μητρώα με τα πρόσφατα στοιχεία τους.</p>
      <p>Ο κ. Αναγνωστόπουλος υπογράμμισε ότι «<b>ελπίζουμε σε σύντομο χρονικό διάστημα κάθε πολίτης να διαθέτει τα ίδια στοιχεία σε όλα τα πληροφοριακά συστήματα του Δημοσίου</b>. Αυτό θα έχει σημαντικό όφελος για τον πολίτη, καθώς θα συμβάλλει στην καλύτερη εξυπηρέτησή του σε όλες τις συναλλαγές του πιο ενιαία και πιο γρήγορα, αφού θα μπορεί να εντοπιστεί σε κάθε ένα σύστημα». Στόχος εξάλλου, όπως προσθέτει, είναι να εξυπηρετείται ο πολίτης από τις υπηρεσίες του Δημοσίου, που θα είναι εκείνες που θα αναζητούν και θα βρίσκουν ψηφιακά μέσω της διαλειτουργικότητας, οτιδήποτε χρειάζεται ο πολίτης χωρίς να προσκομίζει κάποιο χαρτί.</p>
      <p>Αναφερόμενος σε αυτήν την προσπάθεια και ο υπουργός Ψηφιακής Διακυβέρνησης <a href="https://www.cnn.gr/eidhseis/tag/80327/kyriakos-pierrakakhs"><b>Κυριάκος Πιερρακάκης</b></a> είχε επισημάνει πρόσφατα ότι «είναι πολύ συνηθισμένο το φαινόμενο να καταγράφεται ο πολίτης με διαφορετικά στοιχεία στα πολλαπλά μητρώα του Δημοσίου. Με τη διασύνδεση των επιμέρους μητρώων και των πληροφοριακών συστημάτων των φορέων του Δημοσίου, θα γίνεται ταυτοποίηση και επικαιροποίηση των στοιχείων του πολίτη. Περισσότερα από 50 μητρώα "θα μιλάνε" μεταξύ τους. Αυτό θα οδηγεί στο επιθυμητό αποτέλεσμα, δηλαδή ο πολίτης να εμφανίζεται με ένα πρόσωπο στο Δημόσιο και το Δημόσιο να εμφανίζεται με ένα πρόσωπο στον πολίτη».</p>
      <p>
        <b>Διαβάστε επίσης</b>
      </p>
      <ul>
        <li>
          <a href="https://www.cnn.gr/news/kosmos/story/196478/xrimatodotisi-29-5-ekat-eyro-gia-antiplimmyrika-erga-stin-perifereia-kentrikis-makedonias">Χρηματοδότηση 29,5 εκατ. ευρώ για αντιπλημμυρικά έργα στην Περιφέρεια Κεντρικής Μακεδονίας</a>
        </li>
        <li>
          <a href="https://www.cnn.gr/news/politiki/story/196422/pierrakakis-ypeythynes-diloseis-kai-exoysiodotiseis-meso-internet">Πιερρακάκης: Yπεύθυνες δηλώσεις και εξουσιοδοτήσεις μέσω Internet</a>
        </li>
        <li>
          <a href="https://www.cnn.gr/news/politiki/story/196349/pierrakakis-meso-kinitoy-tilefonoy-ypeythynes-diloseis-kai-exoysiodotiseis">Πιερρακάκης: Μέσω κινητού τηλεφώνου υπεύθυνες δηλώσεις και εξουσιοδοτήσεις</a>
        </li>
      </ul>
      <ul>
        <li>
          <a href="https://www.cnn.gr/eidhseis/tag/44096/ypoyrgeio-pshfiakhs-politikhs">ΥΠΟΥΡΓΕΙΟ ΨΗΦΙΑΚΗΣ ΠΟΛΙΤΙΚΗΣ</a>
        </li>
        <li>
          <a href="https://www.cnn.gr/eidhseis/tag/80327/kyriakos-pierrakakhs">ΚΥΡΙΑΚΟΣ ΠΙΕΡΡΑΚΑΚΗΣ</a>
        </li>
        <li>
          <a href="https://www.cnn.gr/eidhseis/tag/15649/ypoyrgeio-eswterikwn">ΥΠΟΥΡΓΕΙΟ ΕΣΩΤΕΡΙΚΩΝ</a>
        </li>
      </ul>
      <h3>
        <a href="https://www.cnn.gr/eidhseis">Top επικαιρότητα</a>
      </h3>
      <figure>
        <img src="https://cdn.cnngreece.gr/media/com_news/story/2019/11/09/196790/snapshot/14446795.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196785/snapshot/2721166.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196772/snapshot/AP_19302448651670.jpg"/>
      </figure>
      <figure>
        <img src="https://cdn.cnngreece.gr/media/com_news/story/2019/11/09/196788/snapshot/money-1033647_960_720.jpg"/>
      </figure>
    </article>
  </body>
</html>