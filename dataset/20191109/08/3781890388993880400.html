<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/foreign/740799"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T08:29:00+00:00"/>
    <meta property="og:title" content="ศาลฎีกาอินเดียพิพากษาแบ่งพื้นที่ &quot;คดีอโยธยา&quot;"/>
    <meta property="og:description" content="ศาลสูงสุดของอินเดียมีคำพิพากษา 'ครั้งประวัติศาสตร์' ยุติความขัดแย้งทางศาสนาในเมืองอโยธยาซึ่งยืดเยื้อมานานหลายทศวรรษ ด้วยการจัดสรรพื้นที่สำหรับชาวมุสลิมและชาวฮินดูในการก่อสร้างศาสนสถานของตัวเอง แต่ชาวฮินดูได้สิทธิ์การก่อสร้างในพื้นที่พิพาท"/>
  </head>
  <body>
    <article>
      <h1>ศาลฎีกาอินเดียพิพากษาแบ่งพื้นที่ "คดีอโยธยา"</h1>
      <address>
        <time datetime="2019-11-09T08:29:00+00:00">09 Nov 2019, 08:29</time>
      </address>
      <p>
        <b>ศาลสูงสุดของอินเดียมีคำพิพากษา "ครั้งประวัติศาสตร์" ยุติความขัดแย้งทางศาสนาในเมืองอโยธยาซึ่งยืดเยื้อมานานหลายทศวรรษ ด้วยการจัดสรรพื้นที่สำหรับชาวมุสลิมและชาวฮินดูในการก่อสร้างศาสนสถานของตัวเอง แต่ชาวฮินดูได้สิทธิ์การก่อสร้างในพื้นที่พิพาท</b>
      </p>
      <p>สำนักข่าวต่างประเทศรายงานจากกรุงนิวเดลี ประเทศอินเดีย เมื่อวันที่ 9 พ.ย.ว่าคณะตุลาการศาลฎีกาในกรุงนิวเดลีทั้ง 5 คนมีมติเป็นเอกฉันท์ เมื่อวันเสาร์ ให้พื้นที่พิพาทขนาดประมาณ 2.77 เอเคอร์ ซึ่งมีขนาดประมาณสนามฟุตบอลมาตรฐาน 1 สนาม ในเมืองอโยธยา ที่รัฐอุตตรประเทศ ซึ่งตั้งอยู่ทางตะวันออกเฉียงเหนือ เป็นของกลุ่มชาวฮินดูในการก่อสร้างวัดพระราม และต้องมีการจัดตั้งกองทรัพย์สินเพื่อดำเนินการเรื่องนี้ โดยอยู่ภายใต้การกำกับดูแลของรัฐบาลกลางในกรุงนิวเดลี ส่วนชาวมุสลิมจะได้พื้นที่อีกส่วนหนึ่งซึ่งไม่ใช่ส่วนที่แย่งชิงกัน แต่มีขนาดใหญ่กว่าและอยู่ห่างออกไปจากพื้นที่ของชาวฮินดู ในการก่อสร้างมัสยิด <br/> </p>
      <figure>
        <iframe data-src="https://twitter.com/IndiaToday/status/1193071328187711488?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <figure>
        <iframe data-src="https://twitter.com/IndiaToday/status/1193083564939546626?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <img src="https://www.dailynews.co.th/admin/upload/20191109/news_KFpsxJBgTL153123_533.jpg?v=201911100510?v=7094"/>
      </figure>
      <p> <br/>ทั้งนี้ คำพิพากษาดังกล่าวของศาลสูงสุดแห่งอินเดียถือได้ว่าเป็น “ประวัติศาสตร์” เพื่อคลี่คลายความขัดแย้งทางศาสนาที่ทวีความรุนแรงหลังอินเดียได้รับเอกราชจากสหราชอาณาจักร เมื่อปี 2490 จากการที่ชาวฮินดูเชื่อว่าเมืองแห่งนี้เป็นสถานที่ประสูติของพระราม ซึ่งข้อพิพาทบานปลายเป็นการก่อจลาจลครั้งใหญ่โดยผู้ประท้วงฝ่ายขวาจัด เมื่อปี 2535 มีผู้เสียชีวิตเกือบ 2,000 คน และมัสยิดบาบรีที่มีอายุเก่าแก่เกือบ 300 ปีถูกทำลาย เนื่องจากฝ่ายต่อต้านอ้างว่าเป็นการสร้างบนพื้นที่ซึ่งต้องเป็นของวัดพระราม ถือเป็นเหตุจลาจลนองเลือดจากกรณีพิพาททางศาสนาครั้งเลวร้ายที่สุดในประวัติศาสตร์ของอินเดีย นับตั้งแต่การสถาปนาประเทศหลังยุคอาณานิคม หลังจากนั้นมีการต่อสู้กันทางกฎหมายในหลายคดี จนมาถึงประเด็นสำคัญสุด คือการสร้างศาสนสถานตามความเชื่อของแต่ละฝ่ายบนพื้นที่ของมัสยิดที่ถูกเผาทำลายไป</p>
      <figure>
        <img src="https://www.dailynews.co.th/admin/upload/20191109/news_YSOQGTsBCX153138_533.jpg?v=201911100510?v=4825"/>
      </figure>
      <p> </p>
      <figure>
        <iframe data-src="https://twitter.com/narendramodi/status/1193067717164593153?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <figure>
        <iframe data-src="https://twitter.com/narendramodi/status/1193068091904651264?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> <br/>แม้อาจถือได้ว่าคำพิพากษาของศาลสูงสุด “เป็นคุณมากกว่า” สำหรับกลุ่มชาวฮินดูชาตินิยมฝ่ายขวาในประเทศ รวมถึงพรรคภารติยะ ชนตะ ( บีเจพี ) ซึ่งเป็นพรรครัฐบาลชุดปัจจุบันของนายกรัฐมนตรีนเรนทรา โมดี ซึ่งชนะการเลือกตั้งสมัยที่ 2 เมื่อกลางปีนี้แบบถล่มทลาย  แต่คำพิพากษาของศาลประณามเหตุจลาจลทำลายมัสยิดเมื่อ 27 ปีที่แล้วอย่างหนักเช่นกัน  ด้านผู้นำอินเดียกล่าวในเวลาต่อมาว่า “ไม่มีใครแพ้และไม่มีใครชนะ” ในคดีนี้ ศาลได้พิพากษาอย่างเป็นธรรมแล้ว และขอให้ทุกฝ่ายเคารพคำตัดสิน ขณะที่บรรยากาศด้านนอกศาลยังเป็นไปด้วยความสงบ แต่ยังมีการเฝ้าระวังอย่างใกล้ชิด หลังก่อนถึงวันประกาศคำพิพากษา โมดีสั่งระดมกำลังเจ้าหน้าที่ฝ่ายความมั่นคงอารักขาหน้าศาล และทางการรัฐอุตตรประเทศยกระดับมาตรการรักษาความปลอดภัยในเมืองอโยธยาเป็นขั้นสูงสุด.<br/><br/><b>เครดิตภาพ : AFP<br/>                 </b><br/> </p>
    </article>
  </body>
</html>