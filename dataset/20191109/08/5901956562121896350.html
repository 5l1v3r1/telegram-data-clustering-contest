<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/potrosnik/clanek/sedem-trikov-trgovcev-zaradi-katerih-zapravite-pre-vec-245570"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T08:50:00+00:00"/>
    <meta property="og:title" content="Sedem trikov trgovcev, zaradi katerih zapravite preveč"/>
    <meta property="og:description" content="Se vam zdi nemogoče, da bi iz trgovine prinesli le tisto, kar je na nakupovalnem listku? V resnici se je res težko držati načrta, kajti trgovci so spretni in z različnimi triki spodbujajo k potro..."/>
  </head>
  <body>
    <article>
      <h1>Sedem trikov trgovcev, zaradi katerih zapravite preveč</h1>
      <h2>Dobro je poznati načine, s katerimi trgovci stranke napeljejo k večji potrošnji.  </h2>
      <address><time datetime="2019-11-09T08:50:00+00:00">09 Nov 2019, 08:50</time> by <a rel="author">M. F.</a></address>
      <p>Se vam zdi nemogoče, da bi iz trgovine prinesli le tisto, kar je na nakupovalnem listku? V resnici se je res težko držati načrta, kajti trgovci so spretni in z različnimi triki spodbujajo k potrošnji. Zato je dobro vedeti, zakaj v voziček mimogrede roma več, kot ste načrtovali. Kajti če boste zvijače poznali, boste lažje ostali neomajni.</p>
      <h3>Izdelki, ki se uporabljajo skupaj, na policah niso skupaj</h3>
      <p>Paradižnikova omaka je praviloma na drugi polici, kot so testenine. Tudi moka in sladkor v večini primerov nista zložena druga ob drugem. Zakaj? Da se medtem ko iščete sestavine za pecivo ali kosilo, po trgovini sprehajate dlje in mimogrede v voziček vržete še kaj, česar sploh ne potrebujete.</p>
      <h3>Učinek levega števila</h3>
      <p>Cena 2,99 evra je prepričljivejša, kot če bi na listku pisalo tri evre. En cent v denarnici ne pomeni očitne razlike, a prav zaradi njega se cena izdelka zdi občutno nižja. Gre za tako imenovani učinek leve številke, ki je več kot učinkovit. Z vidika trgovcev.</p>
      <h3>Police so premišljeno napolnjene</h3>
      <p>Dražji izdelki so na policah vedno postavljeni v višini oči in jih tako hitro opazimo, cenejši pa so praviloma zloženi čisto pri dnu. Zlasti je to učinkovito pri izdelkih, ki so namenjeni otrokom. Različne slaščice in igračke so postavljene tako, da jih hitro uzrejo.</p>
      <h3>Nakupovalni vozički so vse večji</h3>
      <p>Na to temo izvedena študija je pokazala, da potrošniki zapravijo tudi do 40 odstotkov več, kadar so nakupovalni vozički večji.</p>
      <h3>Premami nas glasba</h3>
      <p>V publikaciji <i>Procedia Economics and Finance</i> objavljena raziskava je odkrila, da prijetna glasba spodbuja k potrošnji. Praviloma se v trgovinah vrtijo počasne, umirjene melodije, ob katerih se potrošniki pomikajo počasneje in zapravijo tudi 29 odstotkov več denarja, kot če ni glasbene spremljave. </p>
      <h3>Osnovne dobrine so na oddaljenih mestih</h3>
      <p>Ste se kdaj vprašali, zakaj morate, da pridete do mleka ali kruha, prehoditi vso trgovino? Odgovor je preprost: čeprav potrebujete le osnovne dobrine, tedaj, ko se do njih sprehajate mimo založenih polic, mimogrede kaj prileti v nakupovalni voziček.</p>
      <h3>Prehodi so ozki</h3>
      <p>Supermarketi so ogromni, a prehodi med policami so ozki in le težko se v njih srečata dva vozička. Ne zato ker je bil projektant začetnik, temveč ker ozki prehodi onemogočajo hitro gibanje in tako mimogrede še kaj vzamete s police. Tudi če si med nakupom premislite, se vam ne ljubi z vozičkom krmariti nazaj in tistega, česar ne potrebujete, vrniti nazaj na polico.</p>
    </article>
  </body>
</html>