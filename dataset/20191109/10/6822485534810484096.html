<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818038.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:31:00+00:00"/>
    <meta property="og:title" content="عبدالمهدی &quot;خرابکاران&quot; را تهدید کرد"/>
    <meta property="og:description" content="به گزارش ایسنا، تلویزیون رسمی عراق بیانیه دفتر عادل عبدالمهدی،‌ نخست وزیر و فرمانده کل نیروهای مسلح عراق را منتشر کرد که در آن &quot;افراد خرابکار&quot; در بین تظاهرکنندگان را به اعمال مجازات‌های سخت تهدید کرد."/>
  </head>
  <body>
    <article>
      <h1>عبدالمهدی "خرابکاران" را تهدید کرد</h1>
      <address>
        <time datetime="2019-11-09T10:31:00+00:00">09 Nov 2019, 10:31</time>
      </address>
      <p>نخست وزیر عراق کسانی را که آنها را "خرابکار" خواند به اعمال مجازات‌های سخت و قطعی تا حد ۲۰ سال زندان تهدید کرد.</p>
      <p>به گزارش ایسنا، تلویزیون رسمی عراق بیانیه دفتر عادل عبدالمهدی،‌ نخست وزیر و فرمانده کل نیروهای مسلح عراق را منتشر کرد که در آن "افراد خرابکار" در بین تظاهرکنندگان را به اعمال مجازات‌های سخت تهدید کرد.</p>
      <p>براساس این بیانیه، تظاهرات‌های همراه با اقدامات خرابکارانه و تروریستی به طور علنی با هدف نابودی جایگاه کشور، تضعیف توانمندی‌های آن و ملت عراق و امنیت آنها انجام گرفته است.</p>
      <p>طبق این بیانیه، این اقدامات نظیر جنایت‌ قتل عمد شهروندان و نیروهای امنیتی بدون هیچ گناهی از سوی آنها هیچ ارتباطی با اقدامات دموکراتیک ندارند، مجازات جرم تهدید به ارتکاب جنایت علیه شهروندان بی‌گناه تا هفت سال حبس را به همراه خواهد داشت. </p>
      <p>نخست وزیر عراق اضافه کرد، جرم ضرب و جرح یا اعمال عنف علیه شهروندان بی‌گناه و نیروهای امنیتی با مجازات حبس یک ساله همراه خواهد بود و جرم بازداشتن کارمندان دولت از حضور در محل کار و انجام وظایف‌شان مجازاتی سه سال حبس را در بردارد.</p>
      <p>دفتر نخست وزیر عراق افزود، جرم تخریب و نابودی یا تصرف و اشغال ساختمان‌ها و املاک عمومی و خصوصی و منافع دولت و تاسیسات دولتی و نهادهای کشور از جمله تاسیسات و راه‌های مواصلاتی و پل‌ها نیز با مجازاتی شدید و سخت همراه خواهند بود.</p>
      <p>در این بیانیه اشاره شده است، جرم آتش زدن منازل شهروندان بی‌گناه و مقرهای نیروهای امنیتی و ادارات رسمی و نیمه رسمی با مجازات حبس ابد و حبس موقت و نیز جرم تحریک و ترغیب به همراه معاونت مالی در تخریب و اتلاف و خسارت به ساختمان‌های دولتی و تاسیسات دولتی با مجازات ۱۰ سال حبس همراه خواهد بود.</p>
      <p>در ادامه این بیانیه با توضیح مجازات‌ها آمده است، جرم سرپیچی از اوامر صادره از سوی بخش‌های مربوطه از جمله منع آمد و شد در ساعات مقرر و نیز جرم حمله به نیروهای امنیتی مستقر در محل‌های تظاهرات و میادین نیز مجازات حبس را در پی دارند.</p>
      <p>طبق این بیانیه، جنایت انتشار شایعه‌ها، تبلیغات و اخبار کذب به شیوه‌های علنی برای ایجاد رعب و وحشت در دل شهروندان و همچنین تحریک به سرپیچی از قانون به شیوه‌های علنی مجازات حبس را در پی دارد.</p>
      <p>در این بیانیه از تظاهرکنندگان خواسته شده برای مطالبه حقوق قانونی برای اجرای آنها از سوی دولت به تظاهرات مسالمت‌آمیز پایبند باشند و به اقداماتی که قانون عراق آنها را جرم قلمداد کرده متوسل نشوند و با نیروهای امنیتی برای بازداشت این عناصر بدخواه همکاری کنند.</p>
      <p>در این بیانیه همچنین بر محافظت از ماهیت مسالمت‌آمیز بودن تظاهرات و اعطای تصویری مثبت و درخشان تاکید شده تا فرصت را از بدخواهان عراق بگیرند.</p>
    </article>
  </body>
</html>