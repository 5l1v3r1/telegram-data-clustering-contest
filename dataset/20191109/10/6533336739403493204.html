<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagospia.com/rubrica-2/media_e_tv/quot-39-ho-fatto-soldi-dell-39-assicurazione-quot-giovanni-218566.htm"/>
    <meta property="og:site_name" content="DAGOSPIA"/>
    <meta property="article:published_time" content="2019-11-09T10:19:14+00:00"/>
    <meta property="og:title" content="'l'ho fatto per i soldi dell'assicurazione' - confessa il proprietario della cascina esplosa"/>
    <meta property="og:description" content="&quot;L'HO FATTO PER I SOLDI DELL'ASSICURAZIONE&quot; - GIOVANNI VINCENTI, IL PROPRIETARIO DELLA CASCINA ESPLOSA NELL'ALESSANDRINO, CROLLA DOPO 10 ORE DI INTERROGATORIO - INDAGATA ANCHE LA MOGLIE. NELL’ESPLOSIONE DELLA CASA MORIRONO 3 VIGILI DEL FUOCO - NELLA CASCINA TROVATO IL FOGLIO DI ISTRUZIONI DEL TIMER CHE HA PROVOCATO LO SCOPPIO"/>
  </head>
  <body>
    <article>
      <h1>'l'ho fatto per i soldi dell'assicurazione' - confessa il proprietario della cascina esplosa</h1>
      <address>
        <time datetime="2019-11-09T10:19:14+00:00">09 Nov 2019, 10:19</time>
      </address>
      <p>
        <b>"L'HO FATTO PER I SOLDI DELL'ASSICURAZIONE" - GIOVANNI VINCENTI, IL PROPRIETARIO DELLA CASCINA ESPLOSA NELL'ALESSANDRINO, CROLLA DOPO 10 ORE DI INTERROGATORIO - INDAGATA ANCHE LA MOGLIE. NELL’ESPLOSIONE DELLA CASA MORIRONO 3 VIGILI DEL FUOCO - NELLA CASCINA TROVATO IL FOGLIO DI ISTRUZIONI DEL TIMER CHE HA PROVOCATO LO SCOPPIO</b>
      </p>
      <hr/>
      <p>
        <b>Massimo nerozzi per <a href="http://www.corriere.it/">corriere.it</a></b>
      </p>
      <p>Svolta nelle indagini per la tragica esplosione della cascina di Quargnento (Alessandria) che ha causato <a href="https://www.corriere.it/cronache/19_novembre_05/alessandria-pompiere-morto-nell-esplosione-una-palazzina-abd5929a-ff75-11e9-aa9d-60f7e515e47b.shtml">tra il 4 e 5 novembre la morte di tre vigili del fuoco</a>. <a href="https://torino.corriere.it/cronaca/19_novembre_07/quargnento-giovanni-vincenti-io-non-so-accendere-fuoco-preso-mira-antipatia-invidia-6d9f3248-0136-11ea-bfaf-9602a8f3f6c1.shtml">Giovanni Vincenti</a>, il proprietario della cascina, dopo 10 ore di interrogatorio, ha confessato, negando però l’intenzione di volere uccidere. L’azione portata a termine «era volta a conseguire il premio dell’ assicurazione stipulata lo scorso agosto anche per fatto doloso», ha detto il procuratore Capo di Alessandria Enrico Cieri durante la conferenza stampa. «<a href="https://torino.corriere.it/cronaca/19_novembre_09/alessandria-proprietario-cascina-l-ho-fatta-esplodere-io-soldi-dell-assicurazione-d7858586-02cb-11ea-99f9-9c588e5b4be4.shtml">Per lui l’accusa è di omicidio, disastro doloso e lesioni volontarie</a>», come è stata specificato in una nota dell’Arma. L’esplosione doveva essere una sola ma l’errore nella programmazione del timer, collegato alle bombole del gas, ha provocato la tragedia: «Il timer era stato settato all’1.30 ma accidentalmente c’era anche un settaggio alla mezzanotte. Questo ha portato alla prima modesta esplosione che, ahimé, ha allertato i vigili del fuoco». Una delle prove decisive, che hanno fatto crollare confessare Vincenti, è stato il ritrovamento del bugiardino del timer che ha innescato l’esplosione nella camera da letto. Anche la moglie di Vincenti è indagata.</p>
      <p>
        <b>GIOVANNI VINCENTI</b>
      </p>
      <p>
        <b>SILVANA MOSSANO per <a href="http://www.lastampa.it/">la Stampa</a></b>
      </p>
      <figure>
        <a href="https://www.dagospia.com/mediagallery/Dago_fotogallery-254991/1236078.htm">
          <img src="https://cdn-static.dagospia.com/img/foto/11-2019/giovanni-vincenti-1236078.png"/>
        </a>
        <figcaption>giovanni vincenti</figcaption>
      </figure>
      <p>Giovanni Vincenti, proprietario della casa esplosa a Quargnento la notte tra il 4 e 5 novembre, è stato fermato per disastro doloso, omicidio plurimo e lesioni volontarie dai carabinieri di Alessandria. La svolta nelle indagini è avvenuta la notte tra l’8 e il 9 novembre: Vincenti, che era già stato sentito più volte nei giorni scorsi, è stato sentito anche la sera di venerdì 8 novembre, ma è stato chiaro che qualcosa era cambiato nella sua posizione perché dalle 21 era arrivata in caserma l’avvocato Laura Mazzolini per assisterlo. La stessa è uscita dal comando verso l’1,35. Poco dopo dalla caserma è uscito anche il procuratore della Repubblica Enrico Cieri, che non ha però rilasciato dichiarazioni. Vincenti è stato portato via introno alle 3,15.</p>
      <figure>
        <a href="https://www.dagospia.com/mediagallery/Dago_fotogallery-254991/1236079.htm">
          <img src="https://cdn-static.dagospia.com/img/foto/11-2019/cascina-esplosa-nell-alessandrino-1236079.png"/>
        </a>
        <figcaption>cascina esplosa nell'alessandrino</figcaption>
      </figure>
      <p>Vincenti, 55 anni, è un imprenditore, da pochi anni era titolare di un sito web per l’organizzazione di viaggi. In passato aveva fondato e gestito un maneggio poco distante dalla casa esplosa che però aveva già ceduto da alcuni anni. Non riusciva invece a vendere la casa di via San Francesco d’Assisi a Quargnento, che aveva lasciato un paio di anni fa per trasferirsi in centro ad Alessandria. Prima di oggi era già stato sentito quattro volte dai carabinieri e aveva riferito di avere da tempo problemi economici. E’ stato appurato che la casa era assicurata, ma quando al procuratore è stato chiesto a quando risaliva la stipula dell’assicurazione e per quale importo, il magistrato ha risposto: “No comment”.</p>
      <figure>
        <a href="https://www.dagospia.com/mediagallery/Dago_fotogallery-254991/1234377.htm">
          <img src="https://cdn-static.dagospia.com/img/foto/11-2019/cascina-esplosione-nell-alessandrino-1234377.png"/>
        </a>
        <figcaption>cascina esplosione nell'alessandrino</figcaption>
      </figure>
      <p>Il giorno dopo la tragedia, Vicenti aveva parlato con i giornalisti: "E’ da ieri sera che verso lacrime – aveva detto - che cerco di capire. Sto vivendo in modo drammatico, sono distrutto da dolore per questi tre ragazzi che sono morti sotto le macerie di casa mia dove abbiamo vissuto in armonia e amore tanti begli anni". E ha poi aggiunto: "Stiamo patendo un grosso dolore, io, mia moglie, la mia famiglia per questi vigili del fuoco che sono rimasti sotto le macerie e per le loro famiglie. Questo ci sta distruggendo la vita, non possiamo farcene una ragione", ribadisce.</p>
      <p>Alessandria, i funerali dei vigili del fuoco morti: le bare portate a spalle dai colleghi fuori dal Duomo</p>
      <p>L’uomo aveva anche detto di avere fornito ai carabinieri «alcuni nomi» di persone che avrebbero potuto avere un motivo di fargli del male. Aveva anche riferito di aver subito in passato incendi dolosi e l’uccisione di cani di sua proprietà: «Pura e semplice invidia», a questo attribuiva le ripicche nei suoi confronti.</p>
      <figure>
        <a href="https://www.dagospia.com/mediagallery/Dago_fotogallery-254991/1234237.htm">
          <img src="https://cdn-static.dagospia.com/img/foto/11-2019/cascina-esplosa-vicino-alessandria-1234237.png"/>
        </a>
        <figcaption>cascina esplosa vicino alessandria</figcaption>
      </figure>
      <p>Dopo il primo scoppio, la notte della tragedia, un vicino gli aveva telefonato per riferirgli quel che stava accadendo alla sua casa. «Allora mi hanno fatto un dispetto», questa la sua risposta, come riferito dallo stesso vicino.</p>
      <p>Il vicino di casa: "L'esplosione ha rotto i vetri, poi ho sentito i pompieri chiamare i loro compagni"</p>
      <p>La svolta arriva dopo il giorno dei funerali di Stato per Marco Triches, Matteo Gastaldo e Antonino Candido che ha visto la partecipazione di migliaia di persone ad Alessandria. Era presente anche il premier Giuseppe Conte che, dopo la cerimonia funebre, si è appartato a parlare per alcuni minuti con il procuratore di Alessandria Enrico Cieri che coordina le indagini. Proprio a Conte si era rivolta in lacrime la madre di una delle tre vittime, Antonino Candido: "Dovete beccarli, dovete fare di tutto per beccarli", aveva detto al premier abbracciandolo al termine della messa.</p>
      <figure>
        <a href="https://www.dagospia.com/mediagallery/Dago_fotogallery-254991/1233885.htm">
          <img src="https://cdn-static.dagospia.com/img/foto/11-2019/esplosione-cascina-alessandrino-1233885.png"/>
        </a>
        <figcaption>esplosione cascina alessandrino</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254991/1233884.htm">
          <img src="https://cdn-static.dagospia.com/img/foto/11-2019/esplosione-cascina-alessandrino-1233884.png"/>
        </a>
        <figcaption>esplosione cascina alessandrino</figcaption>
      </figure>
      <figure>
        <a href="https://www.dagospia.com/mediagallery/Dago_fotogallery-254991/1234376.htm">
          <img src="https://cdn-static.dagospia.com/img/foto/11-2019/cascina-esplosione-nell-alessandrino-vittime-1234376.png"/>
        </a>
        <figcaption>cascina esplosione nell'alessandrino vittime</figcaption>
      </figure>
    </article>
  </body>
</html>