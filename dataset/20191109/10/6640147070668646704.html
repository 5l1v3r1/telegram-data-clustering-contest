<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tomshw.it/videogioco/fallout-76-clan-aristocratici/"/>
    <meta property="og:site_name" content="Tom's Hardware"/>
    <meta property="article:published_time" content="2019-11-09T10:33:00+00:00"/>
    <meta property="og:title" content="Fallout 76, ancora lotta di classe: arriva il clan degli “aristocratici”"/>
    <meta property="og:description" content="Dopo i casi di aggressione in-game, i giocatori di Fallout 76 abbonati fondano il clan Apocalyptic Aristocracy per evitare di essere presi di mira."/>
  </head>
  <body>
    <article>
      <h1>Fallout 76, ancora lotta di classe: arriva il clan degli “aristocratici”</h1>
      <address><time datetime="2019-11-09T10:33:00+00:00">09 Nov 2019, 10:33</time> by <a rel="author">Luca Salerno</a></address>
      <p>Tra le tante notizie che avevano seguito la travagliata introduzione dell’abbonamento a Fallout 76,  ce n’erano anche alcune che riguardavano <b>casi di bullismo</b> da parte dei giocatori non paganti nei confronti di chi aveva deciso di iscriversi al servizio. Uno degli elementi che permette di identificare gli abbonati sono <b>le emote esclusive</b> di Fallout 1st e proprio alcuni utenti avevano raccontato di <b>essere stati insultati</b> e invitati, in maniera non proprio diplomatica, ad andare a giocare nei server privati.</p>
      <p>A distanza di qualche settimana, la testata Polygon ha raccolto altre storie di abbonati: uno di loro, ad esempio, è stato preso di mira da un gruppo di personaggi <b>travestiti da orsi</b> dopo aver usato sempre un’emote esclusiva per gli abbonati di Fallout 76. Questi episodi sono comunque da considerarsi una conseguenza delle <a href="https://www.tomshw.it/videogioco/fallout-76-abbonamento/">critiche, spesso troppo violente, di una parte della community</a> nei confronti dell’abbonamento lanciato da Bethesda. La <b>risposta</b> non è tardata ad arrivare, tanto che alcuni giocatori hanno fondato il clan <b>Apocalyptic Aristocracy</b>.</p>
      <figure>
        <img src="https://www.tomshw.it/images/images/2019/11/fallout-76-61735.jpg"/>
      </figure>
      <p>Leggi anche: <a href="https://www.tomshw.it/videogioco/the-outer-worlds-switch-2020/">The Outer Worlds, uscita su Switch prevista nel primo trimestre 2020</a></p>
      <p><i>“Presto si era passati dalle critiche nei confronti di Bethesda agli insulti contro chi aveva scelto di pagare l’abbonamento”</i> ha raccontato sempre a Polygon il fondatore del clan di Fallout 76, uno di quei giocatori che avevano anche tentato di stemperare la tensione. Erano così anche nati dei meme e delle voci <b>sulla presunta lotta di classe</b> che alla fine sembra essersi parzialmente realizzata. Alcuni abbonati a Fallout 1st hanno così deciso di diventare ciò che i giocatori non paganti li accusavano di essere. Le intenzioni del clan, che ora conta <b>300 giocatori</b>, non sono mai state serie nel portare avanti un conflitto del genere ma alla fine la <b>dinamica da gioco di ruolo</b> è diventata anche divertente.</p>
      <p><i>“I giocatori contrari all’abbonamento sono diventati molto tossici, tanto che non si può parlare dei server privati o dei vantaggi di Fallout 1st senza essere insultati </i>– ha detto il fondatore di Apocalyptic Aristocracy –<i> Quello che era iniziato per scherzo è diventato un rifugio per gli abbonati in cui si può parlare liberamente”</i>. Tra le attività del gruppo ci sono anche <b>feste eleganti</b> e sono pianificati red carpet, duelli e altre attività che si addicono ad un’aristocrazia. Aldilà di come la si pensi su Fallout 1st, le aggressioni non possono essere giustificate e questo clan sembra essere <b>una risposta intelligente e creativa</b> per distendere un clima diventato troppo ostile.</p>
      <blockquote>The Outer Worlds è un nuovo gioco realizzato da alcuni ex sviluppatori di Fallout e potete trovarlo <a href="https://toms.it/bJJBl">anche su Amazon</a>.</blockquote>
    </article>
  </body>
</html>