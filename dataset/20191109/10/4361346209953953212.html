<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/aktualis/marton-nap-savas-gyumolcsok-passzolnak-a-libasulthoz/186208"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T10:00:00+00:00"/>
    <meta property="og:title" content="Márton-nap: savas gyümölcsök passzolnak a libasülthöz"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Márton-nap: savas gyümölcsök passzolnak a libasülthöz</mark>
      </h1>
      <address><time datetime="2019-11-09T10:00:00+00:00">09 Nov 2019, 10:00</time> by <a rel="author">Bors</a></address>
      <p>
        <b>Ha nagy a család, se biztos, hogy elfogy egy egész liba. Meg hát hiába a sok bolti akció ilyenkor, Márton-nap környékén, azért megkérik az árát a szárnyas minden porcikájának. Jobban jár, ha az egész madár helyett csak azokat a részeket veszi meg, amit szeretnek. </b>
        <b>Ha nagy a család, se biztos, hogy elfogy egy egész liba. Meg hát hiába a sok bolti akció ilyenkor, Márton-nap környékén, azért megkérik az árát a szárnyas minden porcikájának. Jobban jár, ha az egész madár helyett csak azokat a részeket veszi meg, amit szeretnek.</b>
      </p>
      <h3>Meczker Tamás: Mell rozéra</h3>
      <p>A kacsamell és a libamell között gyakorlatilag nincsen különbség. A Bécsben elismert szakács, Meczker Tamás is előszeretettel süt libamellet. Szerinte nem is érdemes túlbonyolítani, félóra alatt össze lehet dobni köretestül, mindenestül.</p>
      <figure>
        <img src="http://media.borsonline.hu/cikk/20/191775/gallery-picture/645w/2018193_meczker-tamas.jpg"/>
      </figure>
      <p>– Fontos, hogy szépen, egyenletesen ir­daljuk be a libamellünket, de ennél is lényegesebb, hogy hideg serpenyőben süssük. Így nem fog gyorsan kérget kapni, szépen lassan ki fog sülni a zsírja. Rozéra érdemes sütni, mint a kacsát. Ami a fűszerezést illeti: só és bors mellett rozmaringgal és kakukkfűvel lehet megbolondítani, de jól áll neki egy kis fokhagyma és boróka is. Köretnek remekül passzol hozzá egy sütőtök-, cékla- vagy édesburgonya-püré, de párolt, savas gyümölcsök és citrusok is nagyon fel tudják dobni – ajánlja a séf.</p>
      <h3>Buday Péter: Fűszeres töltött libanyak</h3>
      <p>A mesterszakács imádja a töltött libanyakat, de hangsúlyozza: nagyon kell figyelni, hogy ki ne durranjon. A liba nyaki bőre kell hozzá, magából a húsos nyakból meg isteni levest főzhet az ember, vagy visszatöltheti a bőrbe.</p>
      <figure>
        <img src="http://media.borsonline.hu/cikk/20/191775/gallery-picture/645w/2018189_buday-peter-006-vi.jpg"/>
        <figcaption>© Végh István</figcaption>
      </figure>
      <p>– A libanyakat fordítsuk ki, hártyázzuk le, és távolítsuk el a felesleges zsírokat. Készíthetünk egy zsemlés-libahúsos-fűszeres tölteléket, amit benyomkodunk a nyakba, majd ez mehet a húslevesbe. Rövid főzés után vegyük ki, majd be vele a sütőbe, és kész is van hamar. A másik lehetőség, hogy egyből a sütőbe kerül a nyakunk. Ekkor a töltelékbe pirítsunk hagymát, tegyünk hozzá májat, gombát. Fűsze­rezzük majoránnával, sóval és borssal. Keverjük össze a beáztatott zsemlével, majd töltsük be a libanyakba. Figyeljünk rá, hogy lazán töltsük be, és tojás se menjen a töltelékbe, mert attól biztosan kidurran! Sü­tés közben vajjal kenegessük, és tálaljunk hozzá bármilyen sült zöldséget vagy gyümölcsöt.</p>
      <h3>Hagymás tört krumpli libazsírral</h3>
      <p>A libából semmi sem vész kárba. A hagyományos hagymás tört krumpli is a kisült libazsírtól lesz az igazi. Egy jó adag zsírt fel kell forrósítani, a felkockázott vöröshagymát pedig szép üvegesre párolni benne. Ha egy kis sót szór a hagymára, akkor nehezebben ég le. Amikor úgy látja, kész a hagyma, szedje rá a leszűrt főtt burgonyát, és hagyja, hogy még egyszer megroggyanjon az egész! A krumpli kissé lekerekedik, összetörik, de ez a köret így tökéletes.</p>
      <h3>Bódi Margó: Comb, mell, máj, háj kacsasütőben</h3>
      <p>Bódiéknál minden évben összeül a család egy jó Márton-napi libavacsorára. Akár tízen is vannak az asztal körül, ennek ellenére Bódi Margó sem vesz egész libát. A combot, a mellét, a húsos hájat, a májat külön vásárolja meg.</p>
      <figure>
        <img src="http://media.borsonline.hu/cikk/20/191775/gallery-picture/645w/2018195_frizbi-bodi-margo-zsp-9053.jpg"/>
        <figcaption>© Bors</figcaption>
      </figure>
      <p>– Alaposan megmosok és megtisztítok mindent, besózom, és tudom, hogy a profi szakácsok szerint nem kellene Vegetát használni a sütéshez, de én na­gyon szeretem az ízét. Úgyhogy azzal is be­dörzsölöm. Nem állok neki azonnal kisütni: ha például reggel befűszereztem, akkor nagyjából 11 óra felé. Van egy nagy kacsasütőm, abba beleteszem a hájat és a húsokat. Betolom a sütőbe, ott szépen aranybarnára pirul az egész a kisülő zsírban – magyarázza Margó, aki zenész létére igen jól és sokat is főz.</p>
      <figure>
        <img src="http://media.borsonline.hu/cikk/20/191775/big-lead/650x360/2018211_shutterstock-334790687.jpg"/>
        <figcaption>© Shutterstock</figcaption>
      </figure>
      <p>– Ha kisült a hús, kipakolom egy kis időre, és kisütöm a májat is. Annyi darabra vágom, ahányan leszünk, beleteszem a zsírba, és megy a sütőbe. Utána összepakolok mindent a kacsasütőbe, és már csak melegen tartom, míg jönnek a gyerekek. Párolt káposzta helyett cukormentes vegyes savanyúságot, céklát, a gyerekek barackkompótot esznek hozzá.</p>
      <p>
        <a href="http://www.borsonline.hu/aktualis/gagaga/186229">Kapcsolódó jegyzetünk ide kattintva olvasható.</a>
      </p>
    </article>
  </body>
</html>