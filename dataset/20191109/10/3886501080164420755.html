<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vojvodina/119091-marton-lsv-pozvao-drzavne-organe-da-prestanu-da-cute-na-aktivnosti-grupa-sa-fasistickim-idejama?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T10:20:03+00:00"/>
    <meta property="og:title" content="Marton (LSV) pozvao državne organe da prestanu da ćute na aktivnosti grupa sa fašističkim idejama"/>
    <meta property="og:description" content="Portparol Lige socijaldemokrata Vojvodine (LSV) Aleksandar Marton pozvao je danas, povodom Svetskog dana borbe protiv fašizma i antisemitizma, državne organe da prestanu sa ćutanjem na aktivnosti grupa sa fašističkim i ekstremističkim idejama, koje su veoma prisutne u društvu u Srbiji.&quot;Nedopustivo je da Srbijom u 21. veku odjekuju pesme u kojima se poziva na sukobe i ubistva. Još je gore što se promocije revizionističkih knjiga, koje negiraju počinjene zločine, organizuju u objektima Vojske Srbije. Zašto nadležni organi ne postupaju po službenoj dužnosti i ne kažnjavaju pojedince i grupe koje otvoreno krše Ustav i zakone naše države?&quot;, upitao je Marton u saopštenju za javnost.Prema njegovim rečima, država se mora uhvatiti u koštac sa ekstremno desnim grupama koje aktivno deluju u Srbiji.&quot;Na kraju krajeva, zašto u Narodnoj skupštini Srbije i dalje sedi osudjeni ratni zločinac (lider radikala Vojislav Šešelj)? LSV to smatra sramotom državnih institucija&quot;, naveo je Marton.On je podsetio da se njegova stranka već…"/>
  </head>
  <body>
    <article>
      <h1>Marton (LSV) pozvao državne organe da prestanu da ćute na aktivnosti grupa sa fašističkim idejama</h1>
      <address>
        <time datetime="2019-11-09T10:20:03+00:00">09 Nov 2019, 10:20</time>
      </address>
      <p><b>Portparol Lige socijaldemokrata Vojvodine (LSV) Aleksandar Marton pozvao je danas, povodom Svetskog dana borbe protiv fašizma i antisemitizma, državne organe da prestanu sa ćutanjem na aktivnosti grupa sa fašističkim i ekstremističkim idejama, koje su veoma prisutne u društvu u Srbiji.</b><br/><br/>"Nedopustivo je da Srbijom u 21. veku odjekuju pesme u kojima se poziva na sukobe i ubistva. Još je gore što se promocije revizionističkih knjiga, koje negiraju počinjene zločine, organizuju u objektima Vojske Srbije. Zašto nadležni organi ne postupaju po službenoj dužnosti i ne kažnjavaju pojedince i grupe koje otvoreno krše Ustav i zakone naše države?", upitao je Marton u saopštenju za javnost.<br/><br/>Prema njegovim rečima, država se mora uhvatiti u koštac sa ekstremno desnim grupama koje aktivno deluju u Srbiji.<br/><br/>"Na kraju krajeva, zašto u Narodnoj skupštini Srbije i dalje sedi osudjeni ratni zločinac (lider radikala Vojislav Šešelj)? LSV to smatra sramotom državnih institucija", naveo je Marton.<br/><br/>On je podsetio da se njegova stranka već dugo zalaže za donošenje zakona o Starom sajmištu i izrazio očekivanje da će se on uskoro naći u skupštinskoj proceduri.<br/><br/>"Mesto stradanja hiljada naših sugradjana jevrejske nacionalnosti mora postati mesto podsećanja na ideologiju mržnje, koja je u smrt odvela milione gradjana Evrope i sveta", poručio je Marton.</p>
    </article>
  </body>
</html>