<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://mobilenet.cz/clanky/amerika-resi-zahadu-valentynskych-textovek-39393"/>
    <meta property="og:site_name" content="mobilenet.cz"/>
    <meta property="article:published_time" content="2019-11-09T10:00:00+00:00"/>
    <meta property="og:title" content="Amerika řeší záhadu valentýnských textovek"/>
    <meta property="og:description" content="Mnoho Američanů obdrželo textové zprávy odeslané okolo letošního Valentýna Problém se týká různých telefonů i operátorů Patrně šlo o chybu při údržbě"/>
  </head>
  <body>
    <article>
      <h1>Amerika řeší záhadu valentýnských textovek</h1>
      <address><time datetime="2019-11-09T10:00:00+00:00">09 Nov 2019, 10:00</time> by <a rel="author" href="https://mobilenet.cz/uzivatele/pohl" target="_blank">Ondřej Pohl</a></address>
      <p>
        <b>   •  Mnoho Američanů obdrželo textové zprávy odeslané okolo letošního Valentýna <br/>   •  Problém se týká různých telefonů i operátorů <br/>   •  Patrně šlo o chybu při údržbě</b>
      </p>
      <p>USA a Kanada žijí neobvyklou záhadou. Lidem tam ve velkém začaly chodit textové zprávy, které byly odeslány letos 14. února nebo kolem tohoto data. V tento den se v USA i jinde na světě slaví Valentýn, a tak v těchto zprávách nebyla nouze o vyznání lásky nebo podobné emocionální záležitosti.</p>
      <figure>
        <iframe data-src="https://twitter.com/PBandJamiee/status/1192472027321569280?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Mnoho zpráv však svou cestu k příjemci našlo až po dlouhých devíti měsících. Napříč internetem se začínají ozývat lidé, pro které tato zdánlivě banální chyba znamená emocionální zátěž. Například v případě, že jim takto opožděně přišla zpráva od jejich ex-známosti nebo dokonce od někoho, kdo už není mezi živými.</p>
      <p>Nelze přitom vysledovat společného jmenovatele – liší se jak telefony, tak jejich operační systémy i používaní operátoři. Podle šetření <a href="https://www.theverge.com/2019/11/7/20953422/text-messages-delayed-received-overnight-valentines-day-delay">theverge.com</a> byla chyba v systému, který operátoři používají k vzájemnému propojení. Americký T-Mobile to označil jako „<i>chybu dodavatele</i>“, operátor Sprint zase jako „<i>jednorázovou chybu při údržbě, která se nebude opakovat</i>“.</p>
      <related>
        <h4>Přečtěte si také</h4>
        <a href="https://mobilenet.cz/clanky/vyzkouseli-jsme-budoucnost-sms-prozradime-vam-jak-zprovoznit-rcs-i-na-vasem-telefonu-39316"/>
      </related>
      <p>Server <a href="https://www.androidcentral.com/here-is-why-you-may-have-suddenly-received-valentine-day-text-message">androidcentral.com</a> zase získal vyjádření firmy Syniverse, která dodává americkým operátorům technologie. Podle ní se kvůli chybě v údržbě špatně odeslalo 168 149 textových zpráv.</p>
      <related>
        <h4>Související články</h4>
        <a href="https://mobilenet.cz/clanky/vyzkouseli-jsme-budoucnost-sms-prozradime-vam-jak-zprovoznit-rcs-i-na-vasem-telefonu-39316"/>
        <a href="https://mobilenet.cz/clanky/migrujici-orli-vytvorili-pekne-tucny-ucet-za-telefon-39278"/>
        <a href="https://mobilenet.cz/clanky/mezi-uzivateli-androidu-se-siri-ransomware-pozor-na-odkazy-v-sms-38531"/>
        <a href="https://mobilenet.cz/clanky/zpravy-od-googlu-by-vas-mohly-brzy-upozornit-ze-jste-neodpovedeli-na-sms-38137"/>
        <a href="https://mobilenet.cz/clanky/desitky-obci-riskuji-sms-obcanum-posilaji-v-rozporu-s-pravidly-operatoru-37885"/>
        <a href="https://mobilenet.cz/clanky/t-mobile-se-chysta-omezit-svoji-sms-branu-37592"/>
      </related>
    </article>
  </body>
</html>