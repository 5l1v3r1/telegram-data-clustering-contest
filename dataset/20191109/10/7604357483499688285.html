<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://sceptr.net/2019/11/vilvoorde-twintiger-doodt-vader-en-stapt-zelf-naar-politie/"/>
    <meta property="og:site_name" content="SCEPTR"/>
    <meta property="article:published_time" content="2019-11-09T10:00:19+00:00"/>
    <meta property="og:title" content="Vilvoorde: Twintiger doodt vader en stapt zelf naar politie"/>
    <meta property="og:description" content="In de Vlaams-Brabantse stad Vilvoorde heeft zich vrijdagnamiddag een familiedrama afgespeeld. Een 25-jarige man doodde zijn vader (58)."/>
  </head>
  <body>
    <article>
      <h1>Vilvoorde: Twintiger doodt vader en stapt zelf naar politie</h1>
      <address><time datetime="2019-11-09T10:00:19+00:00">09 Nov 2019, 10:00</time> by <a rel="author" href="https://sceptr.net/author/robbejanssen/" target="_blank">Robbe Janssen</a></address>
      <p>
        <b>In de Vlaams-Brabantse stad <a href="https://sceptr.net/tag/vilvoorde">Vilvoorde</a> heeft zich vrijdagnamiddag een familiedrama afgespeeld. Een 25-jarige man doodde zijn vader (58) en stapte later zelf naar de politie om zich aan te geven. Dat bericht <a href="https://www.hln.be/in-de-buurt/vilvoorde/familiedrama-in-vilvoorde-man-25-doodt-vader-58-en-geeft-zich-aan~a4b97390/">VTM Nieuws</a>. Het parket startte een onderzoek voor moord.</b>
      </p>
      <p>De feiten speelden zich af in de Wipstraat in Vilvoorde. Het lichaam van de 58-jarige vader werd volgens de politie teruggevonden in de kelder van zijn eigen huis, waar ook de zoon nog woonde.<i> “Deze namiddag heeft een 25-jarige man zichzelf aangegeven bij de politie in Brussel, met de melding dat hij zijn vader had vermoord”</i>, bevestigt het parket tegenover VTM Nieuws. <i>“De politie is ter plaatse gegaan en heeft in de kelder van de woning het lijk van de 58-jarige man aangetroffen.”</i></p>
      <figure>
        <iframe data-src="https://twitter.com/Nieuwsblad_be/status/1192867264791367680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Familiedrama Vilvoorde: Parket opent onderzoek voor moord</h3>
      <p>Het is niet duidelijk wat de aanleiding was van het familiedrama. Na een sporenonderzoek en een analyse van het levenloze lichaam van de vader heeft het parket van Halle-Vilvoorde een onderzoek voor moord geopend. Over de precieze omstandigheden van het drama wil het voorlopig niets kwijt. Het gezin was in ieder geval niet gekend bij de politie, bevestigt burgemeester <a href="https://sceptr.net/tag/hans-bonte">Hans Bonte</a> (<a href="https://sceptr.net/tag/sp-a">sp.a</a>) aan <a href="https://www.nieuwsblad.be/cnt/dmf20191108_04707438?utm_source=twitter&amp;utm_medium=dlvr&amp;utm_campaign=twitterfeed">Het Nieuwsblad.</a> Ook voor de buurtbewoners was het droevige nieuws een<i> “complete verrassing”</i>.</p>
      <p>De 25-jarige zoon werd aangehouden en verschijnt zaterdag voor de onderzoeksrechter, die over zijn verdere aanhouding zal beslissen. In het kader van het onderzoek zal ook een autopsie op het lijk van de vader worden uitgevoerd.</p>
      <related>
        <h4>GERELATEERDE ARTIKELEN</h4>
        <a href="https://sceptr.net/2019/11/conner-mateke-rousseau-verkozen-tot-sp-a-voorzitter/"/>
        <a href="https://sceptr.net/2019/11/wevelgem-commotie-tijdens-reconstructie-moord-op-jill-36/"/>
        <a href="https://sceptr.net/2019/11/vechtpartij-in-rechtbank-na-uitspraak-tegen-autochtone-bende/"/>
      </related>
    </article>
  </body>
</html>