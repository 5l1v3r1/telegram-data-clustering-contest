<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818041.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:41:00+00:00"/>
    <meta property="og:title" content="دولت عراق: استعفا به نفع تظاهرکنندگان نیست"/>
    <meta property="og:description" content="به گزارش ایسنا، سعد الحدیثی، سخنگوی دولت عراق در گفت‌وگو با شبکه اسکای نیوز گفت: استعفای دولت آن را تبدیل به دولت موقت خواهد کرد و در پی آن دولت تا زمان انتخابات جدید در صورت انحلال پارلمان یا مکلف شدن طرفی دیگر از بین گروه‌های سیاسی موجود در پارلمان به تشکیل دولت به کار خود ادامه خواهد داد."/>
  </head>
  <body>
    <article>
      <h1>دولت عراق: استعفا به نفع تظاهرکنندگان نیست</h1>
      <address>
        <time datetime="2019-11-09T10:41:00+00:00">09 Nov 2019, 10:41</time>
      </address>
      <p>سخنگوی دولت عراق اظهار کرد، استعفای دولت عراق هرگز بر خواسته‌های عدیده‌ای که تظاهرکنندگان از هفته‌ها پیش مطالبه می‌کنند، جامعه عمل نخواهد پوشاند.</p>
      <p>به گزارش ایسنا، سعد الحدیثی، سخنگوی دولت عراق در گفت‌وگو با شبکه اسکای نیوز گفت: استعفای دولت آن را تبدیل به دولت موقت خواهد کرد و در پی آن دولت تا زمان انتخابات جدید در صورت انحلال پارلمان یا مکلف شدن طرفی دیگر از بین گروه‌های سیاسی موجود در پارلمان به تشکیل دولت به کار خود ادامه خواهد داد.</p>
      <p>وی خاطرنشان کرد، این اتفاق اگر روی دهد هرگز تظاهرکنندگان مسالمت‌جو را راضی نخواهد کرد.</p>
      <p>حدیثی گفت، در صورتیکه دولت تبدیل به دولت موقت شود بسیاری از اختیاراتش و توان اجرای اصلاحات و وعده‌هایی که به تظاهرکنندگان داده را از دست می‌دهد.</p>
      <p>وی ادامه داد، دولت هرگز نمی‌تواند پیش‌نویس‌های قانون را به پارلمان بفرستد در حالیکه دولت عبدالمهدی نخست وزیر در حال حاضر روی تدوین و تهیه پیش‌نویس قانون انتخابات و مبارزه با فساد تحت عنوان "این را از کجا آورده‌ای؟" کار می‌کند و براساس این طرح به تمام اموال و دارایی‌های مسؤولان کنونی و سابق عراق رسیدگی خواهد کرد.</p>
      <p>حدیثی تاکید کرد، استعفای دولت بحران را پیچیده خواهد کرد و بر وخامت اوضاع خواهد افزود.</p>
      <p>وی خاطرنشان کرد، دولت عراق مخالف انتخابات زودهنگام نیست اما سازوکار این انتخابات در چارچوب اختیارات قانون اساسی و پارلمان خواهد بود.</p>
      <p>حدیثی اشاره کرد، انتخابات در سایه قانون کنونی هدف مورد نظر تظاهرکنندگان مسالمت‌جو را محقق نخواهد کرد و قانون اساسی برای رضایت خاطر تظاهرکنندگان است و فرصتی برابر را به نامزدهای انتخاباتی خواهد داد.</p>
      <p>این سخنگو تاکید کرد، اعتراضات عراق عاملی کمک کننده به دولت در عبور از بسیاری از حلقه‌های روتین است که اجرای اصلاحات را با مشکل روبه‌رو می‌کند.</p>
      <p>عراقی‌ها بعد از یک آرامش نسبی با درخواست برای کناره‌گیری طبقه سیاسی که آنها را به فساد و شکست در اداره کشور متهم می‌کنند مجددا از ۲۵ اکتبر به خیابان‌ها بازگشتند.</p>
    </article>
  </body>
</html>