<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596494/pros-navagio-prin-kan-pame-verolino-kai-ksana-ston-pago-to-kypriako"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T10:01:00+00:00"/>
    <meta property="og:title" content="Προς ναυάγιο πριν καν πάμε Βερολίνο και ξανά στον πάγο το Κυπριακό"/>
    <meta property="og:description" content="Μάταια πάμε στο Βερολίνο, φέρεται να είπε στον Μεχμέτ Αλί Ταλάτ, ο Πρόεδρος Αναστασιάδης και η αλήθεια, σύμφωνα και με τις τελευταίες πληροφορίες δεν..."/>
  </head>
  <body>
    <article>
      <h1>Προς ναυάγιο πριν καν πάμε Βερολίνο και ξανά στον πάγο το Κυπριακό</h1>
      <address><time datetime="2019-11-09T10:01:00+00:00">09 Nov 2019, 10:01</time> by <a rel="author">SigmaLive</a></address>
      <p><a href="https://www.sigmalive.com/news/kypriako/596452/talat-o-anastasiadis-mou-eipe-oti-pane-mataia-sto-verolino">Μάταια πάμε στο Βερολίνο</a>, φέρεται να είπε στον Μεχμέτ Αλί Ταλάτ, ο Πρόεδρος Αναστασιάδης και η αλήθεια, σύμφωνα και με τις τελευταίες πληροφορίες δεν φαίνεται να είναι μακριά.</p>
      <p>Η Τριμερής του Βερολίνου όπως όλα δείχνουν θα είναι άνευ ουσίας και σημασίας. Κι αυτό, διότι η Τουρκία έθεσε βέτο ως προς την όποια συζήτηση των όρων αναφοράς παραπέμποντας τις όποιες εξελίξεις στο Κυπριακό σε μια άτυπη πενταμερή μετά τις παράνομες «εκλογές» στα κατεχόμενα, ό<a href="https://www.sigmalive.com/news/kypriako/596460/trimeris-gia-to-theathinai-veto-apo-tourkia">πως αποκάλυψε το ΣΙΓΜΑ το βράδυ της Παρασκευής.</a></p>
      <p>Αυτές τις πληροφορίες αναμένεται να μεταφέρει στους πολιτικούς αρχηγούς ο Πρόεδρος της Δημοκρατίας την ερχόμενη Τετάρτη 13/11 στο Εθνικό Συμβούλιο. Ο Μουσταφά Ακιντζί για την Άγκυρα αποτελεί πλέον τελειωμένη υπόθεση. Η Τουρκία δεν φαίνεται διατεθειμένη να δώσει στον Ακιντζί κανένα ρόλο διαχείρισης του Κυπριακού από εδώ και μπρος. Έτσι, ροκανίζει το χρόνο μέχρι την ερχόμενη άνοιξη, αναμένοντας να αναδειχθεί στην «εξουσία» ένας εκ των Τατάρ ή Οζερσάι για να προωθήσουν από κοινού τη λύση δυο κρατών ή συνομοσπονδίας.</p>
      <p>Ως εκ τούτου, η Τριμερής του Βερολίνου έχει ναυαγήσει εκ προοίμιού και το Κυπριακό φαίνεται να μπαίνει ξανά στον πάγο μέχρι νεωτέρας.</p>
    </article>
  </body>
</html>