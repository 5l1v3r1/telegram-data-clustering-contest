<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/09/zelenskyj-pidpysav-ukaz-shodo-stymulyuvannya-ekonomichnogo-zrostannya-ta-zmitsnennya-derzhavy/"/>
    <meta property="og:site_name" content="Рубрика"/>
    <meta property="article:published_time" content="2019-11-09T10:46:00+00:00"/>
    <meta property="og:title" content="Зеленський підписав указ щодо стимулювання економічного зростання та зміцнення держави"/>
    <meta property="og:description" content="Президент України Володимир Зеленський підписав Указ «Про невідкладні заходи з проведення реформ та зміцнення держави». Як пояснює Офіс президента, у документі йдеться про заходи, спрямовані на продовження структурних економічних реформ, запровадження додаткових механізмів для прискорення соціально-економічного розвитку України, підвищення рівня добробуту населення, гармонійного розвитку регіонів, впровадження європейських стандартів життя, зміцнення держави. Зокрема, до кінця поточного […]"/>
  </head>
  <body>
    <article>
      <h1>Зеленський підписав указ щодо стимулювання економічного зростання та зміцнення держави</h1>
      <address><time datetime="2019-11-09T10:46:00+00:00">09 Nov 2019, 10:46</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/09/03ea3e8cdcd6c52a111e49e23f403025_1559319546_extra_large-620x420.jpg"/>
      </figure>
      <p>
        <b>
          <b>Президент України Володимир Зеленський підписав Указ «Про невідкладні заходи з проведення реформ та зміцнення держави».</b>
        </b>
      </p>
      <p>Як <a href="https://www.president.gov.ua/news/volodimir-zelenskij-pidpisav-ukaz-pro-nevidkladni-zahodi-z-p-58289">пояснює</a> Офіс президента, у документі йдеться про заходи, спрямовані на продовження структурних економічних реформ, запровадження додаткових механізмів для прискорення соціально-економічного розвитку України, підвищення рівня добробуту населення, гармонійного розвитку регіонів, впровадження європейських стандартів життя, зміцнення держави.</p>
      <p>Зокрема, до кінця поточного року в економічній, фінансовій та енергетичній сферах Кабінет Міністрів повинен вжити заходів щодо розробки, внесення на розгляд Верховної Ради та супроводу законопроектів щодо створення умов для функціонування конкурентного ринку залізничних перевезень в Україні та покращення якості й доступності відповідних послуг, функціонування внутрішнього водного транспорту, управління відходами, протидії незаконному видобутку бурштину, погашення заборгованості на оптовому ринку електроенергії, що утворилася до 1 липня 2019 року, лібералізації діяльності у сфері виробництва спирту етилового та лібералізації трудових відносин і оновлення законодавства про працю.</p>
      <figure>
        <img src="https://rubryka.com/wp-content/uploads/2019/10/Zelenskyj-1.jpeg"/>
        <figcaption>Фото ОПУ</figcaption>
      </figure>
      <p>Крім того, до кінця року очікується розробка урядом проектів законів щодо створення сприятливих умов для діяльності підприємців, зокрема запровадження дворічного мораторію на проведення перевірок фізичних осіб – підприємців (ФОП) та пом’якшення їхньої відповідальності за порушення порядку подання звітності, пов’язаної із застосуванням реєстраторів розрахункових операцій.</p>
      <p>Також Кабінет Міністрів до кінця поточного року повинен розробити та затвердити план заходів щодо підвищення позицій України в рейтингу Світового банку «Ведення бізнесу» (Doing Business) та завершити процедуру відокремлення діяльності з транспортування природного газу від діяльності з його видобутку та постачання і створення незалежного оператора газотранспортної системи України.</p>
      <p>До 31 грудня 2019 року уряд також має забезпечити початок масштабної приватизації, зокрема визначення 5 об’єктів великої приватизації.</p>
      <p>Крім того, згідно з указом, до кінця року має бути забезпечена підготовка до запровадження ринку земель сільськогосподарського призначення, зокрема включно зі створенням електронного реєстру інженерів-землевпорядників.</p>
      <p>Уряд також повинен забезпечити формування незалежних наглядових рад усіх державних банків.</p>
      <p>Також Кабінет Міністрів має затвердити план заходів щодо створення та запровадження Єдиної державної електронної системи у сфері будівництва.</p>
      <figure>
        <img src="https://rubryka.com/wp-content/uploads/2019/09/opu.jpeg"/>
        <figcaption>Фото ОПУ</figcaption>
      </figure>
      <p>У цьому році повинне відбутися впровадження першого етапу реалізації проекту «Е-малятко» та перегляд меж госпітальних округів.</p>
      <p>Крім того, указ передбачає запровадження до кінця поточного року нової сучасної методології розрахунків прожиткового мінімуму з урахуванням європейських стандартів.</p>
      <p>Планується також підвищити рівень державної підтримки сімей з дітьми.</p>
      <p>До кінця 2019 року має бути розроблене технічне завдання електронної платформи «Е-ветеран».</p>
      <p>Указ також передбачає впровадження до кінця поточного року нової об’єднаної системи керівництва та управління силами оборони, що відповідатиме стандартам НАТО, розробку структури плану оборони України.</p>
      <p>До кінця наступного року уряд має визначити засади організації та проведення оборонного планування, управління оборонними ресурсами з урахуванням досвіду держав – членів НАТО і Європейського Союзу.</p>
      <figure>
        <img src="https://rubryka.com/wp-content/uploads/2019/09/goncharuk-1.jpg"/>
      </figure>
      <p>У сфері зовнішньої політики до кінця цього року та впродовж 2020-го уряд має втілювати заходи зі зміцнення міжнародної підтримки України у питанні відновлення суверенітету та територіальної цілісності й забезпечувати сталу міжнародну підтримку курсу нашої держави на європейську та євроатлантичну інтеграцію.</p>
      <p>Згідно з указом, Комісія з питань правової реформи до 1 грудня 2019 року має подати на розгляд Президентові України пропозиції стосовно змін до Конституції в частині децентралізації влади.</p>
      <p>Підписуючи указ, Президент України також наголосив на пріоритетності продовження реформ фінансового та банківського секторів, зменшення частки непрацюючих кредитів у банківському секторі та запровадження найкращих міжнародних практик корпоративного управління у державних банках.</p>
      <p>«Наша команда, уряд, НБУ, Фонд гарантування вкладів і я особисто докладемо всіх зусиль, щоб повернути кошти, витрачені на виплати вкладникам збанкрутілих і націоналізованого банків і на докапіталізацію державних банків через недобросовісних позичальників», – сказав Володимир Зеленський.</p>
    </article>
  </body>
</html>