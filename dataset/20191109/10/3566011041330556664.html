<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545763.html/%D9%82%DB%8C%D9%85%D8%AA-%D8%AF%D8%A7%D8%B1%D9%88-%D8%AA%D8%BA%DB%8C%DB%8C%D8%B1-%D9%86%D8%AF%D8%A7%D8%B4%D8%AA%D9%87-%D8%A7%D8%B3%D8%AA--%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%AF%D8%A7%D8%B1%D9%88%D8%AE%D8%A7%D9%86%D9%87-%D9%87%D8%A7%DB%8C-%DA%AF%D8%B1%D8%A7%D9%86%D9%81%D8%B1%D9%88%D8%B4"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:12:00+00:00"/>
    <meta property="og:title" content="قیمت دارو تغییر نداشته است/ برخورد با داروخانه‌های گرانفروش"/>
    <meta property="og:description" content="معاون غذا و داروی دانشگاه علوم پزشکی کرمانشاه با بیان اینکه قیمت دارو تغییر نداشته است، گفت: با داروخانه‌های متخلف و گرانفروش برخورد می‌شود."/>
  </head>
  <body>
    <article>
      <h1>قیمت دارو تغییر نداشته است/ برخورد با داروخانه‌های گرانفروش</h1>
      <h2>معاون غذا و داروی دانشگاه علوم پزشکی کرمانشاه:</h2>
      <address>
        <time datetime="2019-11-09T10:12:00+00:00">09 Nov 2019, 10:12</time>
      </address>
      <p>معاون غذا و داروی دانشگاه علوم پزشکی کرمانشاه با بیان اینکه قیمت دارو تغییر نداشته است، گفت: با داروخانه‌های متخلف و گرانفروش برخورد می‌شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ قباد محمدی در گفتگو با خبرنگار <a href="http://www.mersadnews.ir/news/386791/%D9%82%DB%8C%D9%85%D8%AA-%D8%AF%D8%A7%D8%B1%D9%88-%D8%AA%D8%BA%DB%8C%DB%8C%D8%B1-%D9%86%D8%AF%D8%A7%D8%B4%D8%AA%D9%87-%D8%A7%D8%B3%D8%AA-%D8%A8%D8%B1%D8%AE%D9%88%D8%B1%D8%AF-%D8%A8%D8%A7-%D8%AF%D8%A7%D8%B1%D9%88%D8%AE%D8%A7%D9%86%D9%87%E2%80%8C%D9%87%D8%A7%DB%8C-%DA%AF%D8%B1%D8%A7%D9%86%D9%81%D8%B1%D9%88%D8%B4">شبکه اطلاع رسانی مرصاد</a> اظهار داشت: ۴۴ شرکت پخش دارو و سه کارخانه داروسازی در استان کرمانشاه فعال است و کرمانشاه جزو ۱۵ استانی است که کارخانه داروسازی دارد.</p>
      <p>وی افزود: همچنین حدود ۳۰۰ داروخانه هم داریم که خدمات دارویی ارائه می دهند و از این تعداد ۲۲ داروخانه بیمارستانی هستند و خدمات بستری هم ارائه می‌کنند البته با احتساب بیمارستان حضرت ابوالفضل (ع) این تعداد به ۲۳ داروخانه می‌رسد.</p>
      <p>معاون غذا و داروی دانشگاه علوم پزشکی کرمانشاه درباره تفاوت قیمت دارو در داروخانه ها گفت: از سال ۹۳ تا ۹۷ افزایش چندانی در قیمت دارو نداشتیم اما در سال ۹۷ که تحریم ها شروع شد به دلیل عدم واردات مواد اولیه مشکلاتی در افزایش قیمت مواد بسته بندی، پلیمرها ایجاد و تغییر قیمت داروها هم آغاز شد به گونه ای که قیمت داروهای ما از ۲۰ درصد تا ۱۰۰ درصد افزایش قیمت داشت و این تغییر قیمت تاکنون ادامه داشته است.</p>
      <p>محمدی افزود: وقتی در کمیسیون سازمان غذا و دارو افزایش قیمت اعلام می‌شود از همان روز لازم الاجرا است و سازمانهای بیمه گر و کارخانجات داروسازی و حتی شرکت های پخش که محصولاتی در انبار دارند نسبت به یکسان سازی قیمت اقدام می کنند پس قیمت ها نمی تواند متفاوت باشد.</p>
      <p>وی خاطرنشان کرد: بعضی داروخانه ها قیمت ارائه نمی‌دادند و با همان قیمت قدیمی داروها را می‌فروختند، بعضی ها می گفتند این افزایش قیمت را شرعی نمی‌دانم بعضی داروخانه ها قیمتها را تغییر می دادند و این باعث شد یک دوگانگی قیمت در دارو ایجاد شود که شکایات زیادی هم از طرف مردم به ما می شد.</p>
      <p>معاون غذا و داروی دانشگاه علوم پزشکی کرمانشاه عنوان کرد: ۹۰ درصد شکایات مربوط به قیمت دارو در مربوط به گرانفروشی نبوده ولی با 10 درصدی که متخلف بودند و گرانفروشی کردند هم به شدت برخورد می‌کنیم.</p>
      <p>وی خاطرنشان کرد: قیمت روز داروها در سازمان غذا و دارو موجود است، امیدواریم در سال آینده با تثبیت قیمت‌ها در بازار دیگر شاهد دوگانگی نرخ دارو نباشیم زیرا اگر قیمتها تثبیت شود این دوگانگی هم از بین می‌رود.</p>
      <p>انتهای پیام/</p>
    </article>
  </body>
</html>