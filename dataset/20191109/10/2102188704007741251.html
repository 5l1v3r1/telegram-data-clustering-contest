<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.epravda.com.ua/news/2019/11/9/653522/"/>
    <meta property="og:site_name" content="Економічна правда"/>
    <meta property="article:published_time" content="2019-11-09T10:50:00+00:00"/>
    <meta property="og:title" content="Прем'єр: Центренерго - у топ-пріоритеті на приватизацію"/>
    <meta property="og:description" content="Прем’єр Олексій Гончарук, заявив, що компанія Центренерго - у топ-пріоритеті на приватизацію, а уряд буде робити все можливе, щоб туди зайшов сильний іноземний гравець."/>
  </head>
  <body>
    <article>
      <h1>Прем'єр: Центренерго - у топ-пріоритеті на приватизацію</h1>
      <address>
        <time datetime="2019-11-09T10:50:00+00:00">09 Nov 2019, 10:50</time>
      </address>
      <p>Прем'єр Олексій Гончарук, заявив, що компанія Центренерго - у топ-пріоритеті на приватизацію, а уряд буде робити все можливе, щоб туди зайшов сильний іноземний гравець.</p>
      <p>Про це він сказав на Київському міжнародному економічному форумі, відповідаючи на питання УП.</p>
      <p>На слова про те, що, за даними численних журналістських розслідувань, Центренерго знаходиться під впливом Коломойського, Гончарук відповів:</p>
      <p>"Я ніколи не робив вигляд, що нічого не відбувається. У нас в енергетиці досі повно груп впливу, які контролюють ті чи інші частини системи. Цей уряд фактично запрацював на початку осені. Задача №1 - підготувати країну до опалювального сезону. Не найкращий, м'яко кажучи, час воювати з монополіями. </p>
      <p>Але там, де ми бачимо, що є безпосередній вплив, який прямо зараз шкодить або заважає держінтересам, ми одразу максимально швидко впливаємо".</p>
      <p>"Досить недавно був перезавантажений регулятор на енергетичних ринках - НКРЕКП. І, на мою думку, вплив оцих груп впливу у новому регуляторі принципово менший. Чи є взагалі в енергетиці професіонали, які ні з ким не пов'язані і на яких ніхто не впливає - я не знаю. </p>
      <p>Якщо зараз десь в якійсь частині енергетичної системи, у тому числі в Центренерго, є люди, які працюють не на державу, вони будуть замінені", - додав він.</p>
      <p>"У випадку Центренерго у нас дві мети. Задача №1 - наростити склади вугілля, щоб країна була в безпеці і вона безпечно заходила в опалювальний сезон. І це зроблено. Друге - підготувати країну до опалювального сезону, щоб українці не сиділи без тепла через наші війни. І те, і інше зроблено", - підкреслив Гончарук.</p>
      <p>"Центренерго має бути підготовлений до приватизації. Орган, який відповідає за приватизацію - Фонд держмайна. У Фонді зараз менеджер, який не залежить від жодного олігарха. Цей прогрес також не можна не помічати. Тому ми не сидимо і не вдаємо, що нічого не відбувається.</p>
      <p>У нас з вами країна, енергетична система якої ділилася між різними групами впливу. І ми зараз працюємо над тим, щоб цей вплив принципово зменшився. І нам потрібно ще час, щоб цей вплив зменшився настільки, щоб не можна було когось в чомусь звинувачувати. Центренерго - у топ-пріоритеті на приватизацію.  І я хочу, щоб ця компанія була приватизована зовнішнім, справжнім іноземним гравцем. І уряд буде робити все можливе, щоб сюди зайшов якийсь сильний гравець", - заявив прем'єр.</p>
      <p>
        <b>Нагадаємо:</b>
      </p>
      <p>Раніше в Офісі президента заявили, що приватизація державної компанії "Центренерго" може відбутися протягом найближчих двох років.</p>
      <p>Економічна правда</p>
    </article>
  </body>
</html>