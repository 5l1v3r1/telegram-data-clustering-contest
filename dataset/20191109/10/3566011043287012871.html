<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545777.html/%D9%86%D8%AE%D8%A8%D9%87-%D8%AC%D9%88%D8%A7%D9%86%DB%8C-%DA%A9%D9%87-%D8%AF%D8%A7%D9%86%D8%B4%D9%85%D9%86%D8%AF-%D8%AD%D9%88%D8%B2%D9%87-%D9%86%D9%81%D8%AA-%D9%88-%D8%AD%D8%A7%D9%81%D8%B8-%D9%82%D8%B1%D8%A7%D9%86-%D8%A7%D8%B3%D8%AA--%D8%AF%D8%B9%D8%A7%DB%8C-%D8%AE%DB%8C%D8%B1-%D9%BE%D8%AF%D8%B1-%D9%88-%D9%85%D8%A7%D8%AF%D8%B1-%D8%B9%D8%A7%D9%85%D9%84-%D9%85%D9%88%D9%81%D9%82%DB%8C%D8%AA%D9%85-%D8%A8%D9%88%D8%AF%D9%87-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:40:00+00:00"/>
    <meta property="og:title" content="نخبه جوانی که دانشمند حوزه نفت و حافظ قران است/ دعای خیر پدر و مادر عامل موفقیتم بوده است"/>
    <meta property="og:description" content="دانشجویان باید بدانند آینده این کشور به دست این عزیزان رقم می خورد. هر چند که شرایط فعلی اشتغال چندان مناسب نیست ولی با سعی و تلاش فراوان و پیمودن مسیر صحیح می توان آینده بهتری داشت."/>
  </head>
  <body>
    <article>
      <h1>نخبه جوانی که دانشمند حوزه نفت و حافظ قران است/ دعای خیر پدر و مادر عامل موفقیتم بوده است</h1>
      <address>
        <time datetime="2019-11-09T10:40:00+00:00">09 Nov 2019, 10:40</time>
      </address>
      <p>دانشجویان باید بدانند آینده این کشور به دست این عزیزان رقم می خورد. هر چند که شرایط فعلی اشتغال چندان مناسب نیست ولی با سعی و تلاش فراوان و پیمودن مسیر صحیح می توان آینده بهتری داشت.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ خبرنامه دانشگاه باهنر کرمان در شماره این ماه خود به گفتگو با عبدالحسین همتی سراپرده؛ عضو هیئت علمی دانشگاه شهید باهنر کرمان و یکی از دانشمندان جوان کشور پرداخته است که مشروح آن را در گزارش زیر می خوانید.</p>
      <p>
        <b>-لطفا بیوگرافی و تحصیلات خود را بفرمایید</b>
        <b>.</b>
      </p>
      <p>عبدالحسین همتی سراپرده عضو هیئت علمی دانشگاه شهید باهنرکرمان در بخش مهندسی نفت و گاز هستم. در سال ۱۳۶۸ در شهرستان زرند به دنیا آمدم تحصیلات ابتدایی تا پیش دانشگاهی را در شهرستان زرند گذراندم. بعد از آن برای تحصیل در دانشگاه راهی تهران شدم و در دانشگاه صنعتی امیرکبیر مقطع کارشناسی و دکتری و در دانشگاه صنعتی شریف مقطع کارشناسی ارشد خود را طی کردم. در دوران دکتری نیز به مدت ۱٫۵ سال برای کارهای تحقیقاتی به دانشگاه کلگری در کانادا سفر کردم. از شهریور ۹۷ هم به طور رسمی به عنوان عضو هیئت علمی دانشگاه شهید باهنر کرمان مشغول به کار شدم. همچنین از شهریور ۹۸ نیز به عنوان استاد مدعو/ وابسته (Adjunct Professor) یکی از دانشگاه های مطرح چین به نام جیلین به این دانشگاه دعوت شدم. این دانشگاه در رتبه بندی معتبر جهانی Shanghairanking در رتبه ۲۱۹ قر ار دارد.</p>
      <p>
        <b>-لطفا از سوابق و افتخارات علمی خود بیشتر برای خوانندگان ما بگویید</b>
        <b>.</b>
      </p>
      <p>به لطف خدا در این سال های توانستم فعالیت علمی فراوانی داشته باشم. به طور خلاصه می توانم بعضی از مدارج علمی ام را به صورت زیر نام ببرم:</p>
      <p>۱٫    دانش آموخته برتر آموزشی-پژوهشی و فناوری کشوری ، انتخاب شده توسط بنیاد ملی نخبگان ایران     ۱۳۹۳</p>
      <p>۲٫    برنده جایزه “Eyes High Doctoral Recruitment Scholarship” به میزان ۳۰ هزار دلار در سال به مدت ۴ سال برای مطالعه دوره دکتری در دانشگاه کلگری کانادا (بهترین دانشگاه در رشته نفت در کانادا)       1393</p>
      <p>۳٫    داور ممتاز ۵ مجله ISI با ضرایب تاثیر از ۲٫۵ تا ۵٫۱</p>
      <p>Outstanding Reviewer in Journal of Fuel (IF=5.1)                   </p>
      <p>Outstanding Reviewer in International Journal of Greenhouse Gas Control (IF=3.9)              </p>
      <p>Outstanding Reviewer in Journal of Molecular Liquids (IF=4.55)   </p>
      <p>Outstanding Reviewer in Journal of Chemical Engineering Research and Design (IF=2.5)  </p>
      <p>Outstanding Reviewer in Journal of Petroleum Science and Engineering (IF=2.9)            </p>
      <p>۴٫    انتخاب چندین مقاله ISI  اینجانب به عنوان پراستنادترین مقالات مجلات معتبر دنیا</p>
      <p>۵٫    چاپ مقاله در یکی از چند مجله برتر دنیا با ضریب تاثیر ۱۲</p>
      <p>۶٫    دانشجوی ممتاز دانشگاه امیرکبیر</p>
      <p>۷٫    دریافت جوایز تحصیلی بنیاد ملی نخبگان</p>
      <p>۸٫    رتبه کنکور کارشناسی: ۱۲۹ منطقه ۳ (رتبه اول شهرستان زرند در رشته ریاضی و فیزیک(</p>
      <p>۹٫    رتبه اول دکتری در بین ۱۴ دانشجوی مهندسی نفت دانشگاه صنعتی امیرکبیر</p>
      <p>۱۰٫     جوان برتر شهرستان زرند در سال ۱۳۹۷</p>
      <p>همچنین از سوابق اجرایی  ام میتوانم به موارد زیر اشاره کنم:</p>
      <p>۱٫ هیئت علمی دانشگاه شهید باهنر کرمان، بخش مهندسی نفت</p>
      <p>۲٫ استاد مدعو دانشگاه جیلین چین</p>
      <p>۳٫ مشاور اتحادیه کشوری انجمن های علمی دانشجویی مهندسی شیمی، نفت و پلیمر</p>
      <p>۴٫ پژوهشگر در دانشگاه کلگری ، آبان ۹۵ تا اسفند ۹۶</p>
      <p>۵٫ عضو کمیته اجرایی سومین همایش ملی نفت و گاز و صنایع وابسته، ۱۳۹۴</p>
      <p>۶٫ عضو کمیته علمی چهارمین همایش ملی نفت و گاز و صنایع وابسته، ۱۳۹۶</p>
      <p>۷٫ دبیر کمیته علمی پنجمین همایش ملی نفت و گاز و صنایع وابسته، ۱۳۹۷</p>
      <p>۸٫ مسئول آزمایشگاه ازدیاد برداشت نفت دانشگاه شهید باهنر کرمان</p>
      <p>۹٫ عضو هیئت تحریریه ۵ نشریه بین المللی شامل:</p>
      <p>Oil and Gas Research Journal</p>
      <p>Petroleum &amp; Petrochemical Engineering Journal</p>
      <p>Advances in Geo-Energy Research Journal</p>
      <p>Analytical Methods in Environmental Chemistry</p>
      <p>The Open Petroleum Engineering Journal</p>
      <p>۱۰٫ ویراستار مهمان دو نشریه ISI به نام های:</p>
      <p>Journal of Mathematical Biosciences and Engineering (Impact Factor: 1.2)</p>
      <p>Journal of Frontiers in Chemistry (Impact Factor:3.8)</p>
      <p>۱۱٫ همکاری علمی و صنعتی با اساتید و پژوهشگرانی از کشور های آمریکا، کانادا، استرالیا، فرانسه، آلمان، آفریقای جنوبی، الجزایر، چین و ویتنام</p>
      <p>خوشبختانه تا کنون فعالیت های علمی فراوانی داشته ام که تعدادی از آنها به شرح زیر می باشند:</p>
      <p>چاپ بیش از ۷۰ مقاله ISI</p>
      <p>ارائه بیش از ۲۵ مقاله در کنفرانس های ملی و بین المللی</p>
      <p>ثبت یک اختراع داخلی</p>
      <p>چاپ ۷ فصل کتاب در سه انتشارات معتبر بین اللمللی</p>
      <p>چاپ یک کتاب در انتشارات معتبر بین المللی Elsevier(این کتاب به زودی آنلاین می شود).</p>
      <p>پذیرفته شدن ۳ پروپزال کتاب در انتشارات معتبر بین المللی Elsevier</p>
      <p>داور ۳ کتاب در انتشارات معتبر بین المللی Elsevier</p>
      <p>داور بین المللی در بیش از ۴۰ نشریه معتبر</p>
      <p>مشاور و راهنمای دانشجویان ارشد و دکتری از دانشگاه های شهید باهنر کرمان، صنعتی امیرکبیر و صنعت نفت اهواز</p>
      <p>دارای شاخص هارش (H-index)= 24 ( نفر ۶ ام دانشگاه شهید باهنر کرمان)</p>
      <p>
        <b>-با توجه به این سوابق درخشان علمی، چه شد که ایران را برای ادامه تحصیل انتخاب کردید؟</b>
      </p>
      <p>در مقطع دکتری در ابتدا قصدم بنده تحصیل در خارج کشور بود. در رشته مهندسی نفت، کشور آمریکا به دانشجویان ایرانی برای تحصیل ویزا نمی دهد. برای ادامه تحصیل برای دانشگاه کلگری کانادا اقدام کردم و از این دانشگاه پذیرش گرفتم. این دانشگاه بعد از سه یا چهار دانشگاه برتر آمریکا در رشته مهندسی نفت شاید به عنوان بهترین دانشگاه برای دانشجویان مهندسی نفت در دنیا مطرح باشد.</p>
      <p>به لطف خدا علاوه بر پذیرش از این دانشگاه جایزه تحصیلی ۳۰ هزار دلار در سال به مدت چهار سال که بالاترین جایزه تحصیلی بود که در این دانشگاه داده می شد را برنده شدم. ولی بنا به بعضی مسائل شخصی و خانوادگی تصمیم گرفتم در ایران دوران دکتری خود را ادامه دهم.</p>
      <p>در دوره دکتری مدت ۱٫۵ سال به این دانشگاه رفتم و پایان نامه دکتری خود را در آن دانشگاه انجام دادم. بنظر بنده ارتباطات بین المللی خیلی به پیشرفت اساتید و محقیقن کمک می کند و تجربه کار کردن و همکاری با اساتید خارج کشور بسیار با ارزش است.  بعد از پایان دوره تحصیلم، در دانشگاه شهید باهنر کرمان مشغول به کار شدم ولی سعی کردم همکاری های بین المللی را ادامه دهم که میتواند به پیشرفت دانشگاه و کشور بسیار کمک کند. حتی پژوهشگران و اساتیدی که ترجیح می دهند در خارج کشور زندگی کنند نیز می توانند با همکاری با استادان ایرانی داخل کشور و انتقال تجربیاتشان به کشور عزیزمان ایران خدمت فراوانی کنند.</p>
      <p>
        <b>-سوابق علمی شما بیشتر شبیه سوابق یک استاد تمام فعال و در اواخر دوران کاری خود می باشد. چطور توانستید در این سن این همه فعالیت علمی انجام دهید و افتخارات متعدد برای کشور و استان کرمان کسب کنید؟</b>
      </p>
      <p>در حقیقت همه این موارد از لطف خداوند به بنده و دعای خیر بزرگتر ها بویژه پدر و مادرم بوده است. ولی به طور کل، برای موفقیت در هر زمینه سه مولفه نیاز است.۱- داشتن انگیزه کافی و هدف بزرگ ۲- داشتن تلاش فراوان ۳- داشتن استاد موفقی که این مسیر را قبلا طی کرده باشد.</p>
      <p>بنده همیشه انگیزه فراوانی داشته ام که بتوانم در سطح کشور و دنیا تحولات مثبتی را ایجاد کنم. در بحث های زیادی کشور ما دچار مشکل است. یکی از انگیزه های بنده رسیدن به سطح بالای علمی برای پیدا کردن راه حل برای این مشکلات و یا اصلاح ساختارهای غلط بوده است. داشتن انگیزه و هدف بزرگ باعث می شد که در این مسیر نهایت سعی و تلاش خود را داشته باشم و همیشه وقت خود را مدیریت کنم که بهترین نتیجه را بگیرم. برای پیمودن این مسیر تا کنون استادان فراوانی به بنده کمک کرده اند که خود را مدیون این عزیزان می دانم.</p>
      <p>استادان راهنمای بنده در دانشگاه صنعتی شریف آقایان دکتر آیت اللهی، دکتر مسیحی و دکتر عضنفری بودند که بسیار به بنده کمک کردند. در دانشگاه صنعتی امیرکبیر از محضر استادان متعددی بهره بردم که میتوانم به آقایان دکتر دبیر و دکتر احمدی که استاد راهنمای بنده بودند اشاره کنم. همچمین در دوران کارشناسی ارشد با آقای دکتر محمدی که استاد یکی از دانشگاه های  فرانسه و آفریقا جنوبی بودند آشنا شدم که ایشان جز ۱% دانشمندان برتر دنیا هستند. دکتر محمدی در پیمودن این مسیر علمی به بنده کمک بسیار زیادی کرد و شاگردی ایشان را از افتخارات خود می دانم. همکاری بنده با ایشون تا کنون ادامه داشته و در حال حاضر دانشجوی مشترک نیز با هم داریم.</p>
      <p>در دوران دکتری نیز در کانادا با ۳ نفر از استادان مطرح دنیا به نام های دکتر مائن حسین، دکتر مینژی دانگ و دکتر کونال کاران کار کردم و این همکاری هنوز ادامه دارد. این استادان به ویژه دکتر مائن حسین به بنده در کارهای تحقیقاتی کمک فراوانی کرده اند. همچنین با چندین تن از استادان آمریکا به نام های دکتر محمدرضا سلطانیان، دکتر میثم پورنیک و دکتر مرتضی دژم همکاری داشته ام. علاوه بر این موارد، با بیش از ۱۱۰ محقق و استاد از داخل و خارج کشور همکاری داشته ام. تجربیاتی که از این همکاری ها بدست آورده ام کمک شایانی به بنده کرده است. در اینجا جا دارد از استادانی که اشاره کردم تشکر و قدردانی کنم.  بدون کمک این عزیزان طی این مسیر برای بنده بسیار سخت می بود. به دانشجویان عزیز هم پیشنهاد می دهم که حتما به صورتی گروهی کار کنند که بتوانند تجربیات بیشتری کسب کنند.</p>
      <p>
        <b>-توصیه شما به دانشجویان برای پیمودن موفق تر مسیر علمی چه می باشد؟</b>
      </p>
      <p>دانشجویان باید بدانند آینده این کشور به دست این عزیزان رقم می خورد. هر چند که شرایط فعلی اشتغال چندان مناسب نیست ولی با سعی و تلاش فراوان و پیمودن مسیر صحیح می توان آینده بهتری داشت. سعی کنید با همه تلاش خود درس بخوانید و مهارت های لازم برای صنعت و دانشگاه را بیاموزید. همچنین، تلاش کنید که زبان انگلیسی خود را تقویت کنید که هم در صنعت و هم برای کارهای علمی می تواند کمک شایانی به شما کند. از تجربه استادانتان استفاده کنید و بدانید که فرصت ها مثل ابر می گذرند و اگر از آنها استفاده نکنید دچار خسران می شوید.</p>
      <p>
        <b>-از اینکه فرصت خورد را در اختیار ما قرار دادید بسیار سپاسگذاریم و برای شما آرزوی موفقیت در تمام مراحل زندگی را داریم</b>
        <b>.</b>
      </p>
      <p>بنده نیز از شما سپاسگذارم که وقت خود را در اختیار بنده قرار دادید و برای شما و همه دانشجویان عزیز موفقیت و سربلندی رزوافزون را از خداوند منان خواستارم.</p>
      <p>انتهای پیام/م</p>
    </article>
  </body>
</html>