<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-ayodhya-verdict-supreme-court-vhp-says-its-a-joyful-day-for-hindus-2840013.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T10:13:20+00:00"/>
    <meta property="og:title" content="जानिए राम मंदिर आंदोलन में अहम भूमिका निभाने वाले VHP ने अयोध्या के फैसले पर क्या कहा?"/>
    <meta property="og:description" content="70 साल पुरानी अयोध्या भूमि विवाद पर आज सुप्रीम कोर्ट ने ऐतिहासिक फैसला सुनाया है जिसमें विवादित जमीन राम मंदिर के लिए दी जाएगी जबकि मुस्लिम समुदाय को अन्य स्थान पर मस्जिद निर्माण के लिए 5 एकड़ जमीन..."/>
  </head>
  <body>
    <article>
      <h1>जानिए राम मंदिर आंदोलन में अहम भूमिका निभाने वाले VHP ने अयोध्या के फैसले पर क्या कहा?</h1>
      <address><time datetime="2019-11-09T10:13:20+00:00">09 Nov 2019, 10:13</time> by <a rel="author">लाइव हिन्दुस्तान टीम,नई दिल्ली</a></address>
      <p>70 साल पुरानी अयोध्या भूमि विवाद पर आज सुप्रीम कोर्ट ने ऐतिहासिक फैसला सुनाया है जिसमें विवादित जमीन राम मंदिर के लिए दी जाएगी जबकि मुस्लिम समुदाय को अन्य स्थान पर मस्जिद निर्माण के लिए 5 एकड़ जमीन दी जाएगी। संविधान पीठ ने अपने 1045 पन्नों के फैसले में कहा कि नयी मस्जिद का निर्माण प्रमुख स्थल पर किया जाना चाहिए। साथ ही उस स्थान पर मंदिर निर्माण के लिये तीन महीने के भीतर एक ट्रस्ट गठित किया जाना चाहिए जिसके प्रति हिन्दुओं की यह आस्था है कि भगवान राम का जन्म यहीं हुआ था। </p>
      <p>फैसले के बाद से लगातार राजनीतिक प्रतिक्रियाएं आ रही हैं। इस कड़ी में विश्व हिंदू परिषद के कार्यकारी अध्यक्ष आलोक कुमार ने कहा है कि पूरे विश्व में आज का दिन हिंदुओं के लिए प्रसन्नता का दिन है। हम भारत सरकार से उम्मीद करते हैं कि वह उच्चतम न्यायालय की ओर से दिये निर्देशों पर त्वरित कदम उठाएगी। उच्चतम न्यायालय का आदेश अयोध्या में भव्य राममंदिर के निर्माण की दिशा में एक निर्णायक कदम है। राम मंदिर के लिए 60 फीसदी खंभे और बीम तैयार हैं।</p>
      <p>उधर अयोध्या मामले पर उच्चतम न्यायालय के फैसले का स्वागत करते हुए राष्ट्रीय स्वयंसेवक संघ के प्रमुख मोहन भागवत ने शनिवार को कहा कि दशकों तक चली लंबी न्यायिक प्रक्रिया के बाद यह विधिसम्मत और 'अंतिम निर्णय हुआ है और अब अतीत की बातों को भुलाकर सभी को मिलकर भव्य राममंदिर का निर्माण करना है उन्होंने हालांकि काशी और मथुरा के सवाल पर सीधे जवाब नहीं देते हुए कहा ,''आंदोलन करना संघ का काम नहीं है। </p>
      <p>उच्चतम न्यायालय ने शनिवार को अयोध्या में विवादित स्थल राम जन्मभूमि पर मंदिर के निर्माण का मार्ग प्रशस्त करते हुये केन्द्र सरकार को निर्देश दिया कि सुन्नी वक्फ बोर्ड को मस्जिद के निर्माण के लिये पांच एकड़ भूमि आवंटित की जाये। प्रधान न्यायाधीश रंजन गोगोई की अध्यक्षता वाली पांच सदस्यीय संविधान पीठ ने इस व्यवस्था के साथ ही करीब 130 साल से चले आ रहे इस संवेदनशील विवाद का पटाक्षेप कर दिया। उन्होंने देशवासियों से संयम बनाये रखने की अपील करते हुए कहा ,'' इस निर्णय को जय, पराजय की दृष्टि से नहीं देखना चाहिये।<br/> </p>
    </article>
  </body>
</html>