<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/nekdanja-francoska-manekenka-reziserja-polanskega"/>
    <meta property="og:site_name" content="Primorske novice"/>
    <meta property="article:published_time" content="2019-11-09T10:59:40+00:00"/>
    <meta property="og:title" content="Nekdanja francoska manekenka režiserja Polanskega obtožila posilstva"/>
    <meta property="og:description" content="Nekdanja francoska manekenka in igralka Valentine Monnier je režiserja Romana Polanskega obtožila posilstva. Kot je dejala v petkovem pogovoru za časnik Le Parisien, se je to zgodilo leta 1975, ko je bila stara 18 let, v njegovi vili v švicarskem smučarskem središču Gstaad."/>
  </head>
  <body>
    <article>
      <h1>Nekdanja francoska manekenka režiserja Polanskega obtožila posilstva</h1>
      <address><time datetime="2019-11-09T10:59:40+00:00">09 Nov 2019, 10:59</time> by <a rel="author">STA</a></address>
      <p>
        <b>Nekdanja francoska manekenka in igralka Valentine Monnier je režiserja Romana Polanskega obtožila posilstva. Kot je dejala v petkovem pogovoru za časnik Le Parisien, se je to zgodilo leta 1975, ko je bila stara 18 let, v njegovi vili v švicarskem smučarskem središču Gstaad.</b>
      </p>
      <figure>
        <img src="https://static.primorske.si/foto/highres/gnweb/719025_258-pola.jpg"/>
        <figcaption>Nekdanja francoska manekenka in igralka Valentine Monnier je režiserja Romana Polanskega obtožila posilstva.  Foto: Arhiv PN</figcaption>
      </figure>
      <p><b>PARIZ</b> &gt; Gre za novo v vrsti obtožb zoper enega najvidnejših filmarjev 20. stoletja Polanskega, katerega najnovejši film o pregonu francoskega judovskega častnika Alfreda Dreyfusa bo prihodnji teden doživel premiero.</p>
      <figure>
        <iframe src="https://www.youtube.com/embed/A0covbwrkJE" width="560" height="315" data-service="Youtube" scrolling="no"/>
      </figure>
      <blockquote>Leta 2009 so režiserja aretirali na züriškem letališču na podlagi ameriške tiralice, izdane, ker je leta 1978 pobegnil iz ZDA, potem ko je priznal posilstvo 13-letne Samanthe Geimer leta 1977. Po desetih mesecih, ki jih je deloma preživel v hišnem priporu v svoji hiši na obrobju Gstaada, so julija 2010 švicarske oblasti zavrnile njegovo izročitev ZDA in ga izpustile na prostost. Polanskega so posilstva obtožile že druge ženske. Leta 2010 ga je britanska igralka Charlotte Lewis obtožila posilstva leta 1983, ko je bila stara 16 let. Toliko naj bi bila ob domnevnem posilstvu stara tudi ženska z vzdevkom Robin, ki je avgusta 2017 obtožila Polanskega posilstva leta 1973. Septembra 2017 pa je nekdanja igralka Renate Langer spregovorila o posilstvu leta 1972, ko je bila stara 15 let. Po besedah njegovega odvetnika so vse obtožbe neutemeljene. Pred štirimi leti, ko je bil Polanski zaradi filmskega projekta na Poljskem, je sodišče v Krakovu zavrnilo njegovo izročitev ZDA. Pred dvema letoma je Samantha Geimer zaprosila sodišče, naj primer po več kot 40 letih opustijo, a je bila prošnja zavrnjena. Nato so se začela vrstiti pričevanja več žensk, ki naj bi jih Polanski spolno napadel kot mladoletnice, a režiser ostaja na prostosti, saj naj bi večina primerov zastarala.</blockquote>
      <p><b>Valentine Monnier</b> je za Le Parisien povedala, da jo je danes 86-leti Polanski prisilil v spolni odnos. "Z njim nisem imela nobenih povezav, ne osebnih ne profesionalnih, komaj sem ga poznala," je dejala. Odnos je bil po njenih besedah "izjemno nasilen".</p>
      <p>O tem je takrat povedala svoji najboljši prijateljici in še eni ženski, ki je bila takrat tudi v režiserjevi vili. Obe sta za časnik potrdili njene besede.</p>
      <p>Režiserjev odvetnik <b>Herve Temime</b> je sporočil, da Polanski "odločno zavrača vse obtožbe o posilstvu". Opozoril je, da je od domnevnega spornega dogodka minilo že skoraj 45 let, a pravosodni organi doslej še niso bili obveščeni o njem.</p>
    </article>
  </body>
</html>