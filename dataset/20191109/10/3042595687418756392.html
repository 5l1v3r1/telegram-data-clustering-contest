<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kippe-mener-kunstgress-kunne-vaert-karrieretruende/71775481"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T10:53:38+00:00"/>
    <meta property="og:title" content="Kippe mener kunstgress kunne vært karrieretruende"/>
    <meta property="og:description" content="Frode Kippe (41) stiller seg i rekka av kuntgresskritikere, og mener man aldri kunne holdt på så lenge som han har gjort om han skulle spilt hjemmekampene sine på det kunstige dekket."/>
  </head>
  <body>
    <article>
      <h1>Kippe mener kunstgress kunne vært karrieretruende</h1>
      <h2>Frode Kippe (41) stiller seg i rekka av kuntgresskritikere, og mener man aldri kunne holdt på så lenge som han har gjort om han skulle spilt hjemmekampene sine på det kunstige dekket.</h2>
      <address><time datetime="2019-11-09T10:53:38+00:00">09 Nov 2019, 10:53</time> by <a rel="author">Daniel Nerli Gussiås</a></address>
      <p>Denne uka kom en undersøkelse i regi av <a href="https://www.niso.no/post/spillerne-i-skandinavia-er-enige-vi-vil-spille-p%C3%A5-gress">NISO</a> (Norske Idrettsutøveres Sentralorganisasjon).</p>
      <p>460 spillere fra de to øverste divisjonene på herresiden, samt toppserien for kvinner har svart.</p>
      <p>
        <b>Hele 85 prosent av spillerne svarer at naturgress er det foretrukne underlaget å spille på dersom de kunne ha bestemt.</b>
      </p>
      <p>Ni prosent vil ha kunstgress, mens for de siste seks prosentene er underlaget uvesentlig.</p>
      <p>Videre svarer 90 prosent av de spurte at de mener det bør investeres mer i bedre gressbaner, mens ti prosent vil ha flere midler rettet mot kunstgressbaner.</p>
      <h3>- Karriereforlengende</h3>
      <p>Frode Kippe gir seg etter sesongen, og har snart spilt fotball i 22 år på toppnivå. Den 41 år gamle LSK-legenden er ikke i tvil om hva som har gjort at han har kunnet holde på så lenge som han har:</p>
      <p>
        <b>Lillestrøm Sportsklubb har aldri gått til anskaffelse av kunstgress på Åråsen.</b>
      </p>
      <p>- Det har absolutt vært karriereforlengende for min del. Både belastningsmessig og fotballen vi har spilt. Den har stort sett passet meg bra her i Lillestrøm. Det har vært 4-4-2 og duellkraft som har vært varemerket i klubben. Det har gjort at jeg har kunnet bruke mine sterke sider, sier Frode Kippe til Dagbladet.</p>
      <p>
        <i>Saken fortsetter under bildet.</i>
      </p>
      <figure>
        <img src="https://dbstatic.no/71790871.jpg?imageId=71790871&amp;width=1024&amp;height=615"/>
        <figcaption><b>SVÆRT VIKTIG:</b> Åråsen-matta har fått mye kritikk, spesielt i år. Akkurat nå er gressteppet i god stand foran sesonginnspurten. Foto: Christian Roth Christensen / Dagbladet Vis mer</figcaption>
      </figure>
      <h3>Utfordrende å spille borte</h3>
      <p>Han innrømmer at de tidvis har vært vanskelig å spille bortekamper på et stadig raskere dekke.</p>
      <p>- Det kan være utfordrende, for man må justere seg. Man må ha kortere avstander, man må være tettere oppi motstanderne og det må tas ut mer sikringsmargin enn det må gjøres på gress. Det blir en helt annen inngang til kampen enn hva man er vant til. Det spilles mer «safe» på kuntgress, sier Kippe, før han legger til:</p>
      <p>
        <b>- Det går mye fortere så man må ta et steg tilbake for å få mer oversikt kontra det man må på naturgress. Det er stor forskjell.</b>
      </p>
      <p>Kippe stiller seg kritisk til dekket hele elleve av 16 lag i Eliteserien benytter nå benytter. LSK-kapteinen frykter at man med kunstgressgenerasjonen ikke lenger vil se de «tøffe» midtstopperne på landslaget lenger, og at spillertyper som ham selv er utdøende.</p>
      <p>
        <b>Den snart 42 år gamle forsvarsspilleren ser også for seg at gapet mellom norsk og internasjonal fotball kan bli større som følger av dette.</b>
      </p>
      <p>- Jeg tror ikke at den kunstgressbiten er positiv for alle. Fotball vil sannsynligvis bli spilt på gress internasjonalt i mange år til. Jeg synes det er dumt at ikke flere lag har naturgress og får spilt på det, for det blir en annen type fotball man eventuelt må vende seg til når man spiller mot internasjonal motstand.</p>
      <h3>- To forskjellige kamper</h3>
      <p>Svarene fra de tre skandinaviske landene som har vært med i undersøkelsen, viser også at 90 prosent av undersøkelsens respondenter på tvers av landene har opplevd, at «et skifte mellom kunstgress og naturgress øker den fysiske belastningen på min kropp».</p>
      <p>Det er noe den tidligere Liverpool- og Stoke-spilleren kjenner seg igjen i.</p>
      <figure>
        <img src="https://dbstatic.no/71790897.jpg?imageId=71790897&amp;width=512&amp;height=308"/>
        <figcaption><b>FÅ IGJEN:</b> Spillere som Frode Kippe er en utdøende rase. Foto: Christian Roth Christensen / Dagbladet Vis mer</figcaption>
      </figure>
      <p>- Det går ekstremt fort, og det er ekstremt jevnt på banen, ikke minst. Det gjør at man kan holde et tempo man ikke er i nærheten av å kunne holde ute på Åråsen-matta her. Det blir to forskjellige fotballkamper, så det er klart man merker det, sier Kippe.</p>
      <p>
        <b>Hardhausen mener også det er et problem at fotballen, som følge av at det «bare» utvikles fintspillende ballspillere, har blitt for snill.</b>
      </p>
      <p>- Det har blitt snillere. Kunstgressgenerasjonen er litt snillere fotballspillere. Jeg tror de fysiske spillerne forsvinner når man har så mange kunstgresslag.</p>
      <p>- De er bedre teknikere, men ikke så gode i duellspillet. Man har mistet litt av den type spill vi hadde for 15-20 år siden, sier Frode Kippe.</p>
    </article>
  </body>
</html>