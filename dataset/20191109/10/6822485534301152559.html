<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818043.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:42:00+00:00"/>
    <meta property="og:title" content="شمار بیکاران کانادایی افزایش یافت"/>
    <meta property="og:description" content="به گزارش ایسنا به نقل از مرکز آمار کانادا، نرخ بیکاری این کشور تا پایان ماه اکتبر بدون تغییر نسبت به ماه قبل در سطح ۵.۵ درصد باقی ماند که پایین‌ترین نرخ ثبت شده بیکاری این کشور در طول چهار دهه اخیر محسوب می‌شود. با این حال طی این ماه ۱۸۰۰ نفر از شمار شاغلین کاسته شده است که در این بین شمار افراد شاغل تمام وقت ۱۶ هزار و ۱۰۰ نفر کمتر از ماه گذشته و شمار افراد شاغل پاره وقت ۱۴ هزار و ۳۰۰ نفر بیشتر از ماه گذشته بوده است.  در واکنش به این خبر، ارزش دلار کانادا با ۰.۵ درصد کاهش به کمترین سطح سه هفته اخیر خود رسید و هر دلار آمریکا به ۱.۳۲۲۴ دلار کانادا افزایش یافت."/>
  </head>
  <body>
    <article>
      <h1>شمار بیکاران کانادایی افزایش یافت</h1>
      <address>
        <time datetime="2019-11-09T10:42:00+00:00">09 Nov 2019, 10:42</time>
      </address>
      <p>عملکرد ناامید کننده بازار کار کانادا باعث رسیدن دلار این کشور به پایین‌ترین سطح سه هفته اخیر شد.</p>
      <p>به گزارش ایسنا به نقل از مرکز آمار کانادا، نرخ بیکاری این کشور تا پایان ماه اکتبر بدون تغییر نسبت به ماه قبل در سطح ۵.۵ درصد باقی ماند که پایین‌ترین نرخ ثبت شده بیکاری این کشور در طول چهار دهه اخیر محسوب می‌شود. با این حال طی این ماه ۱۸۰۰ نفر از شمار شاغلین کاسته شده است که در این بین شمار افراد شاغل تمام وقت ۱۶ هزار و ۱۰۰ نفر کمتر از ماه گذشته و شمار افراد شاغل پاره وقت ۱۴ هزار و ۳۰۰ نفر بیشتر از ماه گذشته بوده است.  در واکنش به این خبر، ارزش دلار کانادا با ۰.۵ درصد کاهش به کمترین سطح سه هفته اخیر خود رسید و هر دلار آمریکا به ۱.۳۲۲۴ دلار کانادا افزایش یافت.</p>
      <p>در بین بخش‌های مختلف، بخش عمومی با ۲۰ هزار و ۱۰۰ هزار مورد اشتغال زایی، پیشتاز بوده است و پس از ‌آن نیز بخش مالی و بیمه با اشتغال زایی برای ۱۷ هزار و ۸۰۰ نفر و کشاورزی با اشتغال برای ۲۶۰۰ نفر قرار دارند. از طرف دیگر بیشترین اشتغال زایی منفی متعلق به تولید بوده است که شمار شاغلین آن در ماه اکتبر نسبت به ماه سپتامبر ۲۳ هزار و ۱۰۰ نفر کمتر شده است. پس از این بخش نیز ساخت و ساز با منفی ۲۱ هزار و۱۰۰ و خدمات با منفی ۱۷ هزار و ۹۰۰ مورد شغلی از دست رفته قرار دارند.</p>
      <p>راب بوث- استراتژیست بازار در بانک " تی دی" گفت: سخت است که انتظار داشته باشیم بانک مرکزی کانادا در واکنش به آمارهای بازار کار سیاست پولی خود را تغییر دهد. از نظر این بانک چیزی هنوز آن قدر تغییر نکرده است که نیازی به تغییر در نرخ بهره باشد.</p>
      <p>طبق اعلام مرکز آمار کانادا طی این مدت شمار جوانان بیکار در این کشور ۲۸ هزار و ۷۰۰ نفر افزایش یافته است و این در حالی بوده که شمار شاغلین بالای ۵۵ سال طی ماه اکتبر ۳۱ هزار و ۱۰۰ نفر نسبت به جمعیت شاغل این گروه سنی در ماه سپتامبر افزایش پیدا کرده است. طی این مدت شمار افراد خود اشتغال نیز ۲۸ هزار و ۷۰۰ نفر کاهش پیدا کرده است.</p>
      <p>در بین ایالت‌های مختلف، بیشترین اشتغال زایی در بریتیش کلمبیا با ۱۵ هزار فرصت شغلی جدید به ثبت رسیده است و پس از آن نیوفاندلاند و لابرادور با ۲۷۰۰ فرصت قرار دارد. در سایر استان ها اشتغال‌زایی در مقایسه با ماه قبل تغییر چندانی نداشته یا کاهشی بوده است.</p>
      <p>به طور متوسط نرخ بیکاری کانادا در بازه زمانی ۱۹۶۶ تا ۲۰۱۹، معادل ۷.۶۲ درصد بوده است که بالاترین نرخ بیکاری ثبت شده مربوط به دسامبر ۱۹۸۲ با ۱۳.۱ درصد و کمترین نرخ بیکاری ثبت شده نیز مربوط به ژوئن ۱۹۶۶ با ۲.۹ درصد بوده است.</p>
    </article>
  </body>
</html>