<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459717/%E0%A6%AE%E0%A7%8B%E0%A6%82%E0%A6%B2%E0%A6%BE-%E0%A6%AA%E0%A6%BE%E0%A7%9F%E0%A6%B0%E0%A6%BE%E0%A6%B8%E0%A6%B9-%E0%A6%A8%E0%A7%9F-%E0%A6%9C%E0%A7%87%E0%A6%B2%E0%A6%BE%E0%A7%9F-%E0%A7%A7%E0%A7%A6-%E0%A6%A8%E0%A6%AE%E0%A7%8D%E0%A6%AC%E0%A6%B0-%E0%A6%AE%E0%A6%B9%E0%A6%BE%E0%A6%AC%E0%A6%BF%E0%A6%AA%E0%A6%A6-%E0%A6%B8%E0%A6%82%E0%A6%95%E0%A7%87%E0%A6%A4"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T10:59:00+00:00"/>
    <meta property="og:title" content="মোংলা-পায়রাসহ নয় জেলায় ১০ নম্বর মহাবিপদ সংকেত"/>
    <meta property="og:description" content="অনলাইন রিপোর্টার ॥ বঙ্গোপসাগরে সৃষ্ট ঘূর্ণিঝড় ‘বুলবুল’ আরও প্রবল আকার ধারণ করায় সংকেতের মাত্রা বাড়িয়েছে আবহাওয়া অধিদপ্তর। মোংলা ও পায়রা সমুদ্রবন্দরসহ উপকূলীয় নয়টি জেলায় ১০ নম্বর মহাবিপদ সংকেত দেখাতে বলা হয়েছে। আবহাওয়া অধিদপ্তর জানায়, উপকূলীয় জেলা ভোলা, বরগুনা, পটুয়াখালী, বরিশাল, পিরোজপুর, ঝালকাঠি, বাগেরহাট, খুলনা, সাতক্ষীরা এবং ..."/>
  </head>
  <body>
    <article>
      <h1>মোংলা-পায়রাসহ নয় জেলায় ১০ নম্বর মহাবিপদ সংকেত</h1>
      <address>
        <time datetime="2019-11-09T10:59:00+00:00">09 Nov 2019, 10:59</time>
      </address>
      <figure>
        <img src="http://www.dailyjanakantha.com/files/201911/1573300711_02.jpg"/>
      </figure>
      <p>অনলাইন রিপোর্টার ॥ বঙ্গোপসাগরে সৃষ্ট ঘূর্ণিঝড় ‘বুলবুল’ আরও প্রবল আকার ধারণ করায় সংকেতের মাত্রা বাড়িয়েছে আবহাওয়া অধিদপ্তর। মোংলা ও পায়রা সমুদ্রবন্দরসহ উপকূলীয় নয়টি জেলায় ১০ নম্বর মহাবিপদ সংকেত দেখাতে বলা হয়েছে।</p>
      <p>আবহাওয়া অধিদপ্তর জানায়, উপকূলীয় জেলা ভোলা, বরগুনা, পটুয়াখালী, বরিশাল, পিরোজপুর, ঝালকাঠি, বাগেরহাট, খুলনা, সাতক্ষীরা এবং তাদের অদূরবর্তী দ্বীপ ও চরগুলো ১০ নম্বর মহাবিপদ সংকেতের আওতায় থাকবে।</p>
      <p>এছাড়া চট্টগ্রাম সমুদ্রবন্দরকে ৯ এবং কক্সবাজারকে ৪ নম্বর সতর্ক সংকেত দেখাতে বলা হয়েছে। উপকূলীয় জেলা চট্টগ্রাম, নোয়াখালী, লক্ষ্মীপুর, ফেনী, চাঁদপুর এবং তাদের অদূরবর্তী দ্বীপ ও চরগুলো ৯ নম্বর মহাবিপদ সংকেতের আওতায় থাকবে।</p>
      <p>আজ শনিবার সকাল ৯টায় আওবহাওয়া অধিদপ্তরের উপপরিচালক আয়েশা খাতুন সংবাদ সম্মেলনে এসব তথ্য জানান।</p>
      <p>আবহাওয়াবিদ আয়েশা খাতুন জানান, ঘূর্ণিঝড়টি আরও উত্তর-উত্তর পূর্ব দিকে অগ্রসর হয়ে আজ সন্ধ্যা নাগাদ ভারতের পশ্চিমবঙ্গ এবং বাংলাদেশের খুলনা অঞ্চলের ওপর দিয়ে অতিক্রম করতে পারে। এর প্রভাবে সাত ফুট পর্যন্ত জলোচ্ছ্বাস হতে পারে।</p>
      <p>তিনি জানান, ঘূর্ণিঝড়টি শনিবার সকাল ৯টায় মোংলা থেকে ৩৫০ কিলোমিটার দক্ষিণ পশ্চিমে, পায়রা থেকে ৩৮০ কিলোমিটার দক্ষিণ-পশ্চিমে অবস্থান করছিল। চট্টগ্রাম সমুদ্রবন্দর থেকে এর দূরত্ব ছিল ৫২৫ কিলোমিটার দক্ষিণ-পশ্চিমে এবং কক্সবাজার থেকে ৫১০ কিলোমিটার দক্ষিণ-পশ্চিমে।</p>
      <p>আবহাওয়াবিদ জানান, ঘূর্ণিঝড় ‘বুলবুল’ এর প্রভাবে শনিবার দুপুরের পর থেকে উপকূলীয় এলাকায় বৃষ্টি ও ঝড়োহাওয়া শুরু হতে পারে। সাগর ইতিমধ্যে প্রচণ্ড উত্তাল হয়ে ওঠেছে।</p>
      <p>সুদূর প্রশান্ত মহাসাগরে সৃষ্ট উষ্ণমণ্ডলীয় ঝড় মাতমো গত অক্টোবরের শেষে ভিয়েতনাম হয়ে স্থলভাগে উঠে আসে৷ সেই ঘূর্ণিবায়ুর অবশিষ্টাংশই ইন্দোনেশিয়া পেরিয়ে ভারত মহাসাগরে এসে আবার নিম্নচাপের রূপ নেয়৷ বার বার দিক বদলে নিম্নচাপটি আবার শক্তিশালী হয়ে ওঠে৷ পূর্ব-মধ্য বঙ্গোপসাগরে এসে বুধবার রাতে তা ঘূর্ণিঝড়ের রূপ নিয়ে এর নাম দেওয়া হয় বুলবুল৷</p>
      <p>এশিয়া-প্রশান্ত মহাসাগরীয় অঞ্চলের সাগর তীরের আট দেশের আবহাওয়া দপ্তরের নির্ধারিত তালিকা থেকে ধারাবাহিকভাবে এই অঞ্চলের ঝড়ের নাম দেওয়া হয়৷ বুলবুল নামটি নেওয়া হচ্ছে পাকিস্তানের প্রস্তাবিত নামের তালিকা থেকে৷</p>
    </article>
  </body>
</html>