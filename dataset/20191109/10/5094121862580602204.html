<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.denik.cz/ze_sveta/zeman-dorazil-na-schuzku-v4-do-nemecka-zucastni-se-oslav-padu-berlinske-zdi-20191109.html"/>
    <meta property="og:site_name" content="Deník.cz"/>
    <meta property="article:published_time" content="2019-11-09T10:21:00+00:00"/>
    <meta property="og:title" content="Německo slaví pád berlínské zdi. Účastní se i prezident Zeman"/>
    <meta property="og:description" content="Celé Německo si dnes připomíná 30. výročí pádu berlínské zdi. K přelomové události z 9. listopadu 1989 podle německého prezidenta Franka-Waltera Steinmeiera výrazně přispěli i Češi a Slováci svou odvahou a letitým bojem za svobodu. Německá kancléřka Angela Merkelová konkrétně připomněla bývalého českého prezidenta Václava Havla. Ten současný - Miloš Zeman - se dnešních oslav v německé metropoli zúčastnil spolu s prezidenty Slovenska, Polska a Maďarska."/>
  </head>
  <body>
    <article>
      <h1>Německo slaví pád berlínské zdi. Účastní se i prezident Zeman</h1>
      <address><time datetime="2019-11-09T10:21:00+00:00">09 Nov 2019, 10:21</time> by <a rel="author">ČTK</a></address>
      <p>"Dlouhý a vytrvalý boj za svobodu a nezávislost ve vašich zemích, zemích ve středu Evropy, patří k historickým předpokladům tohoto 9. listopadu před 30 lety," řekl Steinmeier hlavám států zemí visegrádské čtyřky (V4), kterou vedle Česka tvoří i Slovensko, Polsko a Maďarsko. "Maďaři, Poláci, Češi a Slováci se chopili svobody. Chopili se svobody pro Evropu a skoncovali s rozdělením kontinentu. Svoboda Evropy je jejich zásluhou," zdůraznil na společném obědě na zámku Bellevue.</p>
      <figure>
        <img src="https://g.denik.cz/1/6e/west-and-east-germans-at-the-brandenburg-gate-in-1989-136869_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/pad-berlinska-zed-ndr-ronald-reagan-michail-gorbacov-zelezna-opona-socialismus.html">Před 30 lety se začala hroutit Berlínská zeď. Její pád odstartoval omylem Přečíst článek ›</a>
      </aside>
      <p>Země střední Evropy stihl Steinmeier ocenit už dopoledne u památníku připomínajícího příspěvek zemí Visegrádu k pádu berlínské zdi, k němuž se hlavy států vydaly společně. Ještě předtím se prezidenti i s kancléřkou Merkelovou a dalšími německými politiky zúčastnili hlavního vzpomínkového aktu u nedalekého památníku berlínské zdi na ulici Bernauer Strasse, která je jedním z hlavních symbolů rozděleného Berlína.</p>
      <p>Všichni během ceremoniálu do mezer ve zdi zasunuli růže. Ve stavbě, která si od roku 1961 vyžádala 140 životů, tak symbolicky udělali otvory.</p>
      <h3>Oběti režimu</h3>
      <p>Šéfka německé vlády ve svém projevu k výročí vzpomenula oběti režimu komunistické Německé demokratické republiky (NDR) a připomněla, že demokratické hnutí ve východním Německu mělo vzor například i v československé Chartě 77.</p>
      <p>"Svoboda je jako moře: jednotlivé vlny mnoho nezmohou, ale síle příboje se vzdorovat nedá," citovala pak Václava Havla a poznamenala, že "žádné zdi, které rozdělují lidi a omezují svobodu, nejsou tak vysoké ani tak dlouhé, aby nemohly být zničeny".</p>
      <p>Oslavy vyvrcholí večer dvouhodinovou multimediální akcí u Braniborské brány, se za Českou republiku zúčastní ministr zahraničí Tomáš Petříček, který dnes pád berlínské zdi označil za jeden z mezníků na cestě k "naší vlastní svobodě".</p>
      <figure>
        <img src="https://g.denik.cz/1/22/schroder-nemecko-je-cechum-vdecne-za-jejich-roli-pri-padu-zdi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/byvaly-kancler-schroder-nemecko-je-cesi-pad-berlinska-zed-20191108.html">Bývalý kancléř Schröder: Německo je Čechům vděčné za jejich roli při pádu zdi Přečíst článek ›</a>
      </aside>
      <p>Večerního vyvrcholení oslav, kterým byla dvouhodinová akce u Braniborské brány, se za Českou republiku zúčastnil ministr zahraničí Tomáš Petříček, který dnes pád berlínské zdi označil za jeden z mezníků na cestě k "naší vlastní svobodě".</p>
      <p>Steinmeier před desítkami tisíc lidí v místě, kudy berlínská zeď také vedla, vyjádřil přesvědčení, že v Německu od roku 1989 vyrostly další - a tentokrát neviditelné - zdi z frustrace, nenávisti i odcizení. Němci je podle něj musejí strhnout.</p>
      <p>Oslavy historického zlomu, k němuž gratuloval také americký prezident Donald Trump, podle něhož nemůže žádná železná opona zadržet železnou vůli lidu, se dnes ale nesoustředily pouze na Berlín. Lidé vzpomínali i na řadě míst podél bývalé hranice mezi oběma Německy.</p>
      <figure>
        <img src="https://g.denik.cz/1/22/schroder-nemecko-je-cechum-vdecne-za-jejich-roli-pri-padu-zdi_denik-150-3x2.jpg"/>
      </figure>
      <aside>
        <a href="https://www.denik.cz/ze_sveta/byvaly-kancler-schroder-nemecko-je-cesi-pad-berlinska-zed-20191108.html">Bývalý kancléř Schröder: Německo je Čechům vděčné za jejich roli při pádu zdi Přečíst článek ›</a>
      </aside>
    </article>
  </body>
</html>