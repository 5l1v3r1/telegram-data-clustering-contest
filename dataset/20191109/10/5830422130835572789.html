<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140502/%D9%85%D8%AF%DB%8C%D8%B1%D8%B9%D8%A7%D9%85%D9%84-%D9%81%D8%A7%D8%B1%D8%B3-%D8%A7%D9%88%D9%84%D9%88%DB%8C%D8%AA-%D9%BE%D8%AA%D8%B1%D9%88%D8%B4%DB%8C%D9%85%DB%8C‌%D9%87%D8%A7-%D8%B1%D8%A7-%D8%A7%D8%B9%D9%84%D8%A7%D9%85-%DA%A9%D8%B1%D8%AF-%D9%85%D9%82%D8%AF%D9%85%D8%A7%D8%AA-%D8%B9%D8%B1%D8%B6%D9%87-%D8%A7%D9%88%D9%84%DB%8C%D9%87-%D8%B2%DB%8C%D8%B1%D9%85%D8%AC%D9%85%D9%88%D8%B9%D9%87"/>
    <meta property="og:site_name" content="boursepress.ir"/>
    <meta property="article:published_time" content="2019-11-09T10:15:00+00:00"/>
    <meta property="og:title" content="مدیرعامل&quot;فارس&quot; اولویت پتروشیمی‌ها را اعلام کرد+ مقدمات عرضه اولیه زیرمجموعه"/>
    <meta property="og:description" content="مدیرعامل هلدینگ پتروشیمی خلیج‌فارس با تاکید بر اینکه اولویت تمام پتروشیمی‌ها تامین نیاز بازار داخل است از انجام مقدمات ورود شرکت زیرمجموعه به بورس یا فرابورس خبر داد."/>
  </head>
  <body>
    <article>
      <h1>مدیرعامل"فارس" اولویت پتروشیمی‌ها را اعلام کرد+ مقدمات عرضه اولیه زیرمجموعه</h1>
      <address>
        <time datetime="2019-11-09T10:15:00+00:00">09 Nov 2019, 10:15</time>
      </address>
      <p>
        <i>مدیرعامل هلدینگ پتروشیمی خلیج‌فارس با تاکید بر اینکه اولویت تمام پتروشیمی‌ها تامین نیاز بازار داخل است از انجام مقدمات ورود شرکت زیرمجموعه به بورس یا فرابورس خبر داد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، جعفر ربیعی در مراسم راه‌اندازی مجدد واحد Poly H پتروشیمی تندگویان با تاکید بر اینکه اولویت تمام پتروشیمی‌ها تامین نیاز بازار داخل است، گفت: آرامش حاکم بر بازار داخل و عرضه بیش از تقاضا حاصل این سیاست است.</p>
      <p>وی افزود: دنبال ایجاد التهاب مصنوعی در بازار و گران عرضه کردن محصولات نیستیم، بلکه هدف تولید بیشتر، تامین کامل نیاز بازار داخل و در مرحله بعد صادرات از محل مازاد بازار داخل است که موجب سودآوری شرکت و سود سهامداران می‌شود.</p>
      <p>این مقام مسئول ادامه داد: اولویت دیگر، تولید اقتصادی و استفاده از تولید و توان داخل است. تولید داخل با بخشنامه و فشار مدیریتی توفیق چندان و ادامه‌داری نصیب کشور نمی‌کند بلکه باید استفاده از تولید و توان داخلی هم تبدیل به یک باور در همه سطوح شود و وقتی محصولی در داخل آن هم با کیفیت خوب تولید می‌شود نباید آن را از خارج وارد کنیم.</p>
      <p>ربیعی با اشاره به انجام برخی مقدمات برای ورود پتروشیمی تندگویان به بورس گفت: تاکید بر سرعت بخشیدن برای ورود این شرکت به بورس یا فرابورس است، ورود به بورس درجه شفافیت را ارتقا داده و موجب‌ تحقق مدیریت در اتاق شیشه‌ای و شفافیت حداکثری است. از سوی دیگر موجب ارزش‌گذاری شفاف شرکت‌ها، اعطای سهام به کارکنان همزمان با عرضه اولیه و شریک شدن کارکنان در سود و زیان است.</p>
      <p>وی درباره برخی اظهارنظرها مبنی بر اینکه در پتروشیمی تندگویان فقط به فکر صادرات هستند، گفت: ۷ درصد محصول تندگویان را هم صادر نکردیم اما برخی آمار عجیب و کذب صادرات ۷۰ درصدی محصولات این پتروشیمی را داده اند.</p>
      <p>انتهای پیام</p>
    </article>
  </body>
</html>