<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/incidents/ukrajina-gotova-rozpochati-rozvedennja-vijsk-u-petrivskomu-shtab-oos-638851.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T10:45:37+00:00"/>
    <meta property="og:title" content="Україна готова розпочати розведення військ у Петрівському, - штаб ООС"/>
    <meta property="og:description" content="Розведення військ в районі населених пунктів Богданівка – Петрівське було перенесене у зв’язку з обстрілами позицій Об’єднаних сил"/>
  </head>
  <body>
    <article>
      <h1>Україна готова розпочати розведення військ у Петрівському, - штаб ООС</h1>
      <address>
        <time datetime="2019-11-09T10:45:37+00:00">09 Nov 2019, 10:45</time>
      </address>
      <h4>Розведення військ в районі населених пунктів Богданівка – Петрівське було перенесене у зв’язку з обстрілами позицій Об’єднаних сил</h4>
      <p>Українська сторона готова розпочати практичний етап розведення сил та засобів на ділянці №3 у районі населених пунктів Богданівка та Петрівське у суботу, 9 листопада, о 12:00.</p>
      <p>Про це повідомляє штаб ООС у <a href="https://www.facebook.com/pressjfo.news/photos/a.364697644022858/707704876388798/?type=3&amp;theater">Facebook</a>.</p>
      <p>«Незаконні збройні формування Російської Федерації зірвали вчорашнє розведення на ділянці №3 у районі населених пунктів Богданівка та Петрівське. Українська сторона готова розпочати практичний етап розведення сил та засобів сьогодні, про що засвідчить біла сигнальна ракета з нашого боку о 12:00. Чи готовий противник дотриматися взятих на себе зобов’язань відповідно до зроблених заяв? Чи знову, вчергове, ворог покаже, що представникам російських окупаційних військ вірити не можна!» – йдеться у повідомленні.</p>
      <p>Як повідомлялося, розведення військ в районі населених пунктів Богданівка – Петрівське Донецької області, <a href="https://glavcom.ua/news/rozvedennya-na-dilyanci-bilya-petrivskogo-mozhe-proyti-7-listopada--637577.html">заплановане на 4 листопада, було перенесене</a> у зв’язку з обстрілами позицій Об’єднаних сил, які були зафіксовані 30 жовтня.</p>
      <p>8 листопада українська сторона заявила про готовність розпочати о 12:00 розведення сил та засобів на згаданій ділянці №3. Водночас <a href="https://glavcom.ua/country/incidents/sogodni-vdruge-sprobujut-rozvesti-vijska-bilja-petrivskogo-prestsentr-oos-638835.html">російсько-окупаційні війська повідомили, що почнуть розведення зі свого боку лише 9 листопада</a>.</p>
      <blockquote>Спецпредставник Організації з безпеки та співробітництва в Європі в Тристоронній контактній групі Мартін Сайдік заявив, що ТКГ, за участю представників окремих районів Донецької та Луганської областей України, погодила оновлену дату та час початку відведення сил і засобів на ділянці розведення в районі Петрівського: це субота, 9 листопада, 12 година дня за київським часом.</blockquote>
      <p>Штаб ООС 8 листопада виступив з заявою про зрив окупантами розведення військ в районі населених пунктів Богданівка – Петрівське.</p>
      <related>
        <a href="https://glavcom.ua/country/incidents/ukrajinska-storona-ta-obsje-ne-majut-mozhlivosti-pereviriti-vidvid-vijsk-bojovikiv-ekspert-638837.html"/>
        <a href="https://glavcom.ua/country/incidents/sogodni-vdruge-sprobujut-rozvesti-vijska-bilja-petrivskogo-prestsentr-oos-638835.html"/>
        <a href="https://glavcom.ua/news/koli-ukrajinec-otrimaje-nobelivsku-premiyu-vasil-shklyar-zrobiv-prognoz-638323.html"/>
      </related>
    </article>
  </body>
</html>