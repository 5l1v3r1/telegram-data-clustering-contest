<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545772.html/%D8%A7%D8%B1%D9%88%D9%BE%D8%A7-%D8%A8%D8%B1%D8%A7%DB%8C-%D9%86%D8%AC%D8%A7%D8%AA-%D8%A8%D8%B1%D8%AC%D8%A7%D9%85-%D9%82%D8%AF%D9%85-%D8%A7%D8%B2-%D9%82%D8%AF%D9%85-%D8%A8%D8%B1%D9%86%D9%85%DB%8C-%D8%AF%D8%A7%D8%B1%D8%AF--%D9%86%D8%A8%D8%A7%DB%8C%D8%AF-%D9%87%D8%B2%DB%8C%D9%86%D9%87-%D8%AD%D9%81%D8%B8-%D8%A8%D8%B1%D8%AC%D8%A7%D9%85-%D8%A8%D9%87-%D8%AF%D9%88%D8%B4-%D8%A7%DB%8C%D8%B1%D8%A7%D9%86-%D8%A8%D8%A7%D8%B4%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:24:00+00:00"/>
    <meta property="og:title" content="اروپا برای نجات برجام قدم از قدم برنمی‌دارد/ نباید هزینه حفظ برجام به دوش ایران باشد"/>
    <meta property="og:description" content="رئیس کمیسیون امنیت‌ملی و سیاست‌خارجی مجلس با بیان اینکه اروپا برای نجات برجام قدم از قدم برنمی‌دارد، گفت: نباید هزینه حفظ برجام به دوش ایران باشد و طرف‌های مقابل هم برای آن هزینه بدهند."/>
  </head>
  <body>
    <article>
      <h1>اروپا برای نجات برجام قدم از قدم برنمی‌دارد/ نباید هزینه حفظ برجام به دوش ایران باشد</h1>
      <h2>رئیس کمیسیون امنیت‌ملی و سیاست‌خارجی مجلس:</h2>
      <address>
        <time datetime="2019-11-09T10:24:00+00:00">09 Nov 2019, 10:24</time>
      </address>
      <p>رئیس کمیسیون امنیت‌ملی و سیاست‌خارجی مجلس با بیان اینکه اروپا برای نجات برجام قدم از قدم برنمی‌دارد، گفت: نباید هزینه حفظ برجام به دوش ایران باشد و طرف‌های مقابل هم برای آن هزینه بدهند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ حجت‌الاسلام مجتبی ذوالنور رئیس کمیسیون امنیت‌ملی و سیاست‌خارجی مجلس شورای اسلامی با اشاره به اجرایی شدن گام چهارم کاهش تعهدات برجامی کشورمان، گفت: شورای عالی امنیت‌ملی در زمینه گام‌های کاهش تعهدات برجامی تصمیم‌گیری می‌کند که رئیس مجلس نیز از مجلس در این جلسات حضور پیدا می‌کند.</p>
      <p>وی با اعلام اینکه نظر ما بر این بود که اقدامات ایران در کاهش تعهدات برجامی باید قاطعانه و در یک مرحله انجام شود اما تصمیم‌گیرنده در این باره دولت است و سیاست دولت در کاهش تعهدات برجامی هم تاکنون به این شکل بوده که تدریجی و گام‌ به گام حرکت کند، عنوان کرد:سیاست دولت بر این است که در هر گام از کاهش تعهدات برجامی، فرصتی به اروپا دهد تا آنان در تصمیمات و سیاست‌های خود بازنگری کنند.   ذوالنور با بیان اینکه وزارت امور خارجه اعلام کرده است که اروپایی‌ها نمی‌توانند به تعهدات خود در برجام عمل کنند، ادامه داد: این گفته مسئولان دستگاه دیپلماسی خلاف واقع است و اگر اروپایی‌ها بخواهند به تعهدات خود عمل کنند به راحتی می‌توانند این اقدامات را انجام دهند.   نماینده مردم قم در مجلس تصریح کرد: اروپایی‌ها می‌خواهند یک برجام بی‌خاصیت و مضر برای ایران وجود داشته باشد که هزینه‌ای برای آن پرداخت نکنند، آنها اراده‌ای برای انجام تعهدات خود در برجام ندارد چون اگر اینگونه بود قطعاً خواستن، توانستن است.   رئیس کمیسیون امنیت‌ملی و سیاست‌خارجی مجلس با تاکید براینکه نباید تمام هزینه‌های برجام به دوش ایران بیفتند و اروپایی‌ها نیز باید برای آن هزینه پرداخت کنند، افزود: در مقابل عملکرد اروپایی‌ها که برای نجات برجام قدم از قدم برنداشته است، باید گام‌های کاهش تعهدات برجامی به گونه‌ای باشد که اروپا را وادار به پرداخت هزینه و عمل کند.   ذوالنور درباره اینکه تا چه زمانی ایران گام‌های برای کاهش تعهدات برجامی خود برخواهد داشت، گفت: تا زمانی که اروپایی‌ها به تعهدات خود عمل کنند گام‌های ایران برداشته خواهد شد و این نکته نیز وجود دارد اگر اروپایی‌ها هزینه نجات برجام را پرداخت کنند گام‌های که برداشته شده به حالت تعلیق در خواهد آمد.   منبع: تسنیم</p>
    </article>
  </body>
</html>