<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://tr.euronews.com/2019/11/09/antalya-da-ayn-aileden-ikisi-cocuk-dort-kisi-evlerinde-olu-bulundu"/>
    <meta property="og:site_name" content="euronews"/>
    <meta property="article:published_time" content="2019-11-09T10:40:31+00:00"/>
    <meta property="og:title" content="Antalya'da aynı aileden dört kişi evlerinde ölü bulundu"/>
    <meta property="og:description" content="Antalya'da aynı aileden ikisi çocuk dört kişi evlerinde ölü bulundu. Evdeki kokudan etkilenen 3 polis memuru ve 3 sağlık görevlisi hastaneye kaldırıldı"/>
  </head>
  <body>
    <article>
      <h1>Antalya'da aynı aileden dört kişi evlerinde ölü bulundu</h1>
      <address><time datetime="2019-11-09T10:40:31+00:00">09 Nov 2019, 10:40</time> by <a rel="author">Euronews </a></address>
      <p>Antalya'da aynı aileden 2'si çocuk 4 kişi evlerinde ölü bulundu.</p>
      <p>Konyaaltı Siteler Mahallesi'ndeki bir rezidansta yaşayan aileden haber alamayan yakınları, polisten yardım istedi. Bunun üzerine eve giden polis ekipleri, Selim (36), eşi Sultan (38), çocukları Ceren (9) ve Ali Çınar Şimşek'in (5) cesedini buldu.</p>
      <p>İçerideki kokudan etkilenen 3 polis memuru ile 3 sağlık görevlisi hastaneye kaldırıldı. Bunun üzerine apartman boşaltıldı. Olay yerine Afyonkarahisar'dan KBRN ekibi çağrıldı. AFAD’a bağlı Kimyasal Biyolojik Radyolojik Nükleer Tehditler (KBRN) ve olay yeri inceleme ekiplerinin dairede yaptığı incelemede siyanür bulgusuna rastlandı.</p>
      <figure>
        <img src="https://static.euronews.com/articles/stories/04/28/87/54/808x608_cmsv2_cd3839ad-06cc-5b66-94cd-cda04aaaa7b7-4288754.jpg"/>
        <figcaption>Antalya'nın Konyaaltı ilçesinde aynı aileden ikisi çocuk dört kişi evlerinde ölü bulundu. Polis ekipleri olay yerinde inceleme yaparken, bina tahliye edildiAA</figcaption>
      </figure>
      <p>Sokak trafiğe ve yaya geçidine kapatıldı. Selim Şimşek'in, yaşadığı sıkıntıları anlatan bir not bıraktığı, ele ele tutuşan baba ve çocuklarının cesedinin evin salonunda, anneninkinin ise banyoda bulunduğu öğrenildi.</p>
      <figure>
        <img src="https://static.euronews.com/articles/stories/04/28/87/54/808x608_cmsv2_b1e3827a-6028-5e4e-981f-1ba8d222bb15-4288754.jpg"/>
        <figcaption>Aynı aileden ikisi çocuk dört kişi evlerinde ölü bulundu. Evde siyanür bulgusuna rastlandıAA</figcaption>
      </figure>
      <p>Hastaneye kaldırılan polis ve sağlık görevlilerinin sağlık durumunun iyi olduğu bildirildi.</p>
      <p>Polis, intihar ihtimali üzerinde duruyor. KBRN ve polis olay yeri inceleme ekiplerinin evde yaptığı çalışmanın ardından 4 kişinin cenazesi otopsi için Antalya Adli Tıp Kurumuna gönderildi.</p>
      <p>Antalya Valiliği: Menşei belli olmayan kimyasal madde kokusu</p>
      <p>Antalya Valiliğinden yapılan açıklamada ise saat 02.55 sıralarında Siteler Mahallesi'nde ikamet eden yakınlarından haber alamayan bir kişinin durumu 112 Acil Çağrı Merkezi'ne bildirmesi üzerine polis ekiplerinin eve ulaştığı belirtildi.</p>
      <p>Açıklamada çilingir yardımıyla eve girildiğinde salon kısmında baba ve çocukların, banyoda ise annenin hayatını kaybettiğinin tespit edildiği bildirildi.</p>
      <p>Öte yandan otopsi işlemleri tamamlanan 4 kişilik ailenin cenazeleri yakınları tarafından teslim alınarak toprağa verilmek üzere Erzurum'a gönderildi.</p>
    </article>
  </body>
</html>