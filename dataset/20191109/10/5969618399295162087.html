<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/Basket/OmadesBasket/A1Panathinaikos/panathhnaikos-o-ksekourastos-kalathhs-kai-oi-swmatofulakes-toy-rais.5636175.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-09T10:02:00+00:00"/>
    <meta property="og:title" content="Παναθηναϊκός: Ο ξεκούραστος Καλάθης και οι σωματοφύλακες του Ράις"/>
    <meta property="og:description" content="Ο Καλάθης που ήταν... Καλάθης επειδή ήταν ξεκούραστος, οι σωματοφύλακες του Ράις και ο ρόλος του Παππά. Ο Στέφανος Μακρής αναλύει τη νίκη του Παναθηναϊκού επί της Βαλένθια."/>
  </head>
  <body>
    <article>
      <h1>Παναθηναϊκός: Ο ξεκούραστος Καλάθης και οι σωματοφύλακες του Ράις</h1>
      <h2>Ο Καλάθης που ήταν... Καλάθης επειδή ήταν ξεκούραστος, οι σωματοφύλακες του Ράις και ο ρόλος του Παππά. Ο Στέφανος Μακρής αναλύει τη νίκη του Παναθηναϊκού επί της Βαλένθια.</h2>
      <address><time datetime="2019-11-09T10:02:00+00:00">09 Nov 2019, 10:02</time> by <a rel="author">Στέφανος Μακρής</a></address>
      <p>Ο <a href="https://www.sport24.gr/Basket/Euroleague/eb-news/eb_panathinaikos/">Παναθηναϊκός </a>έκανε τα... απαραίτητα κόντρα στην Βαλένθια. Παίζοντας με μία ομάδα της τελευταίας βαθμίδας της EuroLeague, οι “πράσινοι” δεν εντυπωσίασαν, <a href="https://www.sport24.gr/Basket/Euroleague/panathhnaikos-valenthia-91-80-ta-apolutws-aparaithta.5635725.html">αλλά πήραν το αποτέλεσμα που ήθελαν</a>.</p>
      <p>Ο Παναθηναϊκός <a href="https://www.sport24.gr/Basket/Euroleague/eb-news/eb_panathinaikos/syrigos-gia-to-panathhnaikos-valenthia-nikhse-xwris-na-apeilhthei.5636107.html">έμοιαζε απλώς να πατάει το γκάζι όποτε χρειαζόταν</a>. Έλεγχε την κατάσταση ακόμα και όταν η Βαλένθια ξέσπασε κάποια στιγμή στην τρίτη περίοδο και πέρασε μπροστά στο σκορ, είχε την αίσθηση ανωτερότητας και την επιβεβαίωσε. Απέφυγε έτσι τις κακοτοπιές και πρόσθεσε μία ακόμα νίκη στο σακούλι του.</p>
      <p>Οι “πράσινοι” δείχνουν να αποκτούν μία ταυτότητα, ενώ παράλληλα σιγά-σιγά βλέπουν τα ροτέισον να αρχίζουν να διαμορφώνονται πιο ξεκάθαρα, κάνοντας πιο απλό το έργο του Αργύρη Πεδουλάκη στην προσπάθειά του να βρει μία ισορροπία στην ομάδα.</p>
      <h3>ΣΗΜΕΙΟ ΑΝΑΦΟΡΑΣ, ΠΑΛΙ, Ο ΤΟΜΑΣ</h3>
      <p>Ο Παναθηναϊκός ξεκίνησε με την ίδια πεντάδα που είχε ξεκινήσει και στον αγώνα με την Αναντολού Εφές την προηγούμενη αγωνιστική, τοποθετώντας τον ΝτεΣόν Τόμας σε θέση σμολ φόργουορντ, με τους Μπέντιλ και Γουάιλι κοντά στο καλάθι. Με αυτό τον τρόπο εξασφάλισε ότι θα έχει την απαραίτητη αθλητικότητα και μάκρος γύρω από τον Τζίμερ Φρεντέτ στην άμυνα, ενώ παράλληλα μπόρεσε για ακόμα μία φορά να δώσει μπάλες στον Τόμας με πλάτη στο καλάθι, ανοίγοντας τις επιλογές του.</p>
      <figure>
        <img src="https://www.sport24.gr/incoming/article5636182.ece/BINARY/w620/Thomas.jpg"/>
      </figure>
      <p>Στο αρχικό σχήμα βέβαια τα περισσότερα περιφέρονταν γύρω από τον Νικ Καλάθη, ο οποίος ανέλαβε από νωρίς δράση. Με την άμυνα να δημιουργεί ευκαιρίες για τρανζίσιον επίθεση, ο ηγέτης των “πράσινων” άνοιξε τον ρυθμό και εκμεταλλεύτηκε τον Φρεντέτ στο ανοιχτό γήπεδο ή έδωσε γρήγορες επιθέσεις στο ποστ στον Τόμας. Αυτό δεν άλλαξε ούτε όταν πέρασε ο Παπαγιάννης στο παρκέ, αφού ο Τόμας παρέμενε σημείο αναφοράς στην επίθεση. Αρκετά σύντομα όμως θα ερχόταν η αλλαγή.</p>
      <h3>ΟΙ ΣΩΜΑΤΟΦΥΛΑΚΕΣ ΤΟΥ ΡΑΪΣ ΚΑΙ ΤΟ ΠΕΝΤΑΛΕΠΤΟ ΤΟΥ ΠΑΠΠΑ</h3>
      <p>Όταν ξεκίνησε το ροτέισον του Παναθηναϊκού και ήρθε η ώρα για τις ανάσες του Καλάθη, ο Αργύρης Πεδουλάκης αποφάσισε να παρουσιάσει μία πεντάδα με άλλα χαρακτηριστικά, χτισμένη πάνω στον Ταϊρίς Ράις, προκειμένου να πάρει τα μέγιστα από τον έμπειρο γκαρντ. Δημιούργησε έτσι μία πεντάδα γεμάτη... σωματοφύλακες.</p>
      <figure>
        <img src="https://www.sport24.gr/incoming/article5636181.ece/BINARY/w620/Pappas.jpg"/>
      </figure>
      <p>Την στιγμή που ο Ράις βρέθηκε στο παρκέ χωρίς τον Καλάθη, στο πλευρό του είχε τρεις φόργουορντ (Τζόνσον, Τόμας, Παπαπέτρου) και τον Παπαγιάννη. Ο στόχος διττός και σαφής: <b>1. </b>Στην επίθεση όλα θα ξεκινούσαν από τα χέρια του Ράις ως δημιουργού και αρκετό παιχνίδι στο post. 2. Στην άμυνα υπήρχε πλέον αρκετό μέγεθος σε κάθε άλλη θέση για να κρυφτεί ο Ράις και σε συγκεκριμένα plays να υπάρξουν αλλαγές στα σκριν (εκτός από αυτά που εμπλεκόταν ο Παπαγιάννης). Κάπως έτσι ο Παναθηναϊκός έβγαλε άμυνες και βρήκε χώρους. Η κορύφωση ωστόσο θα ερχόταν όταν πέρασε στο παρκέ ο Νίκος Παππάς.</p>
      <p>Ο διεθνής γκαρντ πέρασε αντί του Τόμας και έδειξε αμέσως πόσο σημαντικός μπορεί να γίνει για τον φετινό Παναθηναϊκό του μικρού ροτέισον στις θέσεις των γκαρντ. Έχοντας την γνωστή του άγνοια κινδύνου, ο Παππάς δημιούργησε αμέσως καταστάσεις στην άμυνα της Βαλένθια, τόσο με τα δύο εύστοχα τρίποντα, όσο και με το Πικ εν Ρολ που έπαιξε με τον Γιώργο Παπαγιάννη από τις 45 μοίρες, δίνοντας την λόμπα για το κάρφωμα του διεθνή σέντερ.</p>
      <p>Ο Παππάς έμεινε στο παρκέ για 4 λεπτά και 55 δευτερόλεπτα και είχε 6 πόντους και 1 ασίστ. Η πιο σημαντική συνεισφορά του ωστόσο ότι στο μεγαλύτερο διάστημα που ήταν στο παρκέ, ο Καλάθης βρισκόταν στον πάγκο και έπαιρνε ανάσες. Η διαφορά αντί να πέσει, ανέβηκε. Μοιάζει με λεπτομέρεια, αλλά δεν είναι. Αυτά τα 5 λεπτά – που σε βάθος χρόνου μπορεί να γίνουν 10 ή και 15 για τον Παππά όταν συνέλθει εντελώς από τον τραυματισμό του – μπορούν να αποδειχθούν πολύτιμα.</p>
      <h3>Ο ΞΕΚΟΥΡΑΣΤΟΣ ΚΑΛΑΘΗΣ ΚΑΙ Ο ΤΖΟΝΣΟΝ</h3>
      <p>Ο Παναθηναϊκός είχε τον έλεγχο του αγώνα με την Βαλένθια, αλλά δε μπορούσε να ξεφύγει. Ξαφνικά μάλιστα στην τρίτη περίοδο, βρέθηκε κάποια στιγμή και πίσω στο σκορ. Οι Ισπανοί χτύπησαν τις δεδομένες αμυντικές αδυναμίες του Παναθηναϊκού, είτε σε καταστάσεις Πικ εν Ρολ όταν σε αυτές εμπλέκονται οι Παπαγιάννης και Βουγιούκας, είτε σε off ball καταστάσεις (αλλά και σε Πικ εν Ρολ) του Τζίμερ Φρεντέτ. Ο Παναθηναϊκός όμως δεν πανικοβλήθηκε. Διατήρησε το ροτέισον που είχε στο μυαλό του και δικαιώθηκε.</p>
      <figure>
        <iframe src="https://www.youtube.com/embed/nCt2U465tvc" width="620" height="350" data-service="Youtube" scrolling="no"/>
      </figure>
      <p>Ο πιο φρέσκος Καλάθης είχε το καθαρό μυαλό να μοιράσει το παιχνίδι. Όταν πέρασε στον πάγκο, ο Ράις είχε ξανά στο πλευρό του τρεις φόργουορντ και έναν σέντερ να τον καλύπτουν. Και όταν επέστρεψε στο παρκέ ο Καλάθης (μαζί με τον Ράις αυτή τη φορά) στην γραμμή των ψηλών υπήρχε η τριάδα που μπορεί να τον βοηθήσει περισσότερο από κάθε άλλη αν νιώσει άνετα: Τζόνσον, Τόμας και Γουάιλι.</p>
      <p>Ο Παναθηναϊκός μπορούσε να διατηρήσει το επίπεδο ενέργειάς του ψηλά και στις δύο πλευρές του παρκέ. Ο Τζόνσον έδωσε ξανά λύσεις στην άμυνα, παίρνοντας αυτοπεποίθηση για την επίθεση, βάζοντας ένα μεγάλο τρίποντο. Ο Γουάιλι έδειξε ότι κάθε μέρα προσαρμόζεται όλο και περισσότερο σε αυτό το επίπεδο, ειδικά στο αμυντικό κομμάτι του παιχνιδιού. Ο Τόμας ήταν ο... Τόμας και ο Ράις έδωσε έναν ακόμα δημιουργό-εκτελεστή. Ο Παναθηναϊκός κλείδωσε το παιχνίδι με μία πεντάδα αρκετά αθλητική για να ματσάρει την ενέργεια των Ισπανών και αρκετά μυαλωμένη για να εκμεταλλευτεί τα λάθη των αντιπάλων του.</p>
      <h3>ΜΠΑΙΝΟΥΝ ΟΙ ΒΑΣΕΙΣ ΜΙΑΣ ΦΙΛΟΣΟΦΙΑΣ</h3>
      <p>Βήμα-βήμα ο Παναθηναϊκός καταφέρνει πλέον να αποκτά μία ταυτότητα και να βάζει τις βάσεις μίας ξεκάθαρης φιλοσοφίας. Δείχνει να βρίσκει μία ισορροπία ανάμεσα στην ανάγκη να εκμεταλλευτεί τα δυνατά σημεία των δημιουργικών γκαρντ του που υστερούν στην άμυνα (Φρεντέτ, Ράις) και την υποχρέωση να δώσει ανάσες στον Καλάθη, ενώ παράλληλα βλέπει τον Τζόνσον να ενσωματώνεται καλύτερα στο σύνολο και τον Γουάιλι να βελτιώνεται σχεδόν καθημερινά μέσα από τις παραστάσεις που αποκτά.</p>
      <figure>
        <img src="https://www.sport24.gr/Basket/article5636110.ece/BINARY/w620/panathinaikos.jpg"/>
      </figure>
      <p>Οι “πράσινοι” έχουν αυτή τη στιγμή ρεκόρ 4-3. Θα μπορούσαν να έχουν και 6-1 αν δεν είχαν χάσει δύο συνεχόμενα παιχνίδια στον πόντο (από Βιλερμπάν και Αρμάνι). Θα μπορούσαν όμως να έχουν και 3-4 αν σκόνταφταν στην πρεμιέρα κόντρα στον Ερυθρό Αστέρα. Το ποτήρι αυτή τη στιγμή είναι μισογεμάτο. Το θέμα πλέον είναι τι θα κάνουν από εδώ και πέρα, προκειμένου να βρουν ακόμα καλύτερη χημεία και να βγάλουν ακόμα περισσότερα πράγματα στο παρκέ.</p>
    </article>
  </body>
</html>