<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638945/%D9%88%D9%82%D8%AA-%D8%AA%D9%84%D9%81-%DA%A9%D8%B1%D8%AF%D9%86-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B9%D8%AC%DB%8C%D8%A8-%D8%A8%D9%88%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:58:00+00:00"/>
    <meta property="og:title" content="وقت تلف کردن بازیکنان پرسپولیس عجیب بود"/>
    <meta property="og:description" content="هافبک تیم فوتبال فولاد خوزستان گفت: هزینه‌هایی که خیلی از تیم‌ها کرده‌اند با فولاد قابل قیاس نیست، با این حال تلاش می‌کنیم نتایج خوبی بگیریم."/>
  </head>
  <body>
    <article>
      <h1>
        <a href="https://www.bultannews.com/fa/news/638945/%D9%88%D9%82%D8%AA-%D8%AA%D9%84%D9%81-%DA%A9%D8%B1%D8%AF%D9%86-%D8%A8%D8%A7%D8%B2%DB%8C%DA%A9%D9%86%D8%A7%D9%86-%D9%BE%D8%B1%D8%B3%D9%BE%D9%88%D9%84%DB%8C%D8%B3-%D8%B9%D8%AC%DB%8C%D8%A8-%D8%A8%D9%88%D8%AF">وقت تلف کردن بازیکنان پرسپولیس عجیب بود</a>
      </h1>
      <h2>هافبک تیم فوتبال فولاد خوزستان گفت: هزینه‌هایی که خیلی از تیم‌ها کرده‌اند با فولاد قابل قیاس نیست، با این حال تلاش می‌کنیم نتایج خوبی بگیریم.</h2>
      <address><time datetime="2019-11-09T10:58:00+00:00">09 Nov 2019, 10:58</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، محمد قاسمی‌نژاد با اشاره به شکست خانگی و یک بر صفر تیمش برابر پرسپولیس گفت: به هیچ عنوان مستحق باخت نبودیم. باید بازی را می‌بردیم یا اینکه مساوی می‌شد ولی شکست خوردیم. روی یک غافلگیری به پرسپولیس پنالتی دادیم. در ادامه موقعیت‌های خوبی را از دست دادیم هر چند پرسپولیس هم می‌توانست روی ضد حمله به گل برسد. در این بازی شرمنده هواداران شدیم و قول می‌دهیم که در آینده این باخت را جبران کنیم.</p>
      <p>وی در خصوص اینکه فولاد در دو هفته اخیر پنج امتیاز از دست داد، اظهار داشت: می‌توانستیم الان جایگاه بهتری در جدول داشته باشیم اما در دو بازی اخیر برنده نشدیم. در مقطع حساسی این بازی شش امتیازی را به پرسپولیس واگذار کردیم، با این حال مطمئن هستم که در آینده این باخت را جبران خواهیم کرد. برابر پرسپولیس نمایش خوبی داشتیم و طوری فوتبال بازی کردیم که بازیکنان حریف وقت را تلف می‌کردند و این عجیب بود. این اتفاق نشان داد که پتانسیل فنی بالایی داریم و می‌توانیم نتایج خوبی در این فصل بگیریم.</p>
      <p>هافبک فولاد در مورد هدفی که در این فصل دارند، خاطرنشان کرد: دوست داریم جزو بالانشین‌ها باشیم. امسال رقابت بین تیم‌های بالای جدول سخت است و از طرفی هزینه‌هایی که خیلی از تیم‌ها کرده‌اند با فولاد قابل قیاس نیست، با این حال تلاش می‌کنیم نتایج خوبی بگیریم و هواداران فولاد را خوشحال کنیم.</p>
    </article>
  </body>
</html>