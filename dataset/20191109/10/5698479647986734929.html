<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://farsi.euronews.com/2019/11/09/washington-criticizes-tehran-s-outrageous-intimidation-against-iaea-inspector"/>
    <meta property="og:site_name" content="euronews"/>
    <meta property="article:published_time" content="2019-11-09T10:52:23+00:00"/>
    <meta property="og:title" content="پمپئو: ایران برای ارعاب، بازرس آژانس انرژی اتمی را بازداشت کرد"/>
    <meta property="og:description" content="مقام‌های ایرانی می‌گویند دلیل ممانعت از ورود بازرس آژانس به سایت هسته‌ای نطنز در هفته گذشته مثبت بودن وجود آثار «ماده منفجره نیترات» بوده است."/>
  </head>
  <body>
    <article>
      <h1>پمپئو: ایران برای ارعاب، بازرس آژانس انرژی اتمی را بازداشت کرد</h1>
      <address><time datetime="2019-11-09T10:52:23+00:00">09 Nov 2019, 10:52</time> by <a rel="author">یورونیوز فارسی </a></address>
      <p>مایک پمپئو، وزیر خارجه ایالات متحده در واکنش به اقدام ایران در بازداشت موقت و اخراج یکی از ماموران آژانس بین‌المللی را تلاش «زشت و توجیه نشدنی» جمهوری اسلامی برای ارعاب توصیف کرد.</p>
      <p>به گزارش خبرگزاری فرانسه، مایک پمپئو با صدور بیانیه‌ای ضمن ابراز نگرانی از کمبود همکاری‌های ایران با آژانس اعلام کرد: «ایالات متحده آمریکا بطور کامل از فعالیت‌ها و نظارت آژانس بین‌المللی انرژی اتمی در ایران حمایت می‌کند.»</p>
      <p>هفته گذشته ایران مانع از ورود یک بازرس آژانس بین‌المللی انرژی اتمی به سایت هسته‌ای نطنز شد و او را برای مدت کوتاهی بازداشت کرد.</p>
      <p>کاظم غریب‌آبادی، سفیر و نماینده دائم ایران در آژانس بین‌المللی انرژی اتمی، روز پنجشنبه ۱۶ آبان در جریان نشست اضطراری شورای حکام گفت دلیل <a href="https://farsi.euronews.com/2019/11/07/iran-alleges-un-inspector-tested-positive-for-explosives">ممانعت از ورود بازرس این نهاد به سایت هسته‌ای نطنز در هفته گذشته مثبت بودن وجود آثار «ماده منفجره نیترات»</a> بوده است.</p>
      <p>نماینده ایران در آژانس با بیان اینکه ورودی‌های تاسیسات هسته‌ای نطنز مجهز به تجهیزات تشخیص بقایای نیترات است، گفت: «دستگاه‌های هشداردهنده یک فرد خاص را آلوده تشخیص دادند. این رویه بارها و بارها تکرار شد و متاسفانه نتایج یکسان بود و همه به یک بازرس خاص اشاره داشت.»</p>
      <p>آقای غریب‌آبادی اضافه کرد پس از به صدا درآمدن دستگاه‌های هشداردهنده در تاسیسات و شناسایی فرد مظنون، این زن به دستشویی رفته و زمانی که برگشته است تست دیگر مثبت نبوده است. نماینده ایران در آژانس گفت ماموران از دستشویی نمونه‌برداری کرده‌اند و همینطور کیف دستی وی را نیز ضبط کرده‌اند.</p>
      <p>پیش از این جکی والکوت، نماینده آمریکا در شورای حکام آژانس بین‌المللی انرژی اتمی در نشست اضطراری این شورا در روز پنج‌شنبه ۱۶ آبان گفته بود: «بازداشت یک بازرس آژانس در ایران تحریکی گستاخانه است. امروز تمام اعضای شورا باید آشکارا این نکته را تبیین کنند که چنین اقداماتی به طور کلی پذیرفتنی و مدارا کردنی نیست و باید پیامدهایی برای انجام آن در نظر گرفته شود.»</p>
      <p>آژانس بین‌المللی انرژی اتمی طبق توافق هسته‌ای ایران با جامعه جهانی، مسئول نظارت و راستی آزمایی اجرای تعهدات ایران است.</p>
      <p>ایالات متحده آمریکا در ماه مه سال ۲۰۱۸ یکجانبه برجام را ترک کرد. یک سال بعد، ایران با انتقاد از عدم پایبندی طرف‌های دیگر برجام و به‌ویژه سه قدرت اروپایی، روند کاهش تعهدات هسته‌ای خود را آغاز کرد. جمهوری اسلامی تاکنون در چهار مرحله تعهدات برجامی خود را کاهش داده است. با این حال اقدامات ایران تحت نظارت آژانس انجام می‌شود.</p>
      <p>
        <b>بیشتر بخوانید:</b>
      </p>
      <ul>
        <li>
          <a href="https://farsi.euronews.com/2019/11/07/iran-fuels-centrifuges-resumes-uranium-enrichment-at-fordow">تولید اورانیوم غنی‌‌سازی شده در فردو آغاز شد</a>
        </li>
        <li>
          <a href="https://farsi.euronews.com/2019/11/06/iran-nuclear-steps-what-4-1-countries-reactions-could-be">فرجام گام‌های برجامی ایران؛ اقدام متقابل گروه ۱+۴ چه خواهد بود؟</a>
        </li>
      </ul>
    </article>
  </body>
</html>