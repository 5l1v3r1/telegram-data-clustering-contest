<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545750.html/%DA%86%D8%B1%D9%85-%D8%AF%D9%88%D8%B2%DB%8C-%D9%88-%DA%A9%D8%A7%D9%85%D9%88%D8%A7-%D8%A8%D8%A7%D9%81%DB%8C--%D8%B4%D8%BA%D9%84%DB%8C-%D8%AE%D8%A7%D9%86%DA%AF%DB%8C-%D9%88-%D9%BE%D8%B1%D8%AF%D8%B1%D8%A2%D9%85%D8%AF-%D8%A8%D8%B1%D8%A7%DB%8C-%D8%A8%D8%A7%D9%86%D9%88%D8%A7%D9%86-%D9%BE%D8%AA%D8%A7%D9%86%D8%B3%DB%8C%D9%84-%D8%B5%D8%A7%D8%AF%D8%B1%D8%A7%D8%AA-%D9%85%D8%AD%D8%B5%D9%88%D9%84%D8%A7%D8%AA-%DA%86%D8%B1%D9%85-%D8%A8%D8%B3%DB%8C%D8%A7%D8%B1-%D8%B2%DB%8C%D8%A7%D8%AF-%D8%A7%D8%B3%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:13:00+00:00"/>
    <meta property="og:title" content="چرم دوزی و کاموا بافی؛ شغلی خانگی و پردرآمد برای بانوان/پتانسیل صادرات محصولات چرم بسیار زیاد است"/>
    <meta property="og:description" content="بانوی فعال در حوزه اقتصاد مقاومتی استان مرکزی که در زمینه چرم دوزی و کاموا بافی چند سالی فعالیت دارد، گفت: اگر کسی بخواهد به صورت حرفه ای و تمام وقت وارد این حرفه شود، می تواند روی آن به عنوان شغلی درآمد زا حساب کند. پتانسیل صادرات محصولات چرم بسیار زیاد است و ارزش افزوده قابل توجهی هم در این کار وجود دارد."/>
  </head>
  <body>
    <article>
      <h1>چرم دوزی و کاموا بافی؛ شغلی خانگی و پردرآمد برای بانوان/پتانسیل صادرات محصولات چرم بسیار زیاد است</h1>
      <h2>تجلی مردمی کردن اقتصاد؛</h2>
      <address>
        <time datetime="2019-11-09T10:13:00+00:00">09 Nov 2019, 10:13</time>
      </address>
      <p>بانوی فعال در حوزه اقتصاد مقاومتی استان مرکزی که در زمینه چرم دوزی و کاموا بافی چند سالی فعالیت دارد، گفت: اگر کسی بخواهد به صورت حرفه ای و تمام وقت وارد این حرفه شود، می تواند روی آن به عنوان شغلی درآمد زا حساب کند. پتانسیل صادرات محصولات چرم بسیار زیاد است و ارزش افزوده قابل توجهی هم در این کار وجود دارد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ به نقل از <a href="http://diyareaftab.ir/">دیار آفتاب</a>؛ سال ۱۳۹۸ توسط مقام معظم رهبری به سال رونق تولید نامگذاری شد.</p>
      <p>رونق تولید در سایه حمایت همه جانبه بخش های مختلف از تولید داخلی میسر می شود و این همت بلند مسئولان دولتی و دیگر مسئولان را می طلبد تا با روی غلتک قرار دادن روال اداری، موانع خود ساخته را تسهیل کرده و کاری کنند تا تنها دغدغه تولید کننده داخلی، چگونگی افزایش تولید باشد.</p>
      <p>همچنین با توجه به تحریم های ظالمانه ای که علیه کشورمان صورت گرفته، با محدودیت هایی در صادرات محصولات نفتی مواجه هستیم که همین امر نیاز کشور به صادرات مواد غیرنفتی را بیش از پیش افزایش می دهد.</p>
      <p>صنایع دستی با توجه به تنوع فراوان، یکی از محصولاتی است که می تواند سهم بسزایی در تولید و صادرات مواد غیرنفتی کشور داشته باشد.</p>
      <p>«معصومه همتی» یکی از بانوان هنرمند استان مرکزی است که در زمینه چرم دوزی و کاموا بافی چند سالی فعالیت کرده و اکنون علاوه بر درآمدزایی از این حرفه، به آموزش افراد علاقه مند نیز مشغول است. دیارآفتاب برای آشنایی بیشتر با حرفه این بانوی هنرمند با او به گفتگو نشسته است.</p>
      <p> </p>
      <figure>
        <img src="http://newsroom.dana.ir/content/upload/ed5f055e-652e-488d-9329-f8da6abd8d37.jpg"/>
      </figure>
      <p>کار خود را از چه زمانی و با چه سرمایه اولیه‌ای آغاز کردید؟</p>
      <p>بیش از ۱۰ سال است که کار بافتنی را شروع کردم و بعد از چند سال که مهارت های این حرفه را کاملا آموختم، شروع به آموزش آن به علاقه مندان کردم. حدودا ۵ سال پیش هم با شرکت در کلاس های چرم دوزی فنی و حرفه ای، در این حوزه مشغول به فعالیت شدم و اکنون انواع محصولات چرمی را تولید می کنم.</p>
      <p>سرمایه اولیه هم در حدی بود که بتوانم تجهیزات مورد نیاز و مواد اولیه این کار را تهیه کنم و پس از آن با فروش محصولات ساخته شده، درآمد حاصل را صرف خرید مواد اولیه می کردم و این روند ادامه پیدا کرد.</p>
      <p>البته سال گذشته برای توسعه کارم وامی ۵ میلیون تومانی از بسیج سازندگی سپاه دریافت کردم. همچنین جهت دریافت وام ۴ درصد صنایع دستی هم ثبت نام کردم که در نوبت قرار دارم و قرار است آن را دریافت کنم.</p>
      <p>از چرم و کاموا در نهایت چه محصولاتی را تولید می کنید؟</p>
      <p>محصولات چرم تنوع زیادی دارد، از کیف مردانه و زنانه گرفته تا کیف پول، جاکلیدی و جای کارت و ... که همگی از انواع چرم(گاوی، بزی، مصنوعی) و با هنر دست ساخته می شوند. محصولات تولید شده از کاموا هم شامل انواع پیراهن و شلوار، شال، کلاه، محصولات تزئینی، دستکش و ... می شود که تجهیزات مورد استفاده در این حرفه تنها کاموا، میل بافتنی و قلاب است، البته هنر و ذوق بافنده اصلی ترین بخش کار محسوب می شود تا محصول نهایی نظر مشتری را جلب کند.</p>
      <p> </p>
      <figure>
        <img src="http://newsroom.dana.ir/content/upload/3d3a7cd3-018e-4db0-aa5e-92ff88398ce4.jpg"/>
      </figure>
      <p>محصولاتتان را تنها در بازار های استان به فروش می رسانید یا در استان های دیگر هم مشتری دارید؟</p>
      <p>به لطف خدا محصولاتی که تا بحال تولید کردم به علت کیفیت مناسب، مشتری های بسیاری در سراسر کشور و حتی سایر کشورها پیدا کرده اند، به طوری که علاوه بر فروش در بازارهای استان و کشور، چندین بار محصولاتم را به کشورهایی همچون کانادا، آمریکا، سوئیس و دیگر کشورهای اروپایی صادر کردم.</p>
      <p>برای کسانی که می خواهند وارد حرفه شما بشوند توصیه ای دارید؟ پیش نیاز های ورود به این حرفه چیست؟</p>
      <p>برای شروع به کار علاوه بر دیدن آموزش هایی که در فضای مجازی وجود دارد و دیدن آن ها ایده های خوبی را در ذهن به وجود می آورد، حضور در دوره های آموزش عملی، مانند دوره هایی که در فنی و حرفه ای و سایر آموزشگاه ها برگزار می شود، کاملا ضروری است. البته واضح است که در این دوره ها صرفا اصول اولیه کار آموزش داده می شود و برای اینکه بتوان با سایر فعالان این بخش رقابت کرد، نیاز است تا ذوق، هنر و خلاقیت چاشنی کار شود و محصول نهایی را به محصولی درخور توجه تبدیل کند تا مشتری حاضر باشد برای آن هزینه کند.</p>
      <p> </p>
      <figure>
        <img src="http://newsroom.dana.ir/content/upload/f76ed0bf-6a44-4ce5-a8b7-a8f0a2dfcd92.jpg"/>
      </figure>
      <p>با توجه به وجود محصولات ماشینی با طرح های مختلف در بازار، آیا باز هم محصولات دست ساز مشتری دارد؟</p>
      <p>بله، بسیاری از افراد صرفا به دنبال کار دست هستند و محصولی که کار ماشین باشد را هر چند بسیار شیک و مشتری پسند باشد، نمی خواهند. لذا اگر محصول تولید شده با کیفیت باشد آنقدر سفارش ها زیاد می شود که وقت نمی کنی به کارهای دیگر برسی و باید بسیاری از سفارش ها را رد کنی و یا به شاگردانت ارجاع بدهی.</p>
      <p>در نهایت آیا می توان به این کار به عنوان شغلی ثابت و درآمد زا نگاه کرد؟</p>
      <p>بله، اگر کسی بخواهد به صورت حرفه ای و تمام وقت وارد این حرفه شود، می تواند روی آن به عنوان شغلی درآمد زا حساب کند. پتانسیل صادرات محصولات چرم بسیار زیاد است و ارزش افزوده قابل توجهی هم در این کار وجود دارد. در حوزه محصولات بافتنی هم می توان گفت بازار فروش محصولات در فصل های سرد سال بسیار خوب است، به طوری که تقریبا همیشه سفارش وجود دارد و بافنده هیچ وقت بدون سفارش نمی ماند.</p>
      <p> </p>
      <p>انتهای پیام/</p>
      <p> </p>
    </article>
  </body>
</html>