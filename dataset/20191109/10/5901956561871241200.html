<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.slovenskenovice.si/sport/odmevi/clanek/zagreta-trojka-caka-novi-spodrsljaj-zmajev-246921"/>
    <meta property="og:site_name" content="Slovenske novice"/>
    <meta property="article:published_time" content="2019-11-09T10:00:00+00:00"/>
    <meta property="og:title" content="Zagreta trojka čaka novi spodrsljaj zmajev"/>
    <meta property="og:description" content="LJUBLJANA – Uf, kakšna gneča je na vrhu lestvice nogometnih prvoligašev! Kar štiri moštva se gnetejo med dvema točkama razlike, po 17. krogu lahko katero koli od njih zasede položaj št. 1, ..."/>
  </head>
  <body>
    <article>
      <h1>Zagreta trojka čaka novi spodrsljaj zmajev</h1>
      <h2>Maribor danes gosti Domžale, Olimpija jutri Tabor. Derbi kroga bo med Muro in Aluminijem v Fazaneriji.</h2>
      <address><time datetime="2019-11-09T10:00:00+00:00">09 Nov 2019, 10:00</time> by <a rel="author">Rok Tamše</a></address>
      <p>LJUBLJANA – Uf, kakšna gneča je na vrhu lestvice nogometnih prvoligašev! Kar štiri moštva se gnetejo med dvema točkama razlike, po 17. krogu lahko katero koli od njih zasede položaj št. 1, čeprav malokdo verjame, da bi Olimpija po porazu v Murski Soboti izgubila vse tri točke tudi proti sežanskemu Taboru na svojem stadionu. Toda, pozor: z izjemo velenjskega Rudarja so vse ekipe pokazale, da lahko premagajo kogar koli! Do konca jesenskega dela državnega prvenstva (5. decembra) so le še štirje krogi, zato bodo zasledovalci zmajev uprizorili silovit juriš na prvo mesto.<br/><br/><b>Prva liga Telekom Slovenije</b><br/>1. Olimpija 16 10 3       3       40:21 33<br/>2. Maribor 16 9       4       3       30:16 31<br/>3. Aluminij 16 9       4       3       26:13 31<br/>4. Mura 16 8       7       1       28:17 31<br/>5. Celje       16 7       6       3       32:16 27<br/>6. Tabor       16 5       2       9       20:25 17<br/>7. Domžale 16 4       4       8       22:32 16<br/>8. Triglav 16 4       2       10 21:39 14<br/>9. Bravo       16 3       4       9       19:33 13<br/>10. Rudar 16 0       6       10 15:41 6<br/><br/>Maribor se bo jutri udaril z Domžalami v Ljudskem vrtu, kar pa ne bo derbi kroga, kot bi to bilo mogoče pričakovati po proračunih klubov in kakovosti igralcev. Vijolični so si po ponižanju v Sežani prigarali dve minimalni zmagi, zdaj upajo, da se Domžalčani, ki še vedno tavajo v spodnjem domu, ne bodo prebudili ravno proti njim. »Pri fantih želim v vsakem trenutku videti odločnost, bojevitost, željo po uspehu. Vse z namenom, da bi še naprej osvajali točke in šli naprej proti našemu skupnemu cilju,« je mantra mariborskega stratega <b>Darka Milaniča</b>. Vse to si na klopi rumenih želi tudi njegov kolega <b>Andrej Razdrh</b>; ta še vedno išče recept za igro, ki bi prinašala točke.<br/><br/>V Velenju bomo prav tako danes spremljali šaleško-savinjski derbi sosedov. Knapi so še brez zmage, Celjani prihajajo kot favoriti z željo, da bi ostali v igri za mesta, ki vodijo v evropsko tekmovanje.</p>
      <h3>V Fazaneriji se še ni polegla evforija</h3>
      <p>Derbi kroga bo v znova polni Fazaneriji, kjer se še ni polegla evforija po veličastni zmagi Mure nad Olimpijo. Zdaj bo gost ravnice sosed z lestvice Aluminij. Oboji navdušujejo z disciplinirano in kolektivno igro, Mura ima dodatno moč v navijačih, raznovrstnejši igri v napadu in domiselnih taktičnih pasteh trenerja <b>Anteja Šimundže</b>. »Mura doma igra izjemno, ima bučno podporo s tribun. Z njimi imamo negativen niz iz prejšnje sezono, a tradicije so zato, da se prekinejo. Pričakujemo zmago kot v vsaki tekmi. Ta negativna tradicija je lahko za nas le dodaten motiv, da damo svoj maksimum in naredimo dober rezultat,« meni Aluminijev adut v napadu <b>Nikola Leko</b>.<br/><br/>Pari 17. kroga: Rudar – Celje (glavni sodnik <b>Slavko Vinčić</b>; danes ob 14.45), Maribor – Domžale (<b>Damir Skomina</b>; danes ob 16.55), Triglav – Bravo (<b>Bojan Tkalčič</b>; jutri ob 14. uri), Olimpija – Tabor (<b>Dragoslav Perić</b>; jutri ob 16.45), Mura – Aluminij (<b>Mitja Žganec</b>; jutri ob 19. uri). Rok Tamše</p>
    </article>
  </body>
</html>