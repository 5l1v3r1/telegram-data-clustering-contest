<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818046.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:46:00+00:00"/>
    <meta property="og:title" content="اعتراف همسر سرایدار جوان به قتل شوهرش"/>
    <meta property="og:description" content="به گزارش ایسنا، سرهنگ علی حسینی در خصوص جزئیات پرونده قتل سرایدار یک مدرسه در مسجدسلیمان اظهار کرد: در پی قتل سرایدار یکی از مدارس شهرستان مسجدسلیمان به هویت (م - ر) در ۱۴ آبان ماه سال جاری، ضمن تشکیل تیم‌های مجرب از کارآگاهان پلیس آگاهی، دستورات ویژه نیز ابلاغ شد."/>
  </head>
  <body>
    <article>
      <h1>اعتراف همسر سرایدار جوان به قتل شوهرش</h1>
      <address>
        <time datetime="2019-11-09T10:46:00+00:00">09 Nov 2019, 10:46</time>
      </address>
      <p>فرمانده انتظامی مسجدسلیمان (استان خوزستان) از دستگیری قاتل یک سرایدار مدرسه که هفته گذشته به قتل رسید، در عملیات پلیس آگاهی این شهرستان خبر داد.</p>
      <p>به گزارش ایسنا، سرهنگ علی حسینی در خصوص جزئیات پرونده قتل سرایدار یک مدرسه در مسجدسلیمان اظهار کرد: در پی قتل سرایدار یکی از مدارس شهرستان مسجدسلیمان به هویت (م - ر) در ۱۴ آبان ماه سال جاری، ضمن تشکیل تیم‌های مجرب از کارآگاهان پلیس آگاهی، دستورات ویژه نیز ابلاغ شد.</p>
      <p>وی افزود: کارآگاهان پلیس آگاهی مسجدسلیمان با استفاده از روش‌های علمی کشف جرم و تحلیل وقایع مرتبط با قتل، پس از تلاش‌های مستمر موفق به شناسایی قاتل به هویت (ز - م) شدند.</p>
      <p>حسینی اظهار کرد: با هوشیاری پلیس آگاهی، قاتل که همسر مقتول بود را پس از هماهنگی با مرجع قضائی در یک عملیات پلیسی دستگیر کردند.</p>
      <p>فرمانده انتظامی مسجدسلیمان با بیان اینکه قاتل در تحقیقات پلیس به قتل (م - ر) به وسیله ضربات چاقو اعتراف و انگیزه خود از قتل را اختلاف خانوادگی عنوان کرد، گفت: آلت قتاله با همکاری قاتل کشف شد.</p>
      <p>این مرد سرایدار حدودا ۳۰ ساله حوالی ساعت ۵ صبح روز سه‌شنبه، ۱۴ آبان در اتاق سرایداری مدرسه با سلاح سرد به قتل رسیده بود.</p>
    </article>
  </body>
</html>