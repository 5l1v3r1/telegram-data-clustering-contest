<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/638940/%D9%85%D9%86%D8%AA%D8%B8%D8%B1-%D8%AF%D8%B1%DB%8C%D8%A7%D9%81%D8%AA-%DA%A9%D8%A7%D8%B1%D8%AA-%D8%B4%D9%86%D8%A7%D8%B3%D8%A7%DB%8C%DB%8C-%D8%A8%D8%B1%D9%82-%D8%A8%D8%A7%D8%B4%DB%8C%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T10:43:00+00:00"/>
    <meta property="og:title" content="منتظر دریافت کارت شناسایی برق باشید"/>
    <meta property="og:description" content="مدیر کل دفتر مدیریت مصرف و خدمات مشترکین توانیر از ارائه کارت شناسایی برق که روی آن شناسه ١٣ رقمی برق مشترکان درج شده است، به این مشترکان خبر داد."/>
  </head>
  <body>
    <article>
      <h1>
        <a href="https://www.bultannews.com/fa/news/638940/%D9%85%D9%86%D8%AA%D8%B8%D8%B1-%D8%AF%D8%B1%DB%8C%D8%A7%D9%81%D8%AA-%DA%A9%D8%A7%D8%B1%D8%AA-%D8%B4%D9%86%D8%A7%D8%B3%D8%A7%DB%8C%DB%8C-%D8%A8%D8%B1%D9%82-%D8%A8%D8%A7%D8%B4%DB%8C%D8%AF">منتظر دریافت کارت شناسایی برق باشید</a>
      </h1>
      <h2>مدیر کل دفتر مدیریت مصرف و خدمات مشترکین توانیر از ارائه کارت شناسایی برق که روی آن شناسه ١٣ رقمی برق مشترکان درج شده است، به این مشترکان خبر داد.</h2>
      <address><time datetime="2019-11-09T10:43:00+00:00">09 Nov 2019, 10:43</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، هادی مدقق با اشاره به روش‌های مختلف پرداخت قبض برق، اظهار کرد: یکی از برنامه‌ها، معرفی روش‌های مختلفی بود که مشترکان می‌توانستند پس از حذف قبوض کاغذی برق، وجه قبض خود را پرداخت کنند و روش‌هایی برای افرادی که گوشی هوشمند دارند، پیش‌بینی شده بود. صاحبان این تلفن‌های همراه می‌توانند از طریق وب‌سایت، اپ‌های مختلف و... قبض خود را پرداخت کنند.</p>
      <p>وی ادامه داد: افرادی که گوشی هوشمند ندارند می‌توانند از طریق USSD قبض خود را پرداخت کنند. اما افرادی که هیچ نوع گوشی ندارند، باید شناسه قبض خود را که پیش از این در قبوض کاغذی درج می‌شد، داشته باشند. برای این‌که این افراد بتوانند چه از طریق تلفن ثابت و چه از طریق خودپرداز پرداخت کنند، تصمیم گرفتیم به همه مشترکان کارت شناسایی برق داده شود که شناسه دقیق خود را داشته باشند.</p>
      <p>مدیر کل دفتر مدیریت مصرف و خدمات مشترکین توانیر تاکید کرد: درواقع هدف این است مشترکان شناسه قبض خود را مانند یک کارت مثل دیگر کارت‌ها در اختیار داشته باشند که هرجا مراجعه کردند، بتوانند قبض خود را پرداخت کنند.</p>
      <p>مدقق با بیان این‌که طرح ارائه کارت شناسایی برق از برنامه‌های ماه آینده است، اظهار کرد: طرح به صورت سراسری در کشور اجرا می‌شود و هزینه آن از مشترک گرفته نمی‌شود.</p>
      <p>بر اساس این گزارش، قبوض کاغذی برق از ابتدای مهرماه حذف شد و مشترکان پس از آن اطلاعات قبض خود را از طریق پیامک دریافت می‌کنند.</p>
    </article>
  </body>
</html>