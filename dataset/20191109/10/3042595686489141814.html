<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/kan-bli-arets-mest-sette-boksekamp/71715696"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T10:53:53+00:00"/>
    <meta property="og:title" content="Kan bli årets mest sette boksekamp"/>
    <meta property="og:description" content="Etter den enorme publikumssuksessen fra fjorårets batalje møtes Youtube-stjernene KSI og Logan Paul til ny kamp natt til søndag. Denne gangen med forventninger om at den blir det mest sette boksestevnet i 2019."/>
  </head>
  <body>
    <article>
      <h1>Kan bli årets mest sette boksekamp</h1>
      <h2>Etter den enorme publikumssuksessen fra fjorårets batalje møtes Youtube-stjernene KSI og Logan Paul til ny kamp natt til søndag. Denne gangen med forventninger om at den blir det mest sette boksestevnet i 2019.</h2>
      <address><time datetime="2019-11-09T10:53:53+00:00">09 Nov 2019, 10:53</time> by <a rel="author">Christian Grieg Sander</a></address>
      <p>Ikke uventet blir det en omkamp mellom erkerivalene KSI (26) og Logan Paul (24), etter at forrige batalje i England endte med uavgjort.</p>
      <p>Youtube-profilene møttes for første gang i ringen i august 2018. Boksekampen fant sted i Manchester Arena foran over 20 000 mennesker. Selv om britiske KSI, som egentlig heter Olajide Olatunji, hadde hjemmebanefordel, maktet han ikke å dra hjem seieren. Denne gang skal stevnet holdes i Los Angeles, som er Logan Pauls hjemmby.</p>
      <h3>Enorm interesse</h3>
      <p>Etter <a href="https://www.dagbladet.no/kultur/youtube-stjerner-tjener-millioner-pa-a-bokse-mot-hverandre/70136769">stor interesse rundt det første oppgjøret</a> ble det raskt klart at det måtte bli en omkamp mellom de to superstjernene - som til sammen har over 40 millioner abonnenter på YouTube. Kampen vil ta sted i Staples Center i Los Angeles, og det er regnet med at samtlige 20 000 billetter raskt vil bli revet bort fra markedet.</p>
      <h4>KSI - Paul 1</h4>
      <p><b>Sted: </b>Manchester Arena</p>
      <p><b>Solgte billetter:</b> 21 000</p>
      <p><b>Pay-per-view-salg</b>: 1,3 millioner</p>
      <p>
        <b>Det første oppgjøret mellom KSI og Paul solgte over 1 million pay-per-views, og genererte enorme inntekter fra billettsalg og andre sponsorinntekter. Det spekuleres på at forrige oppgjør brakte inn godt over 100 millioner kroner. Dette gjorde at flere mektige mennesker innenfor boksesporten ville involvere seg.</b>
      </p>
      <p>En av dem som så en god mulighet, er den verdenskjente boksepromotøren Eddie Hearn. Hearn er blant annet promotør for den tidligere tungvektsmesteren Anthony Joshua, og flere andre store boksestjerner. Det vakte stor interesse da det ble klart at Hearn skulle være involvert. Han sa følgende til <a href="https://www.youtube.com/watch?v=2xg9xcslh-A">Sky Sports</a> da omkampen ble annonsert:</p>
      <p>- Glem at de kanskje er de på Youtube med flest følgere. De er kanskje to av dem som tiltrekker seg mest interesse i sportsverdenen nå. Jeg hadde ingen tro på det først, men når du ser pay-per-view-tallene, må man bare være imponert over hvor mange som interesserer seg for disse to.</p>
      <figure>
        <img src="https://dbstatic.no/71715945.jpg?imageId=71715945&amp;width=512&amp;height=308"/>
        <figcaption><b>PROMOTØR:</b> Eddie Hearn skal promotere kampen mellom de to stjernene. Foto: Kirsty O'Connor / PA Photos / NTB Scanpix Vis mer</figcaption>
      </figure>
      <h3>Mye kritikk</h3>
      <p>Stevnet har høstet stor kritikk fra mange boksetilhengere. Kritikken går blant annet ut på at flere profesjonelle boksere skal være på underkortet av Youtube-kampen mellom KSI og Paul. Det er vanlig i boksesporten at de viktigste kampene kommer til slutt. Mange mener derfor at det er nedverdigende overfor boksesporten at to «youtubere» skal bli sett på som viktigere enn noen av verdens beste boksere.</p>
      <p><b>Spesielt har det vært misnøye siden en</b> <b>av kampene som er på underkortet, omfatter den britiske tittelholderen i supermellomvekt, Billy Joe Saunders. Hearn stiller seg uforstående til kritikken, og sier at dette bare er bra for eksponeringen av sporten.</b></p>
      <p>- Vi kan ikke være så trangsynte og tenke at «dette er vår sport». Dette kommer til å tiltrekke seg et enormt stort publikum, og mange nye fjes kommer til å bli introdusert for sporten. Dette er bare positivt for boksingen, forklarer Hearn.</p>
      <h3>Kan bli årets mest sette boksekamp</h3>
      <p>Ingen boksestevner har solgt mer enn 1 million pay-per-views hittil i år. Blir det samme suksess som i fjor, kan oppgjøret mellom de to «youtuberne» bli den mest populære kampen i 2019. Det antas at det ble solgt opp mot 1,3 millioner views i fjor. Tar man med at det i år er med proffe boksere på det samme stevnet, kan dette tallet øke vesentlig. Hearn forteller til Sky Sports at dette kommer til å bli sett av millioner verden over.</p>
      <figure>
        <img src="https://dbstatic.no/71715992.jpg?imageId=71715992&amp;width=1024&amp;height=615"/>
        <figcaption><b>I KAMP:</b> Bilde fra forrige oppgjøret i Manchester, denne gangen skal de slåss uten hodebeskyttelse. Foto: Kit Oates / Shutterstock editorial / NTB Scanpix Vis mer</figcaption>
      </figure>
      <p>
        <b>Den største forskjellen fra sist er at dette kommer til å være en proffkamp. Det vil si at det ikke kommer til å være noen hodebeskyttelse, noe det vært ved tidligere Youtube-boksestevner. Det betyr at risikoen for KSI og Paul er vesentlig større.</b>
      </p>
      <p>De to kamphanene er selv sikre på seier når det ringer i bjella i natt til søndag norsk tid. Gjennom flere presskonferanser og på sosiale medier, den plattformen de dominerer som mest, blir det slengt meldinger i begge retninger.</p>
      <p>Den 9. november får man endelig bekreftet hvem av de to som får hånda sin reist, og blir erklært som «youtuberne»s boksemester.</p>
    </article>
  </body>
</html>