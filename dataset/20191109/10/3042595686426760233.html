<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/sport/motes-for-cupfinalen---jeg-savner-de-oppgjorene-her/71797339"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T10:37:55+00:00"/>
    <meta property="og:title" content="Møtes før cupfinalen: - Jeg savner de oppgjørene her"/>
    <meta property="og:description" content="Lørdag tar Viking turen til Haugesund for et spennende Rogalands-derby. Noen uker seinere møtes de to igjen på Ullevål, da spilles det om cupgull."/>
  </head>
  <body>
    <article>
      <h1>Møtes før cupfinalen: - Jeg savner de oppgjørene her</h1>
      <h2>Lørdag tar Viking turen til Haugesund for et spennende Rogalands-derby. Noen uker seinere møtes de to igjen på Ullevål, da spilles det om cupgull.</h2>
      <address><time datetime="2019-11-09T10:37:55+00:00">09 Nov 2019, 10:37</time> by <a rel="author">Christian Grieg Sander</a></address>
      <ul>
        <li>
          <b>Haugesund - Viking, lørdag kl. 18:00</b>
        </li>
      </ul>
      <p>Den første sesongen i Eliteserien etter nedrykket kunne nesten ikke ha gått bedre for Viking. Status på sesongen så langt er én femteplass i Eliteserien, og én cupfinale i begynnelsen av desember.</p>
      <p>Stavanger-laget har motbevist alle spådommer om en rask retur ned til Obos-ligaen. Alle forventninger er overgått, og Viking er et av Norges mest suksessfulle lag denne sesongen.</p>
      <h3>Rogalands-derby</h3>
      <p>Lørdag møter de Haugesund til Rogalands-derby.</p>
      <p><b>Kaptein Zlatko Tripic gleder seg til kampen mot rivalen på lørdag. Tripic har vært en åpenbaring for Viking denne sesongen, og blir av mange vurdert som</b> <b>é</b><b>n av Eliteseriens beste spillere i år. Så langt står han med fem mål og seks assist for rogalendingene. Tripic sier selv at han er storfornøyd med laget og sin egen sesong i år.</b></p>
      <p>– Jeg tror dette er min beste sesong fotballmessig. Jeg trives veldig godt, og har fått en sentral rolle i laget. Nå har vi en cupfinale i vente, og har mulighet til å passere Rosenborg på tabellen. Det har vært en veldig bra sesong, forteller Tripic til Dagbladet.</p>
      <p>Kapteinen gleder seg veldig til helgens kamp mot Haugesund, som de også skal møte i cupfinalen den 8. desember. Tripic er spent før møte, og mener det blir en god test før kampen på Ullevål.</p>
      <p>– Jeg ser veldig fram til den kampen. Vi skal opp dit og vinne. Det kommer til å bli en tøff kamp – men vi har vært gode på gress i år, så jeg tror vi har gode sjanser, sier Tripic.</p>
      <h3>Ambisjoner om utlandet</h3>
      <p>Etter den gode sesongen til Tripic, har mange klubber fått øynene opp for kantspilleren. Den tidligere Molde og Start-spilleren kom til Viking før 2018 sesongen, etter noen år som utenlandsproff. Tripic sier at det vil friste med et nytt utenlandseventyr hvis det rette tilbudet skulle dukke opp.</p>
      <p>– Ja, jeg har ambisjoner om å komme meg ut igjen. Hvis det dukker opp et tilbud som alle parter er fornøyd med, så kan det bli noe av. Akkurat nå trives jeg veldig godt i Viking, sier Tripic.</p>
      <p>
        <b>Før lørdagens møte er det spesielt én spiller Tripic gleder seg ekstra til å møte. Han forteller at han har sansen for motstanderens kaptein.</b>
      </p>
      <p>– Jeg har veldig sansen for Christian Grindheim. Han er en leder, og én veldig god spiller. Han må vi passe oss for.</p>
      <p>
        <i>– Dere to er jo kjente for å melde en del på banen, kommer det til å bli litt høy temperatur dere kapteiner imellom?</i>
      </p>
      <p>– Det vet jeg ikke, men det skal være litt sånn i disse kampene, forteller Tripic.</p>
      <h3>Savner oppgjørene</h3>
      <p>I likhet med Tripic, gleder Haugesund-kaptein Christian Grindheim seg til kampen på lørdag. Grindheim var tilbake i moderklubben før 2018-sesongen, etter å ha spilt utenlands og i Vålerenga i mange år. Han sier han er glad for at Viking er tilbake på det øverste nivået.</p>
      <p>– Jeg savner de oppgjørene her. Det var litt synd når de var nede, fordi det er morsomt å spille de kampene her, forteller Grindheim til Dagbladet.</p>
      <p>Når han hører skryten fra sin kollega Tripic, er han sjenerøs med komplementene tilbake.</p>
      <p>- Zlatko har hatt en fantastisk sesong. Han har hatt nivået lenge, og han har vært veldig god for Viking i år, sier Grindheim.</p>
      <figure>
        <img src="https://dbstatic.no/71799129.jpg?imageId=71799129&amp;x=37.572815533981&amp;y=4.1968162083936&amp;cropw=62.427184466019&amp;croph=55.861070911722&amp;width=643&amp;height=387"/>
        <figcaption><b>KLAR FOR DERBY:</b> Christian Grindheim setter pris på oppgjørene mot Viking. Foto: Jan Kåre Næss / NTB / Scanpix. Vis mer</figcaption>
      </figure>
      <h3>Generalprøve</h3>
      <p>Denne kampen blir et slags forspill før de to Rogalands-lagene skal møtes på Ullevål om en drøy måned og kjempe om edelt metall i cupfinalen. Tripic er spent før cup-møte med naborivalen, i én kamp hvor mye mer står på spill.</p>
      <p>– Det blir helt fantastisk. Det er et derby i tillegg, så jeg gleder meg veldig. Å vinne hadde vært en drøm, forteller Tripic.</p>
      <p>
        <b>Grindheim er fornøyd med at han får spille </b>
        <b>é</b>
        <b>n cupfinale på sine seinere dager i fotballkarierren. Han innrømmer at det er litt ekstra kult at det er Viking som står på motsatt banehalvdel.</b>
      </p>
      <p>– Det hadde vært kult uavhengig av hvem vi hadde møtt. At det er Viking er bare prikken over i-en, forteller Grindheim.</p>
    </article>
  </body>
</html>