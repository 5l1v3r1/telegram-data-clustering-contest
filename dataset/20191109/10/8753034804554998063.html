<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.aftenbladet.no/kultur/i/OpXqXO/nydelig-sang-om-morens-doed"/>
    <meta property="og:site_name" content="Aftenbladet"/>
    <meta property="article:published_time" content="2019-11-09T10:49:51+00:00"/>
    <meta property="og:title" content="Nydelig sang om morens død"/>
    <meta property="og:description" content="Det er gått tre år siden Frank Ocean trakk fram en ukjent sanger."/>
  </head>
  <body>
    <article>
      <h1>Nydelig sang om morens død</h1>
      <h2>Det er gått tre år siden Frank Ocean trakk fram en ukjent sanger.</h2>
      <address><time datetime="2019-11-09T10:49:51+00:00">09 Nov 2019, 10:49</time> by <a rel="author">Geir Flatøe</a></address>
      <figure>
        <img src="https://sa.mnocdn.no/images/b82f83ee-9b6a-4317-bf75-881f7046b6f8?fit=crop&amp;q=80&amp;w=480"/>
      </figure>
      <aside>1 2 3 4 5 6</aside>
      <p><b>M.T. Hadley: </b>«Empty» (Empty/PIAS/Border)</p>
      <p>En enkelt sang kan være nok. For Martin Hadley heter den «Janet» og handler om moren som døde av kreft.</p>
      <p>Den kom sommeren 2016, og Frank Ocean trakk fram sangen. Dermed nådde den et stort publikum, og nå kommer omsider debutalbumet. «Janet» er for anledningen forsynt med en <a href="https://www.youtube.com/watch?v=74m07U53zDU">fersk video</a> fra strendene i Cornwall, der familien tilbrakte feriene.</p>
      <p>Det er lett å bli sittende med «Janet» på repeat, men albumet har mer å by på. Det slås raskt fast med «Private eye», en sår sang om kjærlighet: <i>I hope you want me more than him</i>.</p>
      <p>Mot slutten får vi også den nydelige balladen «Rattle»: <i>You will feel nothing but heartache, heartache, heartache and doom</i>.</p>
      <p>Sangen var den første han skrev, i 2011. Filosofi-studenten fra Stoke Newington i London har hatt sitt å slite med. Det formidler han gjennom elektronisk pop med soulfølelse.</p>
      <p>Til tider i overkant syntetisk, men med en gitar her og en saksofon og en tromme der. Og en gjennomført følelse av hva et menneske er.</p>
      <p><b>Beste spor: </b>«Private eye», «Janet», «Rattle».</p>
    </article>
  </body>
</html>