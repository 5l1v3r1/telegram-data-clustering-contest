<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://boursepress.ir/news/140504/%D9%BE%DB%8C%D8%B4-%D8%A8%DB%8C%D9%86%DB%8C-%DA%A9%D8%A7%D8%B1%DA%AF%D8%B2%D8%A7%D8%B1-%D8%A8%D9%88%D8%B1%D8%B3-%D8%A7%D8%B2-%D9%86%DB%8C%D9%85%D9%87-%D8%AF%D9%88%D9%85-%D8%A8%D9%87%D8%AA%D8%B1%DB%8C%D9%86-%D8%A7%D9%82%D8%AF%D8%A7%D9%85-%D8%A8%D8%B1%D8%A7%DB%8C-%D8%AA%D8%A7%D8%B2%D9%87-%D9%88%D8%A7%D8%B1%D8%AF%DB%8C%D9%86-%D9%88-%DA%A9%D9%85%DA%A9-%D9%85%D9%87%D9%85-%D9%85%D8%AC%D9%84%D8%B3"/>
    <meta property="og:site_name" content="boursepress.ir"/>
    <meta property="article:published_time" content="2019-11-09T10:41:00+00:00"/>
    <meta property="og:title" content="پیش بینی کارگزار بورس از نیمه دوم /بهترین اقدام برای تازه واردین و کمک مهم مجلس"/>
    <meta property="og:description" content="یک کارگزار با اعلام بهترین اقدام برای سهامداران تازه وارد و مهمترین کمک مجلس به بورس ، پیش بینی کرد در ماه های پایانی سال، بیشترین رشد متعلق به صنایع بنیادین و دارای سود با کیفیت تر باشد."/>
  </head>
  <body>
    <article>
      <h1>پیش بینی کارگزار بورس از نیمه دوم /بهترین اقدام برای تازه واردین و کمک مهم مجلس</h1>
      <address>
        <time datetime="2019-11-09T10:41:00+00:00">09 Nov 2019, 10:41</time>
      </address>
      <p>
        <i>یک کارگزار با اعلام بهترین اقدام برای سهامداران تازه وارد و مهمترین کمک مجلس به بورس ، پیش بینی کرد در ماه های پایانی سال، بیشترین رشد متعلق به صنایع بنیادین و دارای سود با کیفیت تر باشد.</i>
      </p>
      <p>به گزارش پایگاه خبری <a href="http://boursepress.ir/">بورس پرس</a>، مهدی لاری مدیرعامل شرکت کارگزاری ساوآفرین در خصوص حرکت روزهای گذشته بازار سهام و روند شاخص به سنا گفت :  هنوز هم به مردم توصیه می شود بازارسرمایه را به عنوان بهترین و سودآورترین بازار، انتخاب کرده و با آموزش ، ریسک ها را کاهش داده و بدون هیجان وارد بازار شوند. همچنین در کنار این موارد می توانند به کمک شرکت های مشاور سرمایه گذاری و سبدگردان از مزایای بازار سرمایه بهره مند شوند.</p>
      <p>وی افزود: طی شش ماه اول سال ، تمام صنایع و شرکت های سودساز و یا دارای مشکل با رشد قیمت سهام همراه شدند اما پیش بینی می شود در ماه های پایانی سال، بیشترین رشد  متعلق به صنایع بنیادین و دارای سود با کیفیت تر باشد. در این صورت مقداری از هیجانات بازار کاسته می شود. البته برخی مسائل مانند تجدید ارزیابی دارایی ها می تواند رشدهای موقتی را ایجاد کند ولی به سهامداران تازه وارد پیشنهاد می شود به شرکت های بنیادین و صنایع مادر ورود کنند  تا بتوانند در فصل مجامع از سود بهره مند شوند.</p>
      <p>این کارگزار با اشاره به افزایش حجم معاملات در شش ماه اول سال و ورود سرمایه گذاران جدید به دلیل عرضه های اولیه ، ادامه داد: در این شرایط بهترین اقدام عرضه سهام شرکت های جدید و شناورتر کردن سهم های بنیادی است تا سرمایه گذاران تازه وارد ، علاوه بر عرضه های اولیه در دیگر سهام بازار نیز وارد شده و بازارهای موازی را انتخاب نکنند.</p>
      <p>لاری در خصوص اثر تحولات بین المللی بر بازارسرمایه هم توضیح داد: یک سال و نیم پیش که امریکا از برجام خارج شد، شوک تورمی به دلار و بقیه بازارها به طور موازی وارد شد اما هم اکنون ریسک سیاسی مشابه برجام وجود ندارد تا به ضرر بازار تمام شود. به جز تحولات مربوط به تعرفه های تجاری کشورهای قدرتمند و کامودیتی محور که می تواند بر قیمت های تمام شده و صادرات محصولات اثرگذار باشد، اخبار دیگری بر بازار سهام تأثیر خاصی نخواهد داشت.</p>
      <p>وی با اشاره به تمایل دولت و مجلس به تامین مالی از طریق بازارسرمایه ، ادامه داد: با اینکه از سال های گذشته روش های تأمین مالی اقتصاد همچنان حول محور بانک ها است در سال های اخیر ، تامین مالی از بازار سرمایه رشد قابل ملاحظه ای داشته و مجلس می تواند از طریق تصویب قوانینی مربوط به به تعرفه های نرخ های صادراتی و خوراک شرکت ها ، کمک کند. اما مهم ترین کمک مجلس این است که قوانینی وضع کند که استمرار زیادی داشته باشد و به سهامداران، دید بلند مدتی بدهد تا امکان تحلیل طولانی مدت وجود داشته باشد.  </p>
      <p>انتهای پیام</p>
    </article>
  </body>
</html>