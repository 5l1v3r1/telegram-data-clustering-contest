<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://dennikpolitika.sk/archiv/89082"/>
    <meta property="og:site_name" content="Denník politika"/>
    <meta property="article:published_time" content="2019-11-09T10:35:07+00:00"/>
    <meta property="og:title" content="Niektorí tínedžeri by mohli brigádovať počas leta, Dubačová chce zmeny v Zákonníku práce"/>
    <meta property="og:description" content="9.11.2019 (Webnoviny.sk) – Nezaradená poslankyňa NR SR Viera Dubačová (Spolu) predložila do parlamentu návrh novely Zákonníka práce, ktorým chce umožniť mladým ľuďom starším ako 15 rokov s ukončenou povinnou školskou dochádzkou nastúpiť na letné brigády. Zákonník práce im v súčasnosti podľa poslankyne aj takúto formu práce neopodstatnene zakazuje."/>
  </head>
  <body>
    <article>
      <h1>Niektorí tínedžeri by mohli brigádovať počas leta, Dubačová chce zmeny v Zákonníku práce</h1>
      <address><time datetime="2019-11-09T10:35:07+00:00">09 Nov 2019, 10:35</time> by <a rel="author">Webnoviny</a></address>
      <p>9.11.2019 (Webnoviny.sk) – Nezaradená poslankyňa NR SR Viera Dubačová (Spolu) predložila do parlamentu návrh novely Zákonníka práce, ktorým chce umožniť mladým ľuďom starším ako 15 rokov s ukončenou povinnou školskou dochádzkou nastúpiť na letné brigády. Zákonník práce im v súčasnosti podľa poslankyne aj takúto formu práce neopodstatnene zakazuje.</p>
      <h3>Podnety zamestnávateľov</h3>
      <p>Legislatívny návrh podľa Dubačovej vychádza nielen z podnetov zamestnávateľov v rámci ankety Byrokratický nezmysel roka, ale aj z konkrétnych podnetov mladých ľudí, doručených napríklad verejnej ochrankyni práv.</p>
      <p>V nich sa mladí ľudia sťažovali, že môžu brigádovať až po skončení letných prázdnin, keďže podmienka ukončenia desaťročnej povinnej školskej dochádzky uplynie až 31. augusta.</p>
      <p>Zákonník práce v súčasnosti zamestnávateľovi zakazuje dohodnúť ako deň nástupu do práce deň, ktorý by predchádzal dňu, keď mladý človek skončí povinnú školskú dochádzku.</p>
      <h3>Štát by prácu nemal zakazovať</h3>
      <p>V nadväznosti na školský zákon to znamená, že 31. august možno dohodnúť ako deň nástupu do práce, no všetky predchádzajúce prázdninové dni nie.</p>
      <p><i>„Pokiaľ sa mladý človek slobodne rozhodne napríklad brigádovať v lete nasledujúcom po školskom vyučovaní v poslednom roku povinnej školskej dochádzky, štát by takéto rozhodnutie nemal zakazovať. Na tomto názore je potrebné trvať o to viac, že zákonodarca následne svojvoľne hovorí, že po takmer dvojmesačnom zákaze je možné na brigádu nastúpiť 31. augusta,“</i> uviedla poslankyňa Dubačová.</p>
      <p>Navrhuje preto, aby mal zamestnávateľ právo dohodnúť ako deň nástupu do práce najskôr deň, ktorý nasleduje po dni skončenia obdobia školského vyučovania v školskom roku, v ktorom fyzická osoba skončí povinnú školskú dochádzku. V zásade bude týmto dňom 1. júl.</p>
      <p>Viac k témam: <a href="https://www.webnoviny.sk/tag/brigada/"><u>brigáda</u></a>, <a href="https://www.webnoviny.sk/tag/zakonnik-prace/"><u>Zákonník práce</u></a><br/>Zdroj: Webnoviny.sk – <a href="https://www.webnoviny.sk/niektori-tinedzeri-by-mohli-brigadovat-pocas-leta-dubacova-chce-zmeny-v-zakonniku-prace/"><u>Niektorí tínedžeri by mohli brigádovať počas leta, Dubačová chce zmeny v Zákonníku práce</u></a> © SITA Všetky práva vyhradené.</p>
    </article>
  </body>
</html>