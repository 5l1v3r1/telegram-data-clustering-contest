<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/kjendis/min-storste-skrekk/71800158"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T10:22:28+00:00"/>
    <meta property="og:title" content="- Min største skrekk"/>
    <meta property="og:description" content="En ulykke som barn kunne fått fatale konsekvenser for Nadya Khamitskaya."/>
  </head>
  <body>
    <article>
      <h1>- Min største skrekk</h1>
      <h2>En ulykke som barn kunne fått fatale konsekvenser for Nadya Khamitskaya.</h2>
      <address><time datetime="2019-11-09T10:22:28+00:00">09 Nov 2019, 10:22</time> by <a rel="author">Ruben Pedersen</a></address>
      <p>I dag skal det avgjøres. Hvem av <a href="https://www.dagbladet.no/kjendis/skal-vi-danse-deltakeren-tjente-11-millioner/71784264">de tre finalistene i «Skal vi danse»</a> kommer til å nå toppen? Victor Sotberg (28), Jørgine Vasstrand (30) og Aleksander Hetland (36) har alle vært forhåndsfavoritter, og det er umulig å regne seg til hvem som etter sending må legge danseskoene på hylla.</p>
      <p>
        <b>Selv om det er leit å forlate konkurransen når den er helt på tampen, betyr det at man endelig kan tilbringe tid med familie, venner og kjære igjen. Man kan også dyrke sine andre hobbyer.</b>
      </p>
      <p><a href="https://www.dagbladet.no/kjendis/roper-detaljer-om-frieriet/71577583">Aleksander Hetland er kjent som svømmer</a>, og ble europamester i 2009 og verdensmester i 2012. Han elsker med andre ord vannet, noe som står stikk i strid med hva <a href="https://www.dagbladet.no/kjendis/jeg-visste-at-hver-eneste-dans-kunne-bli-den-siste/65146081">hans dansepartner, Nadya Khamitskaya</a> (36), gjør.</p>
      <h3>Druknet nesten</h3>
      <p>Nylig fortalte 36-åringen om sin vannskrekk til Her og Nå, i forbindelse med programmet. Det har hun <a href="https://www.dagbladet.no/kjendis/matte-mote-sin-store-skrekk-etter-ulykken---det-var-et-sjokk/69526041">også fortalt om tidligere til Dagbladet</a>.</p>
      <p>
        <b>Khamitskaya har vært livredd vann helt siden hun var ei lita jente i hjemlandet, Hviterussland. Som følge av en ulykke, som fort kunne fått fatale konsekvenser for den tidligere proffdanseren, har hun holdt seg unna det våte element.</b>
      </p>
      <figure>
        <img src="https://dbstatic.no/71800179.jpg?imageId=71800179&amp;width=1024&amp;height=615"/>
        <figcaption><b>SVØMMETRØBBEL:</b> Khamitskaya (t.h) måtte legge på svøm i «71 grader nord». Det var ingen enkel oppgave. Foto: Skjermdump Vis mer</figcaption>
      </figure>
      <p>- Da jeg var liten, holdt jeg på å drukne. Jeg var bare to år gammel, og badet ute i en slags stamp. Jeg husker ikke hva som skjedde, men jeg falt inn og ble funnet der. Mamma oppdaget det jo med en gang, men jeg besvimte, har hun fortalt til Dagbladet.</p>
      <p>- Det var veldig skummelt for oss. Jeg husker ikke opplevelsen, men det har satt sine spor i underbevisstheten min. Jeg er ganske uredd ellers i livet, men vann har alltid vært min største skrekk, sa hun.</p>
      <p>I fjor var hun med i «71 grader nord - Norges tøffeste kjendis», og en av de første oppdragene deltakerne fikk bryne seg på var å svømme hele 2,6 kilometer. Fysisk er det en påkjenning alene, men det psykiske gjorde det ikke enklere for 36-åringen.</p>
      <p>- Jeg kom i vannet og fikk helt panikk. Det var noe tang på foten min som dro meg ned, og jeg fikk et tilbakefall av redsel. Jeg ville ikke vise at jeg egentlig var livredd, for jeg ville jo at laget vårt skulle vinne, forklarte hun åpenhjertig.</p>
      <h3>- Kunne ikke svømme</h3>
      <p>Gjennom hele seansen gjentok Khamitskaya flere ganger at hun synes det er vanskelig, og at hun ikke kunne klart dette for fire år siden. Det er ikke helt tilfeldig at det er nettopp den tidsperioden dansestjernen tar opp.</p>
      <p>For seks år siden nå, fire den gang, skulle nemlig et annet realityprogram på mange måter forandre svømmefrykten hennes. Danseren ble spurt om å være med i «Skal vi stupe» på TV 2. Hun takket ja, selv om hun hadde et stort problem:</p>
      <p>- Jeg kunne jo ikke svømme, og da kunne jeg liksom ikke stupe heller. Men jeg tenkte at det var en gylden mulighet til å lære seg det. Skulle jeg først svømme, kunne jeg like gjerne få lære av proffene. Jeg takket ja, og lærte meg det plutselig.</p>
      <p>
        <b>Det at hun i tillegg var mor, sørget for ytterlig motivasjon.</b>
      </p>
      <p>- Da jeg fikk barn, begynte jeg å tenke over at dette egentlig handler mer om ansvar enn hva jeg selv vil. Vi bor på Nesodden, omgitt av vann, og derfor måtte jeg lære å svømme etter at jeg ble mor. Man vet aldri hvilken situasjon man kommer i, sa hun.</p>
      <p>
        <i>Nadya Khamitskaya har ikke besvart Dagbladets henvendelse om hun ønsket å tilføye noe til denne saken. Hun er, for ordens skyld, gift med Mads Andersen - som er videodirektør i Aller Media. Aller Media eier Dagbladet.</i>
      </p>
      <h3>Dette danses</h3>
      <p>Lørdag blir hun å se på parketten med Hetland til hele to danser. De skal danse en quickstep til «I'll be there for you» av The Rembrandts, og en argentinsk tango til «El tango de Roxanne» fra Moulin Rouge.</p>
      <p>
        <b>De to andre parene skal danse følgende:</b>
      </p>
      <p>Jørgine Vasstrand og Jørgen Nilsen blir først å se på parketten til en vals til «I will always love you» av Whitney Houston. Deretter skal de danse jive til «Land of 1000 dancers» av Wilson Pickett.</p>
      <p>Victor Sotberg og Rikke Lund skal valse først, til «What the world needs now» an Burt Bacharach. Deretter skal de danse salsa til «Rhythm is gonna get you» av Gloria Estefan.</p>
      <p>De tre parene har fått høye poengsummer av dommerne siden starten, og det er nærmest umulig å anslå hvem som må reise hjem.</p>
    </article>
  </body>
</html>