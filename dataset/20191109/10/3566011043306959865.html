<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545764.html/%D9%82%DB%8C%D9%85%D8%AA-%D9%88%D8%A7%D9%82%D8%B9%DB%8C-%DA%A9%D8%A7%D9%84%D8%A7%D9%87%D8%A7-%DA%A9%D9%85%D8%AA%D8%B1-%D8%A7%D8%B2-%D8%B1%D9%82%D9%85-%D9%81%D8%B9%D9%84%DB%8C-%D8%A7%D8%B3%D8%AA--%DA%86%D8%B1%D8%A7-%D8%A8%D8%A7-%D8%A7%D9%81%D8%AA-%D9%86%D8%B1%D8%AE-%D8%A7%D8%B1%D8%B2-%D9%82%DB%8C%D9%85%D8%AA-%DA%A9%D8%A7%D9%84%D8%A7%D9%87%D8%A7-%DA%A9%D8%A7%D9%87%D8%B4-%D9%86%DB%8C%D8%A7%D9%81%D8%AA-"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T10:10:00+00:00"/>
    <meta property="og:title" content="قیمت واقعی کالاها کمتر از رقم فعلی است/ چرا با افت نرخ ارز قیمت کالاها کاهش نیافت؟"/>
    <meta property="og:description" content="مدیرکل تعزیرات استان تهران با بیان این که قیمت کالاها در حال حاضر غیرواقعی بوده چون در پی کاهش نرخ دلار کاهش پیدا نکرده اند گفت: باید مبنای قیمت‌گذاری اقتصادی تغییر کرده و ارز از مولفه‌های اصلی تعیین کننده قیمت کالاها حذف شود."/>
  </head>
  <body>
    <article>
      <h1>قیمت واقعی کالاها کمتر از رقم فعلی است/ چرا با افت نرخ ارز قیمت کالاها کاهش نیافت؟</h1>
      <h2>مدیرکل تعزیرات استان تهران مطرح کرد:</h2>
      <address>
        <time datetime="2019-11-09T10:10:00+00:00">09 Nov 2019, 10:10</time>
      </address>
      <p>مدیرکل تعزیرات استان تهران با بیان این که قیمت کالاها در حال حاضر غیرواقعی بوده چون در پی کاهش نرخ دلار کاهش پیدا نکرده اند گفت: باید مبنای قیمت‌گذاری اقتصادی تغییر کرده و ارز از مولفه‌های اصلی تعیین کننده قیمت کالاها حذف شود.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ محمدعلی اسفنانی مدیر کل تعزیرات استان تهران درباره عدم کاهش قیمت کالاها متناسب با اُفت نرخ ارز، گفت: همواره مطرح می‌کنند افزایش قیمت کالا تابع نرخ ارز است به همین دلیل در سال گذشته همزمان با رشد قیمت ارز، بهای کالاها نیز افزایش پیدا کرد. اگر بپذیریم که بین نرخ دلار و قیمت کالا رابطه مستقیمی وجود دارد، با کاهش نرخ دلار باید قیمت اجناس نیز در سراشیبی قرار گیرد، حال آنکه بهای کالاها متناسب با اُفت قیمت دلار کاهش پیدا نکرد که این امر پدیده‌ای جدید است.</p>
      <p>  وی از اقتصاددانان دعوت کرد فرمول محاسبه قیمت کالاها و ارتباط آن با نرخ ارز را مشخص کنند زیرا باید مبنای قیمت‌گذاری اقتصادی تغییر کرده و ارز از مولفه‌های اصلی تعیین کننده قیمت کالاها حذف شود.   مدیر کل تعزیرات استان تهران اظهار کرد: اگرچه قیمت برخی کالاها مانند لوازم خانگی، مسکن و ... در ماه های اخیر کاهش پیدا کرده اما بهای کالاهای مصرفی مانند مواد خوراکی و نان نه تنها پس از اُفت نرخ دلار کاهش پیدا نکرد بلکه سازمان حمایت از مصرف کننده و تولید کننده نیز مجوزی صادر کرد که به موجب آن قیمت لبنیات و نان –نانوایی‌هایی که دولتی بوده و سهمیه دریافت می‌کردند- نیز افزایش یافت.   اسفنانی با بیان اینکه قیمت کالاها واقعی نبوده و غیر قابل قبول است، اضافه کرد: امیدواریم با تمهیداتی که در تنظیم بازار صورت می‌گیرد قیمت‌ها کنترل شود.   وی درباره وظایف سازمان تعزیرات در برخورد با گرانفروشی، گفت: وظیفه سازمان تعزیرات مبارزه با گرانفروشی است؛ در اواخر سال 97،96 و نیمه نخست سال 98 شاهد افزایش قیمت بودیم که این رشد، به معنای گرانی است نه گرانفروشی.   مدیر کل تعزیرات استان تهران با بیان اینکه گرانی و گرانفروشی دو موضوع متفاوت است در تشریح این مباحث، گفت: زمانی که تمامی عوامل دست به دست هم داده و قیمت کالا افزایش پیدا می‌کند، گرانی اتفاق می‌افتد یعنی افزایش قیمت، به صورت رسمی توسط سازمان حمایت از مصرف کننده و ستاد تنظیم بازار انجام گرفته و ملاک عمل قرار می گیرد که در این شرایط سازمان تعزیرات نمی‌تواند ورود کند.   اسفنانی ادامه داد: در مواردی که فروشندگان کالا را با بهایی بیش از قیمت تعیین شده به فروش رسانند گرانفروشی رخ داده و سازمان تعزیرات می‌تواند به موضوع ورود کرده و با متخلفان برخورد ‌کند.   وی گفت: براساس قانون قیمت اعلام شده از سوی سازمان حمایت از مصرف کننده قیمت واقعی کالا است و در صورتی که فردی کالاها را گرانتر به فروش رساند، گرانفروشی کرده است.    مدیر کل تعزیرات استان تهران با اشاره به برخی اقدامات سازمان تعزیرات حکومتی در ماه‌های اخیر به خانه ملت گفت: قیمت بلیت هواپیما یکی از مواردی بود که سازمان تعزیرات به آن ورود کرد و سال جاری تنها سالی بود که قیمت بلیت هواپیما در ایام اربعین حتی یک ریال نیز افزایش پیدا نکرد، اگر در سایر مسیرهای پروازی نیز شاهد افزایش قیمت باشیم با آن برخورد می کنیم.   انتهای پیام/</p>
    </article>
  </body>
</html>