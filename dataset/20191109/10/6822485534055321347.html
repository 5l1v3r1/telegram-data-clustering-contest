<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818035.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T10:24:00+00:00"/>
    <meta property="og:title" content="لاوروف: امیدواریم فرصت برای نجات برجام هنوز از بین نرفته باشد"/>
    <meta property="og:description" content="به گزارش تسنیم به نقل از خبرگزاری «نووستی»، &quot;سرگئی لاوروف&quot; وزیر امور خارجه روسیه هشدار داد که توافق هسته‌ای با ایران، به‌خاطر اقدامامات یکی از طرفین (آمریکا)، نزدیک به نابودی است، ولی مسکو امیدوار است که هنوز بتوان برنامه جامع اقدام مشترک (برجام)را نجات داد."/>
  </head>
  <body>
    <article>
      <h1>لاوروف: امیدواریم فرصت برای نجات برجام هنوز از بین نرفته باشد</h1>
      <address>
        <time datetime="2019-11-09T10:24:00+00:00">09 Nov 2019, 10:24</time>
      </address>
      <p>وزیر امور خارجه روسیه با هشدار در این باره که اقدامات طرف آمریکایی باعث شده تا توافق هسته‌ای با ایران در معرض نابودی قرار بگیرد، ابراز امیدواری کرد که فرصت برای نجات برجام هنوز باقی باشد.</p>
      <p>به گزارش تسنیم به نقل از خبرگزاری «نووستی»، "سرگئی لاوروف" وزیر امور خارجه روسیه هشدار داد که توافق هسته‌ای با ایران، به‌خاطر اقدامامات یکی از طرفین (آمریکا)، نزدیک به نابودی است، ولی مسکو امیدوار است که هنوز بتوان برنامه جامع اقدام مشترک (برجام)را نجات داد.</p>
      <p>لاوروف روز جمعه در سخنرانی خود در کنفرانس عدم گسترش و خلع سلاح هسته‌ای در مسکو گفت: «زمانی که به تقصیر یکی از اعضای گروه پنج (روسیه، آمریکا، انگلیس و فرانسه) توافق هسته‌ای با ایران نزدیک به نابودی است، من امیدوار هستم که همچنان فرصت باقی باشد تا برنامه جامع اقدام مشترک (برجام) نجات یابد، توافقنامه‌ای که نه تنها مورد استقبال همه قرار گرفته، بلکه ارتباط بسیار زیادی با تقویت رژیم عدم گسترش هسته‌ای در جهان دارد و وضعیت موجود با توجه به فراهم سازی مقدمات برگزاری این کنفرانس، امتیاز مثبتی برای هیچیک از پنج کشور (روسیه، آمریکا، انگلیس و فرانسه) به شمار نمی رود.»</p>
      <p>وزیر خارجه روسیه همچنین یادآور شد که آمریکا آشکارا دست به اقدامات تحریک آمیز یک جانبه‌ای به عنوان پیش شرط برای پیوستن چین به مذاکرات مربوط به تمدید پیمان کاهش تسلیحات تهاجمی راهبردی می‌زند که این اقدامات برخلاف مواضع اعلام شده از سوی مقامات پکن است.</p>
      <p>به گفته سرگئی لاوروف، ناتو آشکارا منظور خود را فهمانده است که با پیشنهاد رئیس جمهوری روسیه درباره توقف مستقر کردن موشک‌های برد متوسط و کوتاه‌تر استقرار زمینی در خاک اروپا و در منطقه آسیا و اقیانوس آرام موافق نیست و نیازی نیست که منتظر پاسخ دقیق آنها در این باره بمانیم.</p>
      <p>در خبر دیگری در این رابطه، "سرگئی ریابکوف" معاون وزیر امور خارجه روسیه نیز روز جمعه در حاشیه کنفرانس عدم گسترش سلاح هسته‌ای در مسکو، با "ماسیمو آپارو" معاون دبیر کل آژانس بین المللی انرژی اتمی و مدیر بازرسان این سازمان،  اوضاع کنونی پیرامون برنامه جامع اقدام مشترک (برجام) درباره برنامه هسته‌ای ایران را مورد بررسی قرارداد.</p>
      <p>بر اساس اطلاعات وزارت خارجه روسیه، در این دیدار دو طرف به طور مفصل درباره مسائل مربوط به استفاده از اقدامات حفاظتی آژانس و وضعیت پیرامون توافق هسته‌ای گفت‌وگو کردند.</p>
      <p>آپارو برای شرکت در کنفرانس خلع سلاح به مسکو سفر کرده است.</p>
    </article>
  </body>
</html>