<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620574/%D8%AF%D9%88%D9%84%D8%AA-%D8%B9%D8%B1%D8%A7%D9%82-%D8%A8%D9%87-%D8%AA%D8%B8%D8%A7%D9%87%D8%B1%DA%A9%D9%86%D9%86%D8%AF%DA%AF%D8%A7%D9%86-%D8%A7%D8%B3%D8%AA%D8%B9%D9%81%D8%A7%DB%8C-%D8%AF%D9%88%D9%84%D8%AA-%D8%A8%D9%87-%D9%86%D9%81%D8%B9-%D8%B4%D9%85%D8%A7-%D9%86%DB%8C%D8%B3%D8%AA"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T10:45:00+00:00"/>
    <meta property="og:title" content="دولت عراق به تظاهرکنندگان: استعفای دولت به نفع شما نیست"/>
    <meta property="og:description" content="سخنگوی دولت عراق اظهار کرد، استعفای دولت عراق هرگز بر خواسته‌های عدیده‌ای که تظاهرکنندگان از هفته‌ها پیش مطالبه می‌کنند، جامعه عمل نخواهد پوشاند."/>
  </head>
  <body>
    <article>
      <h1>دولت عراق به تظاهرکنندگان: استعفای دولت به نفع شما نیست</h1>
      <address>
        <time datetime="2019-11-09T10:45:00+00:00">09 Nov 2019, 10:45</time>
      </address>
      <p>
        <i>سخنگوی دولت عراق اظهار کرد، استعفای دولت عراق هرگز بر خواسته‌های عدیده‌ای که تظاهرکنندگان از هفته‌ها پیش مطالبه می‌کنند، جامعه عمل نخواهد پوشاند.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعد الحدیثی، سخنگوی دولت عراق در گفت‌وگو با شبکه اسکای نیوز گفت: استعفای دولت آن را تبدیل به دولت موقت خواهد کرد و در پی آن دولت تا زمان انتخابات جدید در صورت انحلال پارلمان یا مکلف شدن طرفی دیگر از بین گروه‌های سیاسی موجود در پارلمان به تشکیل دولت به کار خود ادامه خواهد داد.</p>
      <p>وی خاطرنشان کرد، این اتفاق اگر روی دهد هرگز تظاهرکنندگان مسالمت‌جو را راضی نخواهد کرد.</p>
      <p>حدیثی گفت، در صورتیکه دولت تبدیل به دولت موقت شود بسیاری از اختیاراتش و توان اجرای اصلاحات و وعده‌هایی که به تظاهرکنندگان داده را از دست می‌دهد.</p>
      <p>وی ادامه داد، دولت هرگز نمی‌تواند پیش‌نویس‌های قانون را به پارلمان بفرستد در حالیکه دولت عبدالمهدی نخست وزیر در حال حاضر روی تدوین و تهیه پیش‌نویس قانون انتخابات و مبارزه با فساد تحت عنوان "این را از کجا آورده‌ای؟" کار می‌کند و براساس این طرح به تمام اموال و دارایی‌های مسؤولان کنونی و سابق عراق رسیدگی خواهد کرد.</p>
      <p>حدیثی تاکید کرد، استعفای دولت بحران را پیچیده خواهد کرد و بر وخامت اوضاع خواهد افزود.</p>
      <p>وی خاطرنشان کرد، دولت عراق مخالف انتخابات زودهنگام نیست اما سازوکار این انتخابات در چارچوب اختیارات قانون اساسی و پارلمان خواهد بود.</p>
      <p>حدیثی اشاره کرد، انتخابات در سایه قانون کنونی هدف مورد نظر تظاهرکنندگان مسالمت‌جو را محقق نخواهد کرد و قانون اساسی برای رضایت خاطر تظاهرکنندگان است و فرصتی برابر را به نامزدهای انتخاباتی خواهد داد.</p>
      <p>این سخنگو تاکید کرد، اعتراضات عراق عاملی کمک کننده به دولت در عبور از بسیاری از حلقه‌های روتین است که اجرای اصلاحات را با مشکل روبه‌رو می‌کند.</p>
      <p>عراقی‌ها بعد از یک آرامش نسبی با درخواست برای کناره‌گیری طبقه سیاسی که آنها را به فساد و شکست در اداره کشور متهم می‌کنند مجددا از ۲۵ اکتبر به خیابان‌ها بازگشتند.</p>
    </article>
  </body>
</html>