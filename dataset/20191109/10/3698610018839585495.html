<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/prezident-boliviyi-zayaviv-pro-sprobu-derzhavnogo-perevorotu-329057_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T10:23:00+00:00"/>
    <meta property="og:title" content="Президент Болівії заявив про спробу державного перевороту"/>
    <meta property="og:description" content="За повідомленнями ЗМІ, поліція приєдналася до антиурядових протестів у кількох містах країни."/>
  </head>
  <body>
    <article>
      <h1>Президент Болівії заявив про спробу державного перевороту</h1>
      <h2>За повідомленнями ЗМІ, поліція приєдналася до антиурядових протестів у кількох містах країни.</h2>
      <address>
        <time datetime="2019-11-09T10:23:00+00:00">09 Nov 2019, 10:23</time>
      </address>
      <p>Президент Болівії Ево Моралес заявив про спробу державного перевороту після повідомлень про те, що деякі співробітники поліції приєдналися до антиурядових протестів у країні. Про це він написав у суботу, 9 листопада, у своєму акаунті в Twitter.</p>
      <p>"Брати і сестри, наша демократія під загрозою через держпереворот, який ініціювали агресивні угруповання, що діють проти конституційного порядку. Перед лицем світової спільноти ми засуджуємо цей злочин проти правової держави", - йдеться в повідомленні.</p>
      <p>Президент країни закликав громадян "мирно оберігати демократію".</p>
      <figure>
        <iframe data-src="https://twitter.com/evoespueblo/status/1193007048352501760?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>За повідомленнями ЗМІ, вчора поліція приєдналася до антиурядових протестів у кількох містах. У міністерстві оборони країни заявили про те, що поки не мають наміру проводити військову операцію. Глава держави провів екстрену зустріч із кабінетом міністрів через ситуацію, що склалася.</p>
      <p>У Болівії громадянські протести тривають третій тиждень. Вони почалися після того, як Вищий виборчий суд оголосив <a href="https://dt.ua/WORLD/u-boliviyi-proyshli-vibori-lidiruye-chinniy-prezident-evo-morales-327287_.html"><b>переможцем першого туру президентських виборів Ево Моралеса</b></a>. Його основний опонент Карлос Меса оголосив, що не визнає результатів виборів, звинувативши владу у шахрайстві.</p>
      <footer>За матеріалами: <a href="https://dt.ua/go/aHR0cDovL2ludGVyZmF4LmNvbS51YS8=">Інтерфакс-Україна</a> / <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>