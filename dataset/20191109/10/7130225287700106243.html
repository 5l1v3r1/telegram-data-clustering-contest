<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://onedio.com/haber/kaz-ciftliginden-uzay-madenciligine-uzanan-yatirim-ortakligi-aylik-yuzde-10-kar-payi-ile-40-milyon-lira-topladi-889171"/>
    <meta property="og:site_name" content="Onedio"/>
    <meta property="article:published_time" content="2019-11-09T10:22:41+00:00"/>
    <meta property="og:title" content="Kaz Çiftliğinden Uzay Madenciliğine Uzanan 'Yatırım Ortaklığı': Aylık Yüzde 10 Kâr Payı Vaadiyle 40 Milyon Lira Topladı"/>
    <meta property="og:description" content="Yüzlerce vatandaş, SAS Enerji şirketi adı altında, aylık yüzde 10 kâr payı vaat eden kişilere toplam 40 milyon lira para kaptırdı. Kaz çiftliğinden uz..."/>
  </head>
  <body>
    <article>
      <h1>Kaz Çiftliğinden Uzay Madenciliğine Uzanan 'Yatırım Ortaklığı': Aylık Yüzde 10 Kâr Payı Vaadiyle 40 Milyon Lira Topladı</h1>
      <address><time datetime="2019-11-09T10:22:41+00:00">09 Nov 2019, 10:22</time> by <a rel="author" href="https://onedio.com/profil/nihat" target="_blank">Nihat Bilge</a></address>
      <h4>Yüzlerce vatandaş, SAS Enerji şirketi adı altında, aylık yüzde 10 kâr payı vaat eden kişilere toplam 40 milyon lira para kaptırdı. Kaz çiftliğinden <a href="https://onedio.com/etiket/uzay/507b0e1eb815ea38422581ba">uzay</a> madenciliğine, güneş enerjisi santralinden helikopter kiralama işine kadar farklı alanlara yatırım yaptığını ve kârı yatırımcılarla paylaştığını ileri süren şirketin, Ticaret Bakanlığı müfettişlerinin incelemesi sonrasında bir saadet zinciri olduğu anlaşıldı.</h4>
      <h3>Bakanlık müfettişleri 'piramit satış sistemi' dedi</h3>
      <figure>
        <img src="https://img-s2.onedio.com/id-5dc686a72fe7a0f923080e1f/rev-0/w-500/s-8bd14fe66e6e3b8d7712aef24e16534fea9e7bed.jpg"/>
        <figcaption><a href="http://www.hurriyet.com.tr/ekonomi/kaz-gibi-yoldular-41369934"><b>Hürriyet'ten Dinçer Gökçe'nin haberine göre</b></a>, SAS Enerji adı ile faaliyet gösteren şirket, helikopter kiralama, kaz çiftliği, güneş enerjisi santrali gibi yatırımlarda bulunduğu ve yüzde 10 aylık kâr payı vaat ederek, yüzlerce kişiden 40 milyon lira topladı.<br/>Ticaret Bakanlığı'na yapılan ihbarlar ve şikayet başvurularının ardından, müfettişlerini görevlendiren bakanlık, şirketi incelemeye aldı. Soruşturma raporunda, şirketin faaliyetleri ve finansal hareketleri incelendi ve yapılanmanın bir saadet zinciri, yani piramit satış sistemi olduğu belirlendi. Şirketin banka hesapları, soruşturmanın ardından bloke edildi.</figcaption>
      </figure>
      <h3>Şirketin faaliyet listesi çok geniş...</h3>
      <figure>
        <img src="https://img-s1.onedio.com/id-5dc6884943dedf3659cd5cd0/rev-0/w-500/s-f4cb2fa23cdf623e5266a0b6b6ba75210228d554.jpg"/>
        <figcaption>Yapılan incelemede, şirketin vatandaşlardan para toplamak için oldukça geniş bir faaliyet listesi gösterdiği belirlendi.<br/>Helikopter kiralama işinden kaz çiftliğine, <a href="https://onedio.com/etiket/uzay/507b0e1eb815ea38422581ba">uzay</a> madenciliğinden güneş enerjisi santrali işine kadar farklı alanlarda yatırım yaptığını iddia eden şirket, vatandaşlara 2 bine yakın çalışanı olduğunu söyledi.</figcaption>
      </figure>
      <h3>'Sevgili milyonerler, bu benim oyuncağım...'</h3>
      <figure>
        <img src="https://img-s1.onedio.com/id-5dc6899130951c5325ad8022/rev-0/w-500/s-54f33bcdff95f8be7820688da381e008143b9eea.jpg"/>
        <figcaption>Şirketin kurucusu Süleyman <a href="https://onedio.com/etiket/aydin/506b54190228f60917601c71">Aydın</a>'ın, sisteme yeni üye kazandıran kişilerden oluşan bir <a href="https://onedio.com/etiket/whatsapp/5146ec62ede0671b432d3d39">Whatsapp</a> grubu kurduğu ve üyelere 'Sevgili milyonerler' diye hitap ettiği de öğrenildi.<br/>Aydın, lüks bir otomobille birlikte yer aldığı fotoğrafı, "Sevgili milyonerler, bu benim yeni oyuncağım" cümlesi ile paylaşıyor. <br/>Grup liderlerinden biri ise, <a href="https://onedio.com/etiket/facebook/50187b65295c0432640034f3">Facebook</a> hesabında "Türkiye ve dünya Sas’ı konuşacak!. Plânlar yapıldı. Çok önemli kararlar alındı. Takipte kalın" ifadesini kullanıyor.</figcaption>
      </figure>
      <h3>Paranın akibeti belirsizliğini korurken, şirketin sahibi 'Biz reel ticaret yapıyoruz, çiftliğimizde 4 bin kaz var' dedi.</h3>
      <figure>
        <img src="https://img-s2.onedio.com/id-5dc68f9966e037aa5a04d109/rev-0/w-500/s-6fe6ab5df77b3d7480e2f48926767cb73275683b.jpg"/>
        <figcaption>Sisteme 5 bin lira ile de, 50 bin lira ile de giren olduğu öğrenilirken, <a href="https://onedio.com/etiket/samsun/52fa9e262b7259deb379234e">Samsun</a>'da yaşayan bir kişinin sisteme 800 bin lira yatırdığı ortaya çıktı. Sistemden parasını alamayanlar soruşturmanın ardından para iadesi için ihtarname gönderirken, hesaplara bloke konmasının ardından şirketin paraları elden aldığı öğrenildi. Toplanan 40 milyon liranın bir kısmının Gürcistan'a kaçırılmış olabileceği ifade ediliyor.<br/>Hürriyet'e konuşan SAS Enerji şirketinin sahibi Süleyman <a href="https://onedio.com/etiket/aydin/506b54190228f60917601c71">Aydın</a> ise, bakanlığın raporunun hatalı olduğunu belirterek, "Biz bir saadet zinciri değiliz. Reel ticaret yapıyoruz. Çiftliğimizde 4 bin kadar kaz var. Bakanlığın böyle bir raporu var ama raporda yazılanlar doğru değil. Sonucu savcılık söyleyecektir. Hesaplara bloke konuldu ama daha sonra kalktı. Çalışan sayımız 500. Şirkete kayıtlı 2 aracımız var. Hediye olarak verdiğimiz evi, elde ettiğimiz ciro üzerinden verdik. Bize para yatıran insanları şirkete ortak ettik." dedi.</figcaption>
      </figure>
    </article>
  </body>
</html>