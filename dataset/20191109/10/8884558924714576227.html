<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.primorske.si/zanimivosti/catherine-deneuve-po-kapi-dobro-okreva"/>
    <meta property="og:site_name" content="Primorske novice"/>
    <meta property="article:published_time" content="2019-11-09T10:33:08+00:00"/>
    <meta property="og:title" content="Catherine Deneuve po kapi dobro okreva"/>
    <meta property="og:description" content="Francosko filmsko legendo Catherine Deneuve je med snemanjem filma zadela možganska kap, a igralka dobro okreva. Kap je bila zelo omejenega obsega, tako da motorične zmožnosti filmske dive niso prizadete. Sreča v nesreči je bila, da so ji zelo hitro nudili zdravniško pomoč."/>
  </head>
  <body>
    <article>
      <h1>Catherine Deneuve po kapi dobro okreva</h1>
      <address><time datetime="2019-11-09T10:33:08+00:00">09 Nov 2019, 10:33</time> by <a rel="author">STA</a></address>
      <p>
        <b>Francosko filmsko legendo Catherine Deneuve je med snemanjem filma zadela možganska kap, a igralka dobro okreva. Kap je bila zelo omejenega obsega, tako da motorične zmožnosti filmske dive niso prizadete. Sreča v nesreči je bila, da so ji zelo hitro nudili zdravniško pomoč.</b>
      </p>
      <figure>
        <img src="https://static.primorske.si/foto/highres/gnweb/719023_catherinedenevue.jpg"/>
        <figcaption>Catherine Deneuve Foto: Andraž Gombač</figcaption>
      </figure>
      <p><b>PARIZ</b> &gt; <b>Catherine Deneuve</b> bodo v bolnišnici podvrgli še nekaj preiskavam, a ključno je, da počiva, je povedal vir iz njenega spremstva.</p>
      <p>Igralko je obšla slabost v torek, ko je snemala prizor v bolnišnici. Film De son vivant Emmanuelle Bercot pripoveduje zgodbo o materi, ki spremlja sinovo soočenje z rakom. S snemanjem bodo nadaljevali takoj, ko si igralka opomore.</p>
      <p>Catherine Deneuve, ki jo je v mladosti spremljal vzdevek ledena kraljica, je posnela več kot 100 filmov. Pri 76. letih se še zdaleč ni upokojila, slovenski gledalci jo bodo lahko videli tudi na prihajajočem Liffu v filmu Resnica (<b>Kore-eda Hirokazu</b>) ob <b>Juliette Binoche</b>.</p>
      <figure>
        <iframe src="https://www.youtube.com/embed/PEGS0Wv_reY" width="560" height="315" data-service="Youtube" scrolling="no"/>
      </figure>
      <p>Širšo javnost je igralka lani razburila z izjavo, da je gibanje #MeToo (Jaz tudi) lov na čarovnice. Kasneje je pojasnila, da je imela v mislih pravico do zapeljevanja, kar pa ni pretirano pomirilo feminističnih krogov.</p>
      <p>V zgodovino filmske umetnosti se je med drugim vpisala s filmi Gnus, Lepotica dneva, Zadnji metro in Mesto zločina.</p>
    </article>
  </body>
</html>