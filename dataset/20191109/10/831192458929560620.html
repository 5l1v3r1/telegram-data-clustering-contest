<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://europost.gr/thriler-sti-zakyntho-i-mystiriodis-exafanisi-ta-megala-erotimatika-kai-oi-efialtikes-ereynes-vinteo-ntokoymento-ligo-prin-chathoyn-ta-ichni-toy/"/>
    <meta property="og:site_name" content="europost.gr"/>
    <meta property="article:published_time" content="2019-11-09T10:15:16+00:00"/>
    <meta property="og:title" content="Θρίλερ στη Ζάκυνθο: Η μυστηριώδης εξαφάνιση, τα μεγάλα ερωτηματικά και οι εφιαλτικές έρευνες – Βίντεο-ντοκουμέντο λίγο πριν χαθούν τα ίχνη του!"/>
    <meta property="og:description" content="Το BBC μπήκε πρώτο στο χορό των ερευνών για τον αγνοούμενο Τζον Τόσελ 73 χρόνων από τη νότιο Ουαλία. Η κάμερα ασφαλείας κατέγραψε τα τελευταία ίχνη του Τζον Τόσελ πρώην μηχανικού γνωστής αυτοκινητοβιομηχανίας που εξαφανίστηκε τον"/>
  </head>
  <body>
    <article>
      <h1>Θρίλερ στη Ζάκυνθο: Η μυστηριώδης εξαφάνιση, τα μεγάλα ερωτηματικά και οι εφιαλτικές έρευνες – Βίντεο-ντοκουμέντο λίγο πριν χαθούν τα ίχνη του!</h1>
      <address>
        <time datetime="2019-11-09T10:15:16+00:00">09 Nov 2019, 10:15</time>
      </address>
      <p>Το BBC μπήκε πρώτο στο χορό των ερευνών για τον αγνοούμενο Τζον Τόσελ 73 χρόνων από τη νότιο Ουαλία.<br/>Η κάμερα ασφαλείας κατέγραψε τα τελευταία ίχνη του Τζον Τόσελ πρώην μηχανικού γνωστής αυτοκινητοβιομηχανίας που εξαφανίστηκε τον περασμένο Ιούνιο στη Ζάκυνθο, ενώ έκανε διακοπές στο Αργάσι.</p>
      <p>Οι συγγενείς του βρέθηκαν και πάλι στην Ελλάδα αυτή τη φορά στο στούντιο της εκπομπής. Σε ζωντανή σύνδεση η σύντροφος του που έζησε το θρίλερ της εξαφάνισης στο νησί, μίλησε για τις δύσκολες ώρες και απηύθυνε έκκληση σε όποιον γνωρίζει κάτι να τη βοηθήσει. Προσφέρει αμοιβή 5.000 ευρώ σε εκείνον που θα βάλει τέλος στην αγωνία τους.</p>
      <p>Τα ντοκουμέντα από τις κάμερες</p>
      <p>Τη Δευτέρα 17 Ιουνίου γύρω στις 09:40 το πρωί η πρώτη κάμερα κατέγραψε τον Τζον Τόσελ κοντά στο ξενοδοχείο όπου έμενε. Φορούσε μπεζ βερμούδα, μπλε μπλούζα, χακί καπέλο, μπλε σανδάλια, γυαλιά ηλίου και κρατούσε ένα μπουκάλι νερό.</p>
      <p>Πέντε λεπτά μετά στις 09:45 τον κατέγραψε η δεύτερη κάμερα ξενοδοχείου που συνδέει το χωριό Αργάσι με το Βασιλικό. Οι έρευνες για τον εντοπισμό του έγιναν στο λόφο Σκοπό όπου ήθελε να πάει για πεζοπορία, αλλά δε βρέθηκε κανένα ίχνος του. Μάρτυρας που βρήκε η εκπομπή τον είδε να κατεβαίνει απ’ το βουνό και να παίρνει το δρόμο της επιστροφής μεσημβρινές ώρες.</p>
      <p>Νέες έρευνες από τους συγγενείς για τον αγνοούμενο</p>
      <p>Ο γιος και ο γαμπρός του αγνοούμενου Ουαλού βρέθηκαν αρχές Νοέμβρη ξανά στο νησί για να συνεχίσουν τις έρευνες και να δώσουν απαντήσεις στα πολλά ερωτήματα που τους καίνε.</p>
      <p>«Περπατήσαμε, αναρριχηθήκαμε, χρησιμοποιήσαμε σχοινιά και πήγαμε σε διάφορα μέρη. Πρέπει να αποκλείσουμε το ενδεχόμενο πως βρίσκεται εδώ για να ψάξουμε και σε άλλα σημεία» ανέφερε ο γιος του.</p>
      <p>Ο γαμπρός του τόνισε στο «Τούνελ» ότι δε θα σταματήσουν τις έρευνες αν δε μάθουν τι συνέβη.</p>
      <figure>
        <iframe src="https://www.youtube.com/embed/IPwDBIZTTTE" width="696" height="392" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/qgUozADwCWQ" width="696" height="392" data-service="Youtube" scrolling="no"/>
      </figure>
      <p>«Εάν είχε χαθεί εδώ θα τον βρίσκαμε…»</p>
      <p>Με ελικόπτερο της ΕΛ.ΑΣ. και με ειδικά εκπαιδευμένο σκύλο της 6ης ΕΜΑΚ πυροσβέστες αλλά και ομάδα διάσωσης που κατέφθασε στο νησί από την Ουαλία, συνέδραμαν στις έρευνες που επικεντρώθηκαν στο λόφο Σκοπό και σε άλλες κοντινές περιοχές. Απέβησαν όμως άκαρπες, κάτι που εγείρει ερωτήματα για το τι συνέβη στον άτυχο Ουαλό.</p>
      <p>«Καθημερινά εκατοντάδες άτομα περπατάνε το μέρος αυτό, που σημαίνει πως το βουνό είναι εύκολα προσβάσιμο. Αν ήταν στο σημείο αυτό, πιστεύω ότι θα είχε βρεθεί» είπε στο «Τούνελ» ο πύραρχος Γιάννης Πανόπουλος, Διοικητής της Πυροσβεστικής Υπηρεσίας Ζακύνθου.</p>
      <figure>
        <iframe src="https://www.youtube.com/embed/XvAaZcuQSiA" width="696" height="392" data-service="Youtube" scrolling="no"/>
      </figure>
      <p>To BBC για τον αγνοούμενο στη Ζάκυνθο</p>
      <p>Στις 18 Σεπτεμβρίου ο γιος και η κόρη του Τζον Τόσελ εμφανίστηκαν στην τηλεοπτική εκπομπή του BBC Crimewatch Roadshow που ερευνά υποθέσεις μυστηρίου και εγκλήματος και μίλησαν με τον παρουσιαστή Ραβ Γουίλντινγκ για την εξαφάνιση του πατέρα τους κατά τη διάρκεια των διακοπών του στη Ζάκυνθο τον Ιούνιο του 2019.</p>
      <p>Τα παιδιά του συγκινημένα απευθύνουν δραματική έκκληση και στους τηλεθεατές του «Τούνελ» που έχουν κάποια πληροφορία σχετικά με τον πατέρα τους, να μιλήσουν ώστε να μπει ένα τέλος στην αγωνία τους.</p>
      <figure>
        <iframe src="https://www.youtube.com/embed/SwO_Icjs6cA" width="696" height="392" data-service="Youtube" scrolling="no"/>
      </figure>
      <p>Πηγή: anikolouli.gr</p>
    </article>
  </body>
</html>