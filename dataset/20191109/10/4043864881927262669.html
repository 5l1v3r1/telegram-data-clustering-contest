<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231463/"/>
    <meta property="og:site_name" content="Українська правда"/>
    <meta property="article:published_time" content="2019-11-09T10:03:16+00:00"/>
    <meta property="og:title" content="Ексарбітр ФІФА розповів, як перед матчем &quot;Динамо&quot; його хотіли підкупити ікрою"/>
    <meta property="og:description" content="Ексарбітр ФІФА іспанець Едуардо Ітурральде Гонсалес згадав епізод перед матчем Ліги Чемпіонів за участі київського “Динамо”, коли його прихильність намагалися купити за ікру."/>
  </head>
  <body>
    <article>
      <h1>Ексарбітр ФІФА розповів, як перед матчем "Динамо" його хотіли підкупити ікрою</h1>
      <address>
        <time datetime="2019-11-09T10:03:16+00:00">09 Nov 2019, 10:03</time>
      </address>
      <p>Ексарбітр ФІФА іспанець Едуардо Ітурральде Гонсалес згадав епізод перед матчем Ліги Чемпіонів за участі київського "Динамо", коли його прихильність намагалися купити за ікру.</p>
      <p><b>Джерело:</b> коментар Гонсалеса газеті "El Larguero de la Cadena SER", повідомляє іспанське видання <a href="https://as.com/futbol/2019/11/08/champions/1573196034_961757.html?fbclid=IwAR3XJiktmbDxnTkLnx7FTPTkGzLJTpmqgFkNgJQT_r5bG_9Ebhd47jURwEE">AS</a>.</p>
      <p><b>Дослівно:</b> "Я судив матч в Києві через два або три роки після відомої історії, яка сталася з Антоніо Лопесом Ньєто. Мене поселили в готелі, де кімната була більшою, ніж весь мій будинок в Іспанії.</p>
      <p>"Там всюди були банки з ікрою. Навіть під подушкою була банка з ікрою. У холодильнику, у ванній кімнаті... Я сказав своєму помічнику: Ти бачив, скільки тут банок ікри? Так вони намагаються купити нашу прихильність. Інші, напевно, цю ікру забирають. Це нечесно і може бути розцінено як спроба купити нас... Асистент Мануель Діас Вега тоді сказав: "Те, що я хочу, вони не зможуть дати мені. Все інше я зможу купити сам", - заявив Гонсалес.</p>
      <p>Ймовірно, іспанський рефері згадує історію перед матчем групового турніру Ліги Чемпіонів у 2002 році, коли він судив гру "Динамо" - "Ньюкасл" (2:0).</p>
      <p>Нагадаємо, історія з шубами для іспанського судді Антоніо Лопеса Ньєто, про яку згадував Ітурральде Гонсалес, сталася у вересні 1995 року. Після матчу Ліги Чемпіонів "Динамо" - "Панатінаїкос" (1:0). Тоді рефері зізнався, що представники українського клубу запропонували йому хабар у розмірі 30 тисяч доларів США і дві норкові шуби в обмін на те, щоб він вплинув на результат зустрічі.</p>
      <p>Ньєто тоді заявив, що дану пропозицію йому зробив генеральний менеджер "Динамо" (на той час офіційна посада Ігоря Суркіса, а президентом "Динамо" в той час був Григорій Суркіс. Прим. УП). </p>
      <p>За результатами розслідування УЄФА відсторонило київське "Динамо" від участі у турнірі того сезону.</p>
      <p>Також на три роки клуб був не допущений до турнірів під егідою УЄФА.  Ігор Суркіс і генсек команди Василь Бабійчук були дискваліфіковані пожиттєво.</p>
      <p>Через рік за безпосередньої участі першого президента України Леоніда Кравчука та Віктора Медведчука "Динамо" дозволили грати у єврокубках вже наступного сезону. Також була знята дискваліфікація з Ігоря Суркіса.</p>
      <footer>Микола Аврамчук, для УП</footer>
      <related>
        <a href="https://www.pravda.com.ua/news/2019/11/8/7231322/"/>
        <a href="https://www.pravda.com.ua/news/2019/11/7/7231318/"/>
        <a href="https://www.pravda.com.ua/news/2019/11/7/7231223/"/>
      </related>
    </article>
  </body>
</html>