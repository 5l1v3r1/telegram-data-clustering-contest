<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620639/%D9%88%D8%B2%DB%8C%D8%B1-%D8%A8%D9%87%D8%AF%D8%A7%D8%B4%D8%AA-%D8%A7%D8%AC%D8%A7%D8%B2%D9%87-%D9%86%D9%85%DB%8C%E2%80%8C%D8%AF%D9%87%D9%85-%D8%A2%D9%82%D8%A7%D8%B2%D8%A7%D8%AF%D9%87%E2%80%8C%D8%A7%DB%8C-%D8%A8%D8%A7-%D8%B3%D8%B1%D9%85%D8%A7%DB%8C%D9%87-%D8%A8%D8%A7%D8%AF%D8%A2%D9%88%D8%B1%D8%AF%D9%87-%D9%BE%D8%AF%D8%B1%D8%B4-%D8%A8%D8%B1-%D8%B5%D9%86%D8%AF%D9%84%DB%8C-%D8%AF%D8%A7%D9%86%D8%B4%DA%AF%D8%A7%D9%87-%D8%A8%D9%86%D8%B4%DB%8C%D9%86%D8%AF%7C-%D8%A7%D8%B2-%D8%A7%D8%B3%D8%AA%DB%8C%D8%B6%D8%A7%D8%AD-%D9%86%D9%85%DB%8C%E2%80%8C%D8%AA%D8%B1%D8%B3%D9%85-%D8%A7%D8%B2-%D8%A7%D9%81%D8%AA%D8%B6%D8%A7%D8%AD-%D9%85%DB%8C%E2%80%8C%D8%AA%D8%B1%D8%B3%D9%85%7C-%D8%A8%D8%B1%D8%A7%DB%8C-%D9%81%D8%AF%D8%A7-%D8%B4%D8%AF%D9%86-%D8%A2%D9%85%D8%AF%D9%87%E2%80%8C%D8%A7%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T16:31:00+00:00"/>
    <meta property="og:title" content="وزیر بهداشت: اجازه نمی‌دهم آقازاده‌ای با سرمایه بادآورده پدرش بر صندلی دانشگاه بنشیند| از استیضاح نمی‌ترسم از افتضاح می‌ترسم| برای فدا شدن آمده‌ام!"/>
    <meta property="og:description" content="وزیر بهداشت درمان و آموزش پزشکی با بیان اینکه من نیامدم با مصلحت اندیشی و عدول از حق، وزیر بمانم، گفت: اجازه نمی‌دهم آقازاده‌ای با سرمایه بادآورده پدرش بر صندلی دانشگاه بنشیند، من از استیضاح نمی‌ترسم از افتضاح می‌ترسم."/>
  </head>
  <body>
    <article>
      <h1>وزیر بهداشت: اجازه نمی‌دهم آقازاده‌ای با سرمایه بادآورده پدرش بر صندلی دانشگاه بنشیند| از استیضاح نمی‌ترسم از افتضاح می‌ترسم| برای فدا شدن آمده‌ام!</h1>
      <h2>"شهدا نمی‌دانستند قرار است سازمان غذا و دارو را به رانت‌خوارها واگذار کنیم"</h2>
      <address>
        <time datetime="2019-11-09T16:31:00+00:00">09 Nov 2019, 16:31</time>
      </address>
      <p>
        <i>وزیر بهداشت درمان و آموزش پزشکی با بیان اینکه من نیامدم با مصلحت اندیشی و عدول از حق، وزیر بمانم، گفت: اجازه نمی‌دهم آقازاده‌ای با سرمایه بادآورده پدرش بر صندلی دانشگاه بنشیند، من از استیضاح نمی‌ترسم از افتضاح می‌ترسم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>سعید نمکی ظهر امروز در مراسم کشوری روز بهورز و تقدیر از بهورزان نمونه کشور که در مشهد برگزار شد، اظهار کرد: اگر تا پای جان لازم باشد برای دفاع از بهورزها بایستم می‌ایستم، من نیامدم با مصلحت اندیشی و عدول از حق، وزیر بمانم پس شما تنها نیستید هر جا به شما ظلمی شود من کنارتان هستم.</p>
      <p>وزیر بهداشت، درمان و آموزش پزشکی با اشاره به سخن امیرالمومنین علیه السلام برای خلافت، با بیان اینکه کسوت وزارت از آب بینی بز برایم کمتر است مگر بتوانم به شما خدمت کنم، اضافه کرد: اجازه نمی‌دهم آقازاده‌ای با سرمایه بادآورده پدرش بر صندلی دانشگاه بنشیند، من از استیضاح نمی‌ترسم از افتضاح می‌ترسم.</p>
      <figure>
        <img src="https://aftabnews.ir/files/fa/news/1398/8/18/357083_885.jpg"/>
      </figure>
      <p>وی متذکر شد: من برای فداشدن و برای دفاع از اصول انقلاب و خون شهدا آمده‌ام، شهدا نمی‌دانستند قرار است سازمان غذا و دارو را به رانت خوارها واگذار کنیم، آنها فکر نمی‌کردند ما قرار است جاده هموار کنیم برای له کردن تولید داخل این مملکت زیر بولدزر واردات بی‌رویه! پس این وزیر خدمتگذار تا جایی که جان داشته باشد برای خدمت به این کشور و دفاع از آرمان شهدا ایستاده است.</p>
      <p>نمکی در خصوص سیاست‌های وزارت بهداشت گفت: سیاست ما اولویت پیشگیری بر درمان و اولویت درمان سرپایی بر بستری است.</p>
      <p>وزیر بهداشت درمان و آموزش پزشکی با بیان اینکه ما تحت هیچ فشاری و با هیچ رانش و کششی منابع این مملکت را حرام نمی‌کنیم، افزود: با فاصله کوتاه تخت‌هایی با ضریب اشغال ۲۰ درصد اضافه نمی‌کنیم مگر نقاط محرومی که نیازمند این زیر ساخت‌ها باشد.</p>
      <p>وی اضافه کرد: ما در توسعه نظام شبکه در قالب سیستم ادغام یافته نظام ارائه خدمت، حرکت می‌کنیم و اولین تماس ما با جامعه هم خانه بهداشت و بهورز ما است.</p>
      <p>«هرخانه یک پایگاه سلامت»، طرحی برای نظام سلامت پایدار</p>
      <p>نمکی با تاکید بر اینکه سیاست ما بر توسعه پیشگیری و تقدمش بر درمان تاکید دارد، خاطرنشان کرد: پرونده الکترونیک سلامت یکی از ریل‌های عبور پزشک خانواده و سیستم ارجاع است که بهورزان محور اصلی این حرکت هستند.</p>
      <p>وزیر بهداشت، درمان و آموزش پزشکی اظهار کرد: «هر خانه یک پایگاه سلامت» طرحی است که مدت‌ها روی آن فکر کردم و برای جامعه محور کردن ارائه خدمت ایجاد شده است؛ با این هدف که قبل از بهورز سطحی برای مراجعه بیماران تعریف کنیم که در واقع منجر به استقرار ۲۰ میلیون «سفیر سلامت» یا «سلامتیار» درون خانواده‌های ایرانی می‌شود و در این صورت است که نظام سلامت پایدار می‌شود.</p>
      <p>وی با اشاره به اینکه در توسعه ۴۰۰ خانه بهداشت عشایری که هزینه هر کدامش کمتر از ۱۰ تخت بیمارستانی است، گفت: این طرح و به کمک بهورزان، خدمت بزرگی به جمعیت یک میلیون و ۲۰۰ هزار نفری عشایر دارد.</p>
      <p>3 واکسن از سال آینده به واکسیناسیون کشور اضافه می‌شود</p>
      <p>نمکی از اجرای طرح «مدارس بدون پوسیدگی» هم خبرداد و افزود: این طرح را با کمک بهورزان آغاز می‌کنیم و بیش از یک میلیون و ۲۰۰ هزار دانش آموز این کشور در کلاس ششم دندان‌هایشان عاری از پوسیدگی می‌شود.</p>
      <p>وزیر بهداشت درمان و آموزش پزشکی اضافه کرد: سه واکسن «روتا ویروس» ، «اچ پی و»" و «پونوموکوک» را از سال آینده به واکسیناسیون کشور اضافه می‌کنیم که «پونوموکوک» و «روتاویروس» ساخت داخل هستند.</p>
      <p>وی یادآور شد: افتخار من این است که واکسن هپاتیت را زمانی که معاون وزیر بهداشت بودم به پروتکل واکسیناسیون کشور اضافه کردم و امروز شما شاهد هستید چقدر آمار هپاتیت و سرطان‌های ناشی از هپاتیت با همان اقدام در کشور کاهش یافت.</p>
      <p>نمکی با بیان اینکه باید نظام ارائه خدمت را بازنگری کنیم، اظهار کرد: این نظام اگر چه پویا است اما پیر شده و نیازمند بازنگری در قابلیت‌های این نظام ارائه خدمت در ابعاد نیروی انسانی و سطح بندی هستیم.</p>
      <p>وزیر بهداشت درمان و آموزش پزشکی تاکید کرد: همانطور که تعداد خانه‌های بهداشت و بهورزان را در استان‌هایی مانند مازنداران و البرز تعریف می‌کنیم نمی‌توانیم در سیستان و بلوچستان هم تعریف کنیم، این نیاز به بازنگری دارد چرا که مدل زندگی مردم و پراکندگی جمعیت یکسان نیست.</p>
      <p>وی افزود: ما باید مدل ارائه خدمت استان‌ها را داشته باشیم، یک بهورز یک سرمایه‌گذاری زیر بنایی است و شیوه گزینش بهورز باید تغییر کند و زمینه‌ای برای ارتقایش فراهم شود، نباید بهورز احساس کند تا آخر عمر زیر یک سقف کوتاه ماندنی است، باید امید به پیشرفت برایشان فراهم شود.</p>
      <p>نمکی تصریح کرد: روزهای سختی را می‌گذرانیم، هم از داخل ضربه می‌خوریم هم از خارج، من خیلی از آمریکا و اسرائیل بیمی نداشته‌ام چون در حدی نیستند که به عنوان ترمز پیشرفت مطرح شوند، من همواره از نفاق و دورویی و ناجوانمردی نگران هستم.</p>
      <p>وزیر بهداشت درمان و آموزش پزشکی متذکر شد: اولین سرباز در خط مقدم کاهش مرگ و میر کودکان و زنان باردار، پوشش ۱۰۰درصدی واکسیناسیون و نهادینه کردن تغذیه نوزاد با شیر مادر، بهورزان هستند.</p>
      <p>وی افزود: زحمات سایر همکاران پزشک و پرستار و تکنسین را نادیده نمی‌گیریم اما بهورزان در خط مقدم بوده و هستند.</p>
      <p>نمکی در بخش دیگری از سخنانش به ذکر خاطره ای از زمان دولت اصلاحات پرداخت و اظهار کرد: مرحوم رفسنجانی روزی من را برای توبیخ فراخواند، اما من سیستم شبکه را برایش توضیح دادم و توضیح دادم که می‌خواهم بسیح ملی واکسیناسیون را راه اندازی کنیم، دوم اینکه یک روز را برای روز بهورز درنظر بگیرید و سومین خواسته من تکمیل خانه‌های بهداشت با کمک ۶۰۰ میلیون دلار از بانک جهانی بود که آن زمان با هر سه خواسته موافقت شد.</p>
      <p>وزیر بهداشت درمان و آموزش پزشکی نکاتی درباره اهمیت زیارت هم گفت: اولین زائر اهل بیت، جابربن عبدالله انصاری بود که بعد از عاشورا با چشم نابینا از مدینه به سمت کوفه و شام و کربلا راه افتاد.</p>
      <p>وی ادامه داد: این صحابه پیامبر، در طول مسیر با مردم صحبت کرد و با اهرام به زیارت امام حسین علیه السلام رفت، آنقدر گریه کرد تا از هوش رفت؛ بعد از به هوش آمدن امام حسین علیه السلام را صدا زد و اولین زیارتنامه تاریخ را خواند و در زمانی که فرزند رسول الله(ع) را به خروج از دین متهم می‌کردند، بر درستی راه اباعبدالله گواهی می‌دهد و این یک افشاگری بود.</p>
      <p>نمکی اظهار کرد: زیارت در طول تاریخ برای ما وسیله افشاگری بوده و هست و آن زمانی که خلفای عباسی زیارت خواندن را ممنوع کردند بر طبل و نقاره کوبیدند.</p>
    </article>
  </body>
</html>