<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/in-200-per-salvare-limperium-sulle-colline-di-pioraco-e-guerra/1323006/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T16:25:13+00:00"/>
    <meta property="og:title" content="In 200 per salvare l’Imperium: sulle colline di Pioraco è “guerra”"/>
    <meta property="og:description" content="TORNEO nazionale di soft air con partecipanti da tutta Italia. Il sindaco Cicconi al centro di una &quot;finta&quot; sparatoria: «Per noi un'occasione di promozione turistica e culturale»"/>
  </head>
  <body>
    <article>
      <h1>In 200 per salvare l’Imperium: sulle colline di Pioraco è “guerra”</h1>
      <h2>TORNEO nazionale di soft air con partecipanti da tutta Italia. Il sindaco Cicconi al centro di una "finta" sparatoria: «Per noi un'occasione di promozione turistica e culturale»</h2>
      <address><time datetime="2019-11-09T16:25:13+00:00">09 Nov 2019, 16:25</time> by <a rel="author">Alessandra Pierini</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Fin-200-per-salvare-limperium-sulle-colline-di-pioraco-e-guerra%2F1323006%2F">Condividi168</a><a href="https://twitter.com/intent/tweet?text=In+200+per+salvare+l%27Imperium%3A++sulle+colline+di+Pioraco+%C3%A8+%22guerra%22&amp;url=https%3A%2F%2Fwww.cronachemaceratesi.it%2F2019%2F11%2F09%2Fin-200-per-salvare-limperium-sulle-colline-di-pioraco-e-guerra%2F1323006%2F">Tweet</a>Email168 Condivisioni</p>
      <p> </p>
      <p>
        <b>«Fermi, è il sindaco». Con questo grido Matteo Cicconi, primo cittadino di Pioraco, scambiato per un obiettivo, è stato salvato da una raffica di pallini da 20 grammi questa mattina durante una “sparatoria”. Naturalmente si trattava solo di un gioco, visto che nel paese dell’entroterra è in corso un torneo nazionale di soft air che ha visto la partecipazione di 200 giocatori da tutta Italia.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/soft-air-pioraco2-650x488.jpg"/>
      </figure>
      <p>Il sindaco che ha “sposato” l’evento è stato accompagnato sull’area gioco dove ha assistito, molto da vicino, a cosa accade e naturalmente l’entusiasmo con cui ha accolto la manifestazione non è stato minimamente scalfito dall’episodio che lo ha visto protagonista. «Per noi è un valore aggiunto  – commenta – e un’altra occasione per promuoverlo e farlo conoscere. E’ un modo per far lavorare le aziende locali, e sotto il profilo turistico e culturale. Speriamo che si possa ripetere».</p>
      <p>Il torneo si chiama Imperium ed è organizzato dal Comitato regionale Marche della Federazione italiana giochi tattici. Le squadre sono impegnate nel gioco per 26 ore consecutive, dalle 9 di questa mattina e fino alle 11 di domani tra Pioraco, Castelraimondo e Fiuminata.<b> «Ieri sera a Pioraco – racconta Andrey Poltavets, uno degli organizzatori –  c’è stata una sorta di anteprima con tanto di finto matrimonio a cui i giocatori si sono dovuti infiltrare</b>. Comunque ogni situazione si risolve con degli obiettivi a cui devono sparare». Insomma un enorme gioco di ruolo che sta popolando le colline dell’entroterra basato su una storia di fantasia. «Imperium è una realtà alternativa – spiegano gli organizzatori – in cui una navicella spaziale del passato caduta a Pioraco nel 1949 ha fatto nascere un Impero che ha le dimensioni di quello romano e si è sviluppato usando le tecnologie che stavano sulla navicella. I ribelli vogliono rendere la tecnologia disponibile per tutti e i partecipanti al gioco devono aiutarli a minare l’impero dall’interno. Scopriranno poi che le loro azioni sono abbastanza vane perchè taglieranno una testa, ma questa sarà sostituita subito da un’altra».</p>
      <p>
        <i>(a. p.)</i>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/soft-air-pioraco1-650x488.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/soft-air-pioraco4-650x365.jpg"/>
      </figure>
      <figure>
        <img src="https://cdn.cronachemaceratesi.it/wp-content/uploads/2019/11/soft-air-pioraco3-650x488.jpg"/>
      </figure>
      <p> </p>
      <figure>
        <img src="https://cdn.cronachemaceratesi.it/wp-content/uploads/2019/11/soft-air-pioraco6-650x488.jpg"/>
      </figure>
      <p> </p>
      <p> </p>
      <p> </p>
    </article>
  </body>
</html>