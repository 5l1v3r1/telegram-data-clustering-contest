<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudomany/2019/11/09/elkepesztot-alkottott-ket-magyar-egeszsegugyi-dolgozo"/>
    <meta property="og:site_name" content="infostart"/>
    <meta property="article:published_time" content="2019-11-09T16:30:00+00:00"/>
    <meta property="og:title" content="Elképesztőt alkotott két magyar egészségügyi dolgozó"/>
    <meta property="og:description" content="Sokaknak ismerős lesz, amit látnak, de egész biztos, hogy nem ilyen formában találkoztak vele eddig..."/>
  </head>
  <body>
    <article>
      <h1>Elképesztőt alkotott két magyar egészségügyi dolgozó</h1>
      <address><time datetime="2019-11-09T16:30:00+00:00">09 Nov 2019, 16:30</time> by <a rel="author">Infostart</a></address>
      <h3>Kevesen gondolunk arra a hűtő aljában kutakodva, hogy a penész tulajdonképpen szép, és valószínűleg még kevesebbünknek jut eszébe, hogy baktériumokban gyönyörködjön - írta a Qubit.</h3>
      <p>Pedig lehet, és nem is csak mostanában: már magának a penicillin felfedezőjének, Alexander Flemingnek is szemet szúrt, hogy milyen szép színesek tudnak lenni ezek a gombatenyészetek. A skót orvos lelkes festő is volt, főként akvarelleket festett, de miután elegendő időt töltött a különböző színű baktériumok között, olykor festékként is használta őket – a beszámolók szerint balerinákat, katonákat és tájképeket is festett velük, de ezek persze nem maradtak fenn, a baktériumok és gombák ugyanis idővel elpusztulnak.</p>
      <p>Hiába nem időtálló, a mikrobafestészet Fleming óta tényező: az Amerikai Mikrobiológiai Társaság (AMS)</p>
      <blockquote>2015 óta évente versenyt is hirdet az olyan festmények között, ahol a vászon helyett Petri-csészét, festék helyett élő mikroorganizmusokat használnak a művészek</blockquote>
      <p>- idézte fel a <a href="https://qubit.hu/2019/11/08/magyar-mikrobiologusok-bakteriumokbol-festettek-meg-munch-sikolyat">Qubit</a>. Most először két magyar mikrobiológus alkotásai is indulnak a megmérettetésen: Pöstényi Zita és Mezei Zsófia baktériumokból és gombákból hozott létre több műalkotást, például népművészeti mintát, tájképet és Edvard Munch Sikolyát, amelyekre az AMS versenyén <a href="https://www.asm.org/Events/2019-ASM-Agar-Art-Contest/Home">szavazni is lehet</a>.</p>
      <p>
        <i>Nyitókép: Pöstényi Zita / SYNLAB</i>
      </p>
    </article>
  </body>
</html>