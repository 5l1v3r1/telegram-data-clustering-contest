<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/9/7231483/"/>
    <meta property="og:site_name" content="Українська правда"/>
    <meta property="article:published_time" content="2019-11-09T16:35:24+00:00"/>
    <meta property="og:title" content="Світовий банк підтримав земельну реформу в Україні"/>
    <meta property="og:description" content="Світовий банк підтримує намір керівництва України відкрити ринок сільськогосподарських земель."/>
  </head>
  <body>
    <article>
      <h1>Світовий банк підтримав земельну реформу в Україні</h1>
      <address>
        <time datetime="2019-11-09T16:35:24+00:00">09 Nov 2019, 16:35</time>
      </address>
      <p>Світовий банк підтримує намір керівництва України відкрити ринок сільськогосподарських земель.</p>
      <p><b>Джерело</b>: заява Світового банку, <a href="https://www.facebook.com/1539440296362642/posts/2145425115764154?d=n&amp;sfns=mo">оприлюднена </a>в суботу</p>
      <p><b>Дослівно</b>: "Світовий банк рішуче підтримує плани українського керівництва щодо відкриття ринку сільськогосподарських земель.</p>
      <p>Земельна реформа необхідна українським фермерам для купівлі та продажу сільськогосподарських земель, доступу до кредитів, інвестування і диверсифікації, а також для власників землі, щоб отримати належну віддачу за свій найцінніший актив".</p>
      <p><b>Деталі</b>: На думку Світового банку, земельна реформа підвищить економічне зростання, а також рівень життя всього українського народу, розкриваючи сільськогосподарський потенціал країни.</p>
      <p>Там відзначили, що запланована реформа також включає заходи з обмеження концентрації земель, припинення рейдерських атак і надання фінансової допомоги дрібним фермерам.</p>
      <p><b>Дослівно</b>: "Досить двох десятиліть закритого ринку і непрозорості, що сприяє корупції: час земельної реформи зараз".</p>
      <p><b>Що було раніше</b>: У суботу керуючий партнер ЄБРР у країнах Східної Європи та Кавказу Маттео Патроне <a href="https://www.epravda.com.ua/news/2019/11/9/653526/">заявив</a>, що швидке запровадження земельної реформи в Україні може спричинити незворотні помилки.</p>
      <p><b>Передісторія</b>:</p>
      <ul>
        <li>Міністерство економічного розвитку, торгівлі та сільського господарства опублікувало для обговорення законопроєкт щодо обігу земель сільськогосподарського призначення, яким з 1 жовтня 2020 року скасовується заборона на продаж земель сільськогосподарського призначення.</li>
        <li>Можливість купувати землю буде в українських фізичних та юридичних осіб, територіальних громад та держави. Законопроєктом передбачено переважне право орендаря на купівлю земельної ділянки. Концентрація землі у власності визначена на рівні 15% області та 0,5% країни. Землі державної та комунальної власності будуть реалізовуватися на торгах. Стартова ціна продажу – нормативна грошова оцінка.</li>
      </ul>
      <p>
        <b>
          <i>Читайте також: <a href="https://www.epravda.com.ua/publications/2019/09/20/651811/">Ринок землі Зеленського. Яким він буд</a><a href="https://www.epravda.com.ua/publications/2019/09/20/651811/">е</a></i>
        </b>
      </p>
      <footer>Українська правда</footer>
      <related>
        <a href="https://www.pravda.com.ua/news/2019/10/24/7229910/"/>
        <a href="https://www.epravda.com.ua/news/2019/07/15/649667/"/>
        <a href="https://www.epravda.com.ua/news/2019/05/23/648069/"/>
      </related>
    </article>
  </body>
</html>