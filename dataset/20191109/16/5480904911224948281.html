<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/alsova-jihoceska-galerie-nabizi-prace-teigeho-i-toyen/1819113?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T16:05:00+00:00"/>
    <meta property="og:title" content="Alšova jihočeská galerie nabízí práce Teigeho i Toyen"/>
    <meta property="og:description" content="Hluboká nad Vltavou (Českobudějovicko) - Dílo Karla Teigeho, zástupce meziválečné avantgardy, představuje Alšova jihočeská galerie (AJG) v Hluboké nad Vltavou. Nabízí i práce Toyen, Jindřicha Štýrského či Josefa Šímy. V zámecké jízdárně dnes otevřela expozici Mapa světa Karla Teigeho. Představuje i díla členů Devětsilu, Skupiny surrealistů v ČSR a autorů sborníků Znamení zvěrokruhu. Jde asi o 80 prací. ČTK to řekl ředitel AJG Aleš Seifert. Výstava potrvá do 26. ledna 2020."/>
  </head>
  <body>
    <article>
      <h1>Alšova jihočeská galerie nabízí práce Teigeho i Toyen</h1>
      <address><time datetime="2019-11-09T16:05:00+00:00">09 Nov 2019, 16:05</time> by <a rel="author" href="http://www.ctk.cz/" target="_blank">ČTK</a></address>
      <p>Hluboká nad Vltavou (Českobudějovicko) - Dílo Karla Teigeho, zástupce meziválečné avantgardy, představuje Alšova jihočeská galerie (AJG) v Hluboké nad Vltavou. Nabízí i práce Toyen, Jindřicha Štýrského či Josefa Šímy. V zámecké jízdárně dnes otevřela expozici Mapa světa Karla Teigeho. Představuje i díla členů Devětsilu, Skupiny surrealistů v ČSR a autorů sborníků Znamení zvěrokruhu. Jde asi o 80 prací. ČTK to řekl ředitel AJG Aleš Seifert. Výstava potrvá do 26. ledna 2020.</p>
      <h3>Fotogalerie</h3>
      <slideshow>
        <figure>
          <img src="https://i3.cn.cz/6/1573316371_P201911090462801.jpg"/>
        </figure>
        <figure>
          <img src="https://i3.cn.cz/6/1573316389_P201911090463201.jpg"/>
        </figure>
        <figure>
          <img src="https://i3.cn.cz/6/1573316408_P201911090463301.jpg"/>
        </figure>
        <figure>
          <img src="https://i3.cn.cz/6/1573317492_P201911090479701.jpg"/>
        </figure>
        <figure>
          <img src="https://i3.cn.cz/6/1573317510_P201911090480101.jpg"/>
        </figure>
      </slideshow>
      <p>Teige (1900-1951) byl tvůrce surrealistických koláží i vůdčí postava evropské avantgardy. "Patřil k největším vzdělancům své doby. Jeho inteligence, charisma, fenomenální paměť, zanícenost i nezlomnost charakteru fascinovaly již jeho současníky, od nichž se mu dostalo označení kapitán avantgardy," uvedla kurátorka Rea Michalová. Teige inicioval vznik svazu Devětsil, byl i mluvčím Skupiny surrealistů v ČSR.</p>
      <p>Výstava vznikla původně pro karlovarskou Galerii Umění. AJG o ni podle Seiferta stála i proto, že se z velké části opírá o sbírky jihočeské galerie. Teigeho práce doplňují díla, která vytvořili Toyen, Jindřich Štýrský, Josef Šíma nebo Alois Wachsman.</p>
      <p>"V aukcích se sice Teigeho díla nepohybují na nejčelnějších místech, nicméně dokázal ve správný čas pootočit kormidlo k surrealismu, přátelil se s Le Corbusierem, André Bretonem, muž všeuměl. Každá doba si najde svého Teigeho, kdo dokáže určit směr, kterým se ubírat," řekl ředitel.</p>
      <p>Práce surrealistů ze svých sbírek přiblíží Alšova jihočeská galerie i v prosinci v Českém centru v Paříži. V roce 2016 připravila výstavu Surrealismus v Československu 1933-1939, vyšla k ní i kniha. První manifest surrealismu zveřejnil André Breton v Paříži roku 1924.</p>
      <p>Rozšířit sbírky surrealistických prací o malby je dnes pro galerii kvůli cenám nereálné. Občas se jí podaří koupit některé grafiky. Na akvizice má AJG asi dva miliony Kč ročně.</p>
      <p>Alšova jihočeská galerie vznikla v roce 1953, ozdobou jejích sbírek, které zahrnují přes 18.100 předmětů, jsou díla z gotiky a ze 60. let minulého století. Zřizuje ji Jihočeský kraj, letos jí dal příspěvek 37,8 milionu Kč. V roce 2018 navštívilo galerii 56.341 lidí.</p>
    </article>
  </body>
</html>