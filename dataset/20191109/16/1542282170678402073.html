<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://gr.euronews.com/2019/11/09/h-panagia-ton-vraxon-sto-londino"/>
    <meta property="og:site_name" content="euronews"/>
    <meta property="article:published_time" content="2019-11-09T16:22:20+00:00"/>
    <meta property="og:title" content="«Η Παναγία των Βράχων» στο Λονδίνο"/>
    <meta property="og:description" content="Έκθεση με το έργο του Λεονάρντο Ντα Βίντσι στην Εθνική Πινακοθήκη"/>
  </head>
  <body>
    <article>
      <h1>«Η Παναγία των Βράχων» στο Λονδίνο</h1>
      <address><time datetime="2019-11-09T16:22:20+00:00">09 Nov 2019, 16:22</time> by <a rel="author">Theodora Iliadi</a></address>
      <figure>
        <img src="https://static.euronews.com/articles/stories/04/28/62/96/1280x720_cmsv2_99097434-d4c3-58f1-b161-744f2be23fc3-4286296.jpg"/>
      </figure>
      <p>«Η Παναγία των Βράχων» του Λεονάρντο Ντα Βίντσι. Ο πίνακας ολοκληρώθηκε στις αρχές του 1500 μ.Χ. και κανείς δεν τον έχει δει ξανά με αυτόν τον τρόπο. Ως μέρος της έκθεσης της Εθνικής Πινακοθήκης του Λονδίνου, οι επιμελητές έχουν δημιουργήσει εκ νέου το σκηνικό για το οποίο προοριζόταν ο πίνακας, μια εκκλησία στο Μιλάνο, που πλέον έχει καταστραφεί. Χορωδίες και εικόνες συνθέτουν το σκηνικό. Με τίτλο Λεονάρντο η εμπειρία ενός αριστουργήματος, οι επισκέπτες θα έχουν την ευκαιρία να μπουν στο μυαλό του ζωγράφου και να κατανοήσουν την έμπνευση πίσω από το έργο.</p>
      <p>«Η ιδέα είναι να χρησιμοποιήσουμε τη διαδραστική εμπειρία και την ψηφιακή τεχνολογία για να εξερευνήσουμε αυτό το αριστούργημα με αφορμή τα 500 χρόνια από το θάνατο του Λεονάρντο Ντα Βίντσι το 1519. Αυτό που κάνουμε είναι να οδηγούμε το κοινό σε ένα ταξίδι σε χώρους με τους οποίους ο Λεονάρντο ήταν εξοικειωμένος, μέσα στα τοπία με τα οποία ήταν εξοικειωμένος. Το ενδιαφέρον του για το φως και την οπτική, η εκκλησία για την οποία έφτιαξε αυτόν τον πίνακα, και πλέον δεν υπάρχει, και το ιερό, κάνουμε μια προσομοίωση του πραγματικού σκηνικού του πίνακα» δήλωσε ο διευθυντής της Εθνικής Πινακοθήκης του Λονδίνου.</p>
      <p>Σε ένα μέρος της έκθεσης παρουσιάζεται ο τρόπος με τον οποίο ο Λεονάρντο Ντα Βίντσι χρησιμοποιούσε το φως και την σκιά.</p>
      <p>Με την βοήθεια της τεχνολογίας μπορεί κάποιος να δει όλα τα στάδια της δημιουργίας του πίνακα, ακόμα και τις ιδέες που ο ζωγράφος απέρριψε πριν φτάσει στην ολοκλήρωση του έργου.</p>
      <p>«Ένα πολύ ενδιαφέρον χαρακτηριστικό για τον Λεονάρντο είναι το πως ως ζωγράφος κάνει το δισδιάστατο να μοιάζει τρισδιάστατο και ζωντανό και το κάνει αυτό μελετώντας με προσοχή την οπτική. Είναι κάποιος που την περίοδο που ασχολείται με το έργο του προσπαθεί να κατανοήσει το τι βλέπουμε μέσα από διαφορετικές οπτικές, βλέπουμε το φως με διαφορετικούς τρόπους» δήλωσε η επιμελήτρια της έκθεσης.</p>
      <p>Στην έκθεση παρουσιάζονται και νέες ανακαλύψεις σχετικά με τη δημιουργία του έργου. Ο Ντα Βίντσι για πολλούς είναι η ιδιοφυΐα της αναγεννησιακής περιόδου, συνδυάζοντας τους ρόλους του καλλιτέχνη, του επιστήμονα και του εφευρέτη. Μεταξύ των έργων του είναι η Μόνα Λίζα και Ο Μυστικός Δείπνος. Φέρεται να έχει ολοκληρώσει μόνο 20 πίνακες. Στην έκθεση της Εθνικής Πινακοθήκης παρουσιάζεται μόνο ένα έργο του Ντα Βίντσι. Πεντακόσια χρόνια μετά το θάνατο του κυρίαρχου ζωγράφου της Αναγέννησης οι πίνακές του έχουν μεγάλη ζήτηση. Σε μια νέα έκθεση στο Μουσείο του Λούβρου στο Παρίσι παρουσιάζονται 160 έργα του.</p>
    </article>
  </body>
</html>