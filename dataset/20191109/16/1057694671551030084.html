<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.news.gr/ellada/article/2028251/to-chirourgiko-chtipima-tis-antitromokratikis-ke-ta-kalasnikof-pou-milisan.html"/>
    <meta property="og:site_name" content="News.gr"/>
    <meta property="article:published_time" content="2019-11-09T16:58:29+00:00"/>
    <meta property="og:title" content="Το «χειρουργικό» χτύπημα της Αντιτρομοκρατικής και τα Καλάσνικοφ που «μίλησαν»"/>
    <meta property="og:description" content="Μιχάλης Χρυσοχοΐδης: «Κάποιοι θέλουν έναν νέο Γρηγορόπουλο»"/>
  </head>
  <body>
    <article>
      <h1>Το «χειρουργικό» χτύπημα της Αντιτρομοκρατικής και τα Καλάσνικοφ που «μίλησαν»</h1>
      <address>
        <time datetime="2019-11-09T16:58:29+00:00">09 Nov 2019, 16:58</time>
      </address>
      <h3>Μιχάλης Χρυσοχοΐδης: «Κάποιοι θέλουν έναν νέο Γρηγορόπουλο»</h3>
      <p>Καίριο πλήγμα στις εγχώριες ένοπλες οργανώσεις κατάφερε η <a href="https://www.news.gr/tag/antitromokratiki-ipiresia"><b>Αντιτρομοκρατική Υπηρεσία</b></a> με την <a href="https://www.news.gr/ellada/article/2027915/megali-epichirisi-tis-antitromokratikis-sillipsis-trion-atomon-gia-opla-ke-ekriktika.html"><b>μεγάλη της επιχείρηση</b></a> που δημοσιοποιήθηκε σήμερα Σάββατο 9 Νοεμβρίου και που οδήγησε στη σύλληψη δύο ανδρών (41 και 45 ετών), οι οποίοι κατηγορούνται για «τρομοκρατικές πράξεις, κατοχή εκρηκτικών, παράβαση του Νόμου περί όπλων και πλαστογραφία», σύμφωνα με την Αστυνομία.</p>
      <p>Για τις ίδιες ενέργειες κατηγορείται και τρίτος άντρας, ηλικίας 46 ετών, σε βάρος του οποίου έχει εκδοθεί ένταλμα σύλληψης και ο οποίος διαφεύγει ενώ έχει συλληφθεί και μία 39χρονη ημεδαπή γυναίκα, η οποία κατηγορείται για παράβαση του Ν. περί όπλων.</p>
      <h4>Το λάθος που ξετύλιξε το κουβάρι της παρακολούθησης</h4>
      <p>Σύμφωνα πάντα με την αστυνομία, καθοριστικό ρόλο στη σύλληψή τους, έπαιξε η ληστεία σε κατάστημα τυχερών παιγνίων στον <a href="https://www.news.gr/tag/cholargos"><b>Χολαργό</b></a>, στις 21 Οκτωβρίου 2019. Από το σημείο εκείνο και μετά, οι άνδρες της Αντιτρομοκρατικής εφάρμοσαν την επιχείρησή τους που έφτασε στα σημερινά αποτελέσματα.</p>
      <h4>«Μίλησαν» τα Καλάσνικοφ</h4>
      <p>Νωρίτερα μάλιστα έγινε η <b><a href="https://www.news.gr/ellada/article/2028004/taftopiithikan-kalasnikof-se-energies-tis-organosis-epanastatikis-aftoaminas.html">βαλλιστική ταυτοποίηση σε Καλάσνικοφ</a> </b>που βρήκε και κατέσχεσε η Αντιτρομοκρατική κατά τις κατ’οίκον έρευνες και που σύμφωνα με την ΕΛ.ΑΣ, έχουν χρησιμοποιηθεί τόσο στη ληστεία του καταστήματος τυχερών παιχνιδιών στον Χολαργό όσο και στις παρακάτω <b><a href="https://www.news.gr/tag/tromokratikes-epithesis">ενέργειες</a></b>, την ευθύνη των οποίων έχει αναλάβει η «Οργάνωση Επαναστατικής Αυτοάμυνας»:</p>
      <ul>
        <li>Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑ.ΣΟ.Κ. στην Αθήνα</li>
        <li>Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα</li>
        <li>Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα, κατά την οποία επήλθε τραυματισμός αστυνομικού.</li>
        <li>Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑ.ΣΟ.Κ. στην Αθήνα.</li>
      </ul>
      <p>Σημειώνεται ότι η ίδια οργάνωση είχε αναλάβει την ευθύνη και για την ρίψη χειροβομβίδας, την 10-11-2016, εναντίον της Πρεσβείας της Γαλλίας στην Αθήνα, επίθεση κατά την οποία επίσης είχε επέλθει τραυματισμός αστυνομικού.</p>
      <h4>Το στενό «μαρκάρισμα» της Αντιτρομοκρατικής</h4>
      <p>Σύμφωνα με αρμόδιες πηγές, οι αστυνομικοί είχαν σε <a href="https://www.news.gr/ellada/article/2028115/epichirisi-antitromokratikis-se-steno-klio-apo-kero-i-emplekomeni-stin-ipothesi.html"><b>στενό κλοιό τον 46χρονο που αναζητείται και τον 41χρονο</b></a>, ο οποίος είχε συλληφθεί το 2010 για συμμετοχή στον «Επαναστατικό Αγώνα», αλλά αποφυλακίστηκε με όρους στις 12-2-2018, με το νόμο Παρασκευόπουλου, (Ν. 4489/2017, άρθρο 43).</p>
      <p>Ο 46χρονος, ο οποίος μέχρι στιγμής δεν έχει συλληφθεί, σύμφωνα με τις ίδιες πηγές, ήταν μεταξύ των συντελεστών της κατάληψης «Γκάρε» στην οδό Καλλιδρομίου, η οποία εκκενώθηκε από την Αστυνομία, στις 26 Αυγούστου 2019.</p>
      <p>Μάλιστα, οι ίδιες πληροφορίες από αστυνομικές πηγές, αναφέρουν ότι η συγκεκριμένη επιχείρηση στο κτίριο δεν ήταν τυχαία, καθώς ο 46χρονος ήταν ήδη στο στόχαστρο της Αντιτρομοκρατικής Υπηρεσίας, ενώ επίσης φέρεται και ως πρωταγωνιστής σε επεισόδια μεταξύ αντιεξουσιαστών και αστυνομικών δυνάμεων στα Εξάρχεια.</p>
      <p>Οι αστυνομικοί δίνουν ιδιαίτερη βαρύτητα στον εντοπισμό και την σύλληψη του 46χρονου, καθώς τα στοιχεία που έχουν αναφέρουν ότι κατά την ληστεία, το όπλο εκπυρσοκρότησε, με αποτέλεσμα να τραυματιστεί στο πόδι και το πιθανότερο είναι ότι χρειάζεται ιατρική φροντίδα.</p>
      <p>Ο δεύτερος από τους συλληφθέντες, 45 ετών, δεν είχε απασχολήσει στο παρελθόν, ωστόσο στο σπίτι που διέμενε, στην οδό 17ης Νοέμβρη 57 στο <a href="https://www.news.gr/tag/cholargos">Χολαργό</a>, βρέθηκαν όλα τα <a href="https://www.news.gr/tag/opla">όπλα</a> που έχουν βρεθεί μέχρι στιγμής.</p>
      <h4>Από γιάφκα της Κυψέλης είχε μεταφερθεί ο οπλισμός</h4>
      <p>Αρμόδιοι παράγοντες ανέφεραν στο ΑΠΕ-ΜΠΕ, ότι από τα μέχρι στιγμής στοιχεία της έρευνας, προκύπτει ότι ο <a href="https://www.news.gr/tag/opla"><b>οπλισμός</b></a> είχε μεταφερθεί στο σπίτι του 45χρονου τον τελευταίο καιρό, από γιάφκα της οργάνωσης στην Κυψέλη, την οποία άδειασαν και καθάρισαν, καθώς δεν έχει βρεθεί τίποτα μέχρι στιγμής.</p>
      <p>Η 39χρονη γυναίκα, όπως έγινε γνωστό είναι σύντροφος του 46χρονου καταζητούμενου και συνελήφθη για παράβαση του νόμου περί όπλων, καθώς στο σπίτι τους βρέθηκαν μαχαίρια και άλλα συναφή που εμπίπτουν στον συγκεκριμένο νόμο.</p>
      <p>Τα 15 άτομα, που προήχθησαν, συνεχίζουν να εξετάζονται στην Αντιτρομοκρατική, προκειμένου να διαπιστωθεί αν γνώριζαν, και σε ποιο βαθμό, τη δράση της οργάνωσης ή παρείχαν κάλυψη με οποιονδήποτε τρόπο στους άμεσα εμπλεκόμενους, οπότε ενδέχεται κάποιες από τις προσαγωγές να μετατραπούν σε συλλήψεις.</p>
      <h4>«Κάποιοι θέλουν έναν νέο Γρηγορόπουλο»</h4>
      <p>Την επιχείρηση της Αντιτρομοκρατικής, σχολίασε το Σάββατο και ο υπ. Προστασίας του Πολίτη, <a href="https://www.news.gr/tag/mihalhs-hrysohodhs"><b>Μιχάλης Χρυσοχοΐδης</b></a>, ο οποίος ανέφερε χαρακτηριστικά μετά τη <a href="https://www.news.gr/politikh/article/2028100/i-kivernisi-edixe-oti-echi-schedio-echoume-xeperasi-tis-prosdokies-ton-politon.html"><b>λήξη της συνεδρίασης της Κ.Ο. της ΝΔ</b></a>:</p>
      <p>«Δεν φτάνει να καθαρίσουμε τα Εξάρχεια, πρέπει να τελειώνουμε με την εξάρθρωση των εγκληματικών και τρομοκρατικών οργανώσεων» τόνισε χαρακτηριστικά και πρόσθεσε ότι «κάποιοι θέλουν έναν νέο Γρηγορόπουλο».</p>
      <p>Ο πρωθυπουργός Κυριάκος Μητσοτάκης, δήλωσε: «Θέλω να συγχαρώ την Αντιτρομοκρατική Υπηρεσία, την Ελληνική Αστυνομία και το Υπουργείο Προστασίας του Πολίτη για την πολύ μεγάλη επιτυχία. Να επαναλάβω, για άλλη μια φορά, τη δέσμευσή μου ότι <a href="https://www.news.gr/politikh/article/2027975/mitsotakis-telionoume-oristika-me-tin-egchoria-tromokratia.html"><b>θα τελειώσουμε οριστικά και αμετάκλητα με το πρόβλημα της εγχώριας ελληνικής τρομοκρατίας</b></a>».</p>
      <p>Το απόγευμα του Σαββάτου, οι συλληφθέντες οδηγήθηκαν στον Εισαγγελέα κάτω από δρακόντεια μέτρα ασφαλείας.</p>
      <related>
        <h4>
          <b>Διαβάστε επίσης</b>
        </h4>
        <a href="https://www.news.gr/ellada/article/2028115/epichirisi-antitromokratikis-se-steno-klio-apo-kero-i-emplekomeni-stin-ipothesi.html"/>
        <a href="https://www.news.gr/ellada/article/2028044/pos-eftase-i-antitromokratiki-sta-ichni-tis-organosis-epanastatikis-aftoaminas.html"/>
        <a href="https://www.news.gr/ellada/article/2028004/taftopiithikan-kalasnikof-se-energies-tis-organosis-epanastatikis-aftoaminas.html"/>
      </related>
    </article>
  </body>
</html>