<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/svyat/evrolideri-pochetokha-padaneto-na-berlinskata-stena-406287.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T16:30:00+00:00"/>
    <meta property="og:title" content="Евролидери почетоха падането на Берлинската стена"/>
    <meta property="og:description" content="Държавните глави на Германия, Полша, Унгария, Чехия и Словакия отидоха до стената"/>
  </head>
  <body>
    <article>
      <h1>Евролидери почетоха падането на Берлинската стена</h1>
      <address><time datetime="2019-11-09T16:30:00+00:00">09 Nov 2019, 16:30</time> by <a rel="author">Редактори</a></address>
      <p>Германският президент Франк-Валтер Щайнмайер отбеляза 30-а годишнина от падането на Берлинската стена на церемония , в която участваха още канцлерът Ангела Меркел и държавните глави на Полша, Унгария, Чехия и Словакия, предадоха Ройтерс и ТАСС.</p>
      <p>В речта си Щайнмайер благодари на бившия лидер на СССР Михаил Горбачов, на властите на САЩ и на гражданите на страните от Вишеградската четворка за приноса им в премахването на стената, която близо три десетилетия разделяше Берлин на източна комунистическа и западна капиталистическа част. Падането й през 1989 г. бе последвано година по-късно от обединението на ФРГ и ГДР.</p>
      <p>"Без голямата подкрепа от Вашингтон, но и без смелите и човечни решения на Михаил Горбачов в Москва историята нямаше да е толкова щастлива и нещата нямаше да преминат толкова мирно. Не сме забравили това и няма да го забравим", заяви Щайнмайер на церемония при улица "Бернауер", където е съхранена част от стената.</p>
      <p>Германският президент също така заяви, че Берлинската стена е нямало да падне без подкрепата на гражданите на Будапеща, Познан, Варшава, Гданск и Краков и събитията в Прага и Братислава. "Унгария, Полша, Чехия и Словакия извоюваха своята свобода и сложиха край на разделението на континента. Свободата на Европа е тяхна заслуга. Без смелостта и волята за свобода на поляците и унгарците, чехите и словаците, мирните революции в Източна Европа и обединението на Германия нямаше да са възможни", заяви Щайнмайер.</p>
      <p>Щайнмайер обаче посочи, че падането на Берлинската стена на 9 ноември 1989 г. и краят на Желязната завеса между Изтока и Запада не бележат "края на историята", както твърди американския историк Франсис Фукуяма. Борбата на политическите системи продължава и бъдещето е по-неясно от всякога, заяви той.</p>
      <p>Ето защо Германия и европейските й съюзници трябва всеки ден да се борят за една мирна и обединена Европа и всяка страна трябва да даде своя принос в преодоляването на разногласията, заяви Щайнмайер.</p>
      <p>Германският президент заедно с колегите си от Полша, Унгария, Чехия и Словакия положиха рози в пролука в останките на стената.</p>
      <p>Кулминацията на днешните чествания в Берлин ще бъде концерт довечера при Бранденбургската врата с оркестъра на Берлинската държавна капела под диригентството на Даниел Баренбойм.</p>
    </article>
  </body>
</html>