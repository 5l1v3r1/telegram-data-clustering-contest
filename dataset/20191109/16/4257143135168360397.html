<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/09/nem-tudta-befogni-a-torok-bajnokot-a-vac"/>
    <meta property="og:site_name" content="infostart"/>
    <meta property="article:published_time" content="2019-11-09T16:14:00+00:00"/>
    <meta property="og:title" content="Nem tudta befogni a török bajnokot a Vác"/>
    <meta property="og:description" content="A Váci NKSE hét góllal kikapott a török bajnok Kastamonu Belediyesi GSK otthonában a női kézilabda EHF Kupa selejtezőjének harmadik fordulójában, a párharc szombati, első mérkőzésén."/>
  </head>
  <body>
    <article>
      <h1>Nem tudta befogni a török bajnokot a Vác</h1>
      <address><time datetime="2019-11-09T16:14:00+00:00">09 Nov 2019, 16:14</time> by <a rel="author">Infostart / MTI</a></address>
      <h3>A Váci NKSE hét góllal kikapott a török bajnok Kastamonu Belediyesi GSK otthonában a női kézilabda EHF Kupa selejtezőjének harmadik fordulójában, a párharc szombati, első mérkőzésén.</h3>
      <p>A két csapat két évvel ezelőtt is egymással játszott a selejtező harmadik körében, akkor a törökök kettős győzelemmel jutottak tovább.</p>
      <p><b>Női EHF Kupa, selejtező, 3. forduló, 1. mérkőzés:</b><br/>Kastamonu Belediyesi GSK (török)-Váci NKSE 33-26 (16-11)</p>
      <p>Az első félidőben a huszadik percig jól tartotta magát a Vác, a török csapat ezt követően tudott ritmust váltani, így a szünetben ötgólos előnyben volt elsősorban annak köszönhetően, hogy játékosai hatékonyabban lőttek kapura.</p>
      <p>A fordulás után ugyan a magyar együttes négy gólra is felzárkózott (19-15), ám a hazaiak ismét tempót váltottak, visszaállították a különbséget, és a lefújásig őrizték előnyüket.</p>
      <p>A mérkőzés legeredményesebb játékosa a váciak junior Európa-bajnok balátlövője, Kuczora Csenge volt nyolc góllal, a hazai csapatból a 39 éves Yeliz Özel hétszer talált be.</p>
      <p>A visszavágót egy hét múlva rendezik Vácott, a párharc győztese bejut az EHF Kupa csoportkörébe.</p>
    </article>
  </body>
</html>