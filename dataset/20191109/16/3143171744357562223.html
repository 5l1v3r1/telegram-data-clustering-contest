<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/messina-a-corigliano-il-debutto-di-karel-zeman.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T16:55:07+00:00"/>
    <meta property="og:title" content="Messina, a Corigliano il debutto di Karel Zeman"/>
    <meta property="og:description" content="Il nuovo tecnico dei giallorossi deve rinunciare a Barbera, Bruno e Marfella, ma recupera Nardelli e Coralli. Domani calcio d’inizio al “Città di Corigliano” alle 14.30"/>
  </head>
  <body>
    <article>
      <h1>Messina, a Corigliano il debutto di Karel Zeman</h1>
      <address><time datetime="2019-11-09T16:55:07+00:00">09 Nov 2019, 16:55</time> by <a rel="author" href="https://www.tempostretto.it/author/adminadmin-com" target="_blank">Redazione</a></address>
      <p>
        <i>Il nuovo tecnico dei giallorossi deve rinunciare a Barbera, Bruno e Marfella, ma recupera Nardelli e Coralli. Domani calcio d’inizio al “Città di Corigliano” alle 14.30</i>
      </p>
      <p>Prima vigilia di gara per il Messina del nuovo tecnico Karel Zeman, pronto ad affrontare la prima sfida della sua gestione a tre giorni dal suo arrivo sulla panchina giallorossa. Crucitti e compagni sono chiamati a ripartire immediatamente dopo la battuta d’arresto di domenica scorsa e si troveranno di fronte un Corigliano Calabro reduce dal pesante ko rimediato a Palermo e da settimane di difficoltà societarie.</p>
      <p>Intensa seduta di rifinitura al “Despar Stadium”, al termine della quale è stato diramato l’elenco dei ventidue calciatori convocati. Ancora ai box i difensori Francesco Bruno, che ha lavorato a parte negli ultimi giorni e dovrebbe rientrare in gruppo da martedì, e Simone Marfella, out al pari di Francesco Barbera. Tornano a disposizione, invece, il centrale difensivo classe 2001 Eugenio Nardelli, che ha smaltito i problemi muscolari delle scorse settimane, e l’attaccante Claudio Coralli, assente nella scorsa uscita a causa di un attacco febbrile.</p>
      <p>Il Messina riparte dai 14 punti in classifica, contro gli 8 della formazione calabrese, quart’ultima al pari del San Tommaso. Il Corigliano ha fin qui vinto due gare, pareggiandone altrettante e perdendone sei, con 9 gol fatti e 21 subiti. A dirigere l’incontro sarà Leonardo Mastrodomenico della sezione di Policoro, coadiuvato dagli assistenti Giovanni Ciannarella e Ferdinando Savino, entrambi della sezione di Napoli. Calcio d’inizio allo stadio “Città di Corigliano” domenica alle ore 14.30.</p>
      <p>Di seguito l’elenco dei ventidue calciatori del Messina convocati per la sfida di domani contro il Corigliano Calabro:</p>
      <p><b>Portieri</b>: Michele Avella, Alessio Pozzi.<br/><b>Difensori</b>: Vincenzo De Meio, Francesco Forte, Alessandro Fragapane, Antonello Giordano, Eugenio Nardelli, Domenico Strumbo, Gaetano Ungaro.<br/><b>Centrocampisti</b>: Giuseppe Bonasera, Francesco Buono, Nicolò Capilli, Alessio Cristiani, Facundo Ott Vale, Gianluca Sampietro, Francesco Saverino.<br/><b>Attaccanti</b>: Angelo Cafarella, Claudio Coralli, Antonio Crucitti, Gennaro Esposito, Francesco Orlando, Giuseppe Siclari.</p>
    </article>
  </body>
</html>