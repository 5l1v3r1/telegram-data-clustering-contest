<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/belfold/2019/11/09/szaz-kilometerekrol-erkezik-a-gyilkos-szennyezes"/>
    <meta property="og:site_name" content="infostart"/>
    <meta property="article:published_time" content="2019-11-09T16:01:53+00:00"/>
    <meta property="og:title" content="Száz kilométerekről érkezik a gyilkos szennyezés"/>
    <meta property="og:description" content="Egészséges fejlődés – fejlődő egészség címmel konferenciát szervezett a Magyar Tudományos Akadémia. Itt hangzott el Bozó László meteorológusnak, a MTA rendes tagjának Levegőkörnyezeti jövőkép című előadása, amelyben a klímaváltozás és a levegőminőség jövőbeli változásait elemezte."/>
  </head>
  <body>
    <article>
      <h1>Száz kilométerekről érkezik a gyilkos szennyezés</h1>
      <address><time datetime="2019-11-09T16:01:53+00:00">09 Nov 2019, 16:01</time> by <a rel="author">InfoRádió</a></address>
      <h3>Egészséges fejlődés – fejlődő egészség címmel konferenciát szervezett a Magyar Tudományos Akadémia. Itt hangzott el Bozó László meteorológusnak, a MTA rendes tagjának Levegőkörnyezeti jövőkép című előadása, amelyben a klímaváltozás és a levegőminőség jövőbeli változásait elemezte.</h3>
      <p>Elsősorban az emberi tevékenység miatt számos olyan légszennyező, esetenként toxikus, az emberi egészségre ártalmas anyag kerül a légkörbe, amely nem is közvetlenül azon a helyen fejthet ki negatív hatásokat, ahol a kibocsátás történik, hanem különféle légköri áramlásokkal nagyobb távolságokra is elkerülhet. Ez a szennyezőanyag típusától és a részecskék méretétől függően,</p>
      <p>
        <mark>akár 100-1000 kilométert is jelenthet</mark>
      </p>
      <p>– magyarázta Bozó László az InfoRádiónak.</p>
      <p>Ráadásul vannak olyan,</p>
      <blockquote>a légszennyezés hígulása szempontjából kedvezőtlen meteorológiai helyzetek,</blockquote>
      <p>amelyek tovább ronthatják a helyzetet. Például a Kárpát-medencében a téli hónapokban nincs légáramlás, nincs csapadék, így a kibocsátott szennyezőanyagok koncentrációja növekedhet, és szinte az egész medencében, a városokon kívül is hasonló légszennyezettséget alakulhat ki – mutatott rá az MTA rendes tagja. Vagy, ha szűkebb, légáramlástól elzárt völgyekben történik a kibocsátás, mint például a Sajó völgye, ott megrekedhetnek a különféle káros anyagok.</p>
      <p>"Különböző anyagoknál különbözők a történetek" – fogalmazott a meteorológus azzal kapcsolatban, hogy a jövőben a városok levegőminőségére nézve mire lehet számítani. A kénvegyületek esetében nagyon kedvező változások történtek az elmúlt évtizedekben – emelte ki a szakember –, elég arra gondolni, hogy a szénfelhasználású erőművekben a kénleválasztás mára szinte mindenhol megoldott, vagyis a kén-dioxid-kibocsátás tekintetében nagyon jelentős előrelépés történt. Ha nem is akkora mértékben, de a nitrogén-oxidok – ezek elsősorban közlekedési eredetű légszennyező anyagok – kibocsátása területén is érzékelhető a javulás, hiszen az új autók üzembe helyezésénél alkalmazott környezetvédelmi szabványok egyre szigorúbbak.</p>
      <blockquote>A legnagyobb probléma azonban a levegőben szálló kisebb, a 10 és 2,5 mikrométer alatti részecskékkel van,</blockquote>
      <p>amelyek döntően háztartási tüzelésből, gépjárműforgalomból, valamint a már korábban a felszínre kiülepedett anyagoknak a légkörbe történő újbóli visszakerüléséből állnak – emelte ki Bozó László, hozzáfűzve, hogy ezek esetében jelentős problémák, határérték-túllépések tapasztalhatók, kiváltképp azokban a kedvezőtlen időszakokban, amikor a szennyezők hígulása a levegőben nem biztosított.</p>
      <p>A szélsőséges időjárás a levegő minőségére is hatással lehet a jövőben, miután az éghajlatváltozás okán nemcsak a levegő átlaghőmérséklete emelkedik, nemcsak a forró napok száma növekszik, hanem a légkör dinamikai tulajdonságai is megváltoznak. Szélsőségessé tehetik például a szélsebességek kialakulását, mutatott rá a meteorológus, vagyis a téli hónapokban tartósan előállhat az a helyzet, hogy nem biztosított a légszennyező anyagok hígulása és a koncentráció csökkenése.</p>
      <p>
        <i>Nyitókép: Pxhere</i>
      </p>
      <p>
        <b>Kapcsolódó hang</b>
      </p>
      <p>Levegőkörnyezeti jövőkép – Bozó László, Országos Meteorológiai Szolgálat</p>
      <figure>
        <audio src="https://infostart.hu/audio/00004/00004f81b.mp3"/>
      </figure>
      <p> </p>
    </article>
  </body>
</html>