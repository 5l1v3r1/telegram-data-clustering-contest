<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/ket-sielot-megolt-egy-lavina-ausztriaban"/>
    <meta property="og:site_name" content="infostart"/>
    <meta property="article:published_time" content="2019-11-09T16:42:00+00:00"/>
    <meta property="og:title" content="Két síelőt megölt egy lavina Ausztriában"/>
    <meta property="og:description" content="Lavinaomlás okozta két ember halálát szombaton az osztrák Tirol tartományban található Sölden városának térségében egy sípálya mellett - közölte az osztrák rendőrség."/>
  </head>
  <body>
    <article>
      <h1>Két síelőt megölt egy lavina Ausztriában</h1>
      <address><time datetime="2019-11-09T16:42:00+00:00">09 Nov 2019, 16:42</time> by <a rel="author">Infostart / MTI</a></address>
      <h3>Lavinaomlás okozta két ember halálát szombaton az osztrák Tirol tartományban található Sölden városának térségében egy sípálya mellett - közölte az osztrák rendőrség.</h3>
      <p>A hatóságok beszámolója szerint a két holland síelőt már csak holtan tudták kiemelni a hótömegek alól.</p>
      <p>Az APA osztrák hírügynökség szerint az idei évben nagyon korán jelentkezett az első, halálos áldozatokat követelő lavina, tekintettel a következő hetekben induló síszezonra. A naponta frissülő, lavinaveszélyre figyelmeztető rendszer sem üzemel még teljes körűen, a szolgáltatás jelenleg csak eseti jelleggel ad ki riasztást. Pénteken a téli sportot űzőket és a hegymászókat fokozott figyelemre intette, mert sok friss hó esett a térségben, s a viharokat követő időjárás javulás miatt megnövekedett a lavinabalesetek lehetősége.</p>
      <p>Az APA felidézte, hogy tavaly az első, halálos áldozatot követelő lavinaomlás december 13-án volt a zillertali Tux település közelében.</p>
      <p>A baleseti sérülések és halálozások száma valamelyest csökkent az alpesi térség 2018-2019-es téli szezonjában. Míg az azt megelőző, 2017-2018-as szezonban 102-en vesztették életüket, addig 2018. november 1-jétől 2019. március 24-ig terjedő időszakban 93-an. A lavinák okozta halálozások száma azonban 15-ről 19-re gyarapodott az említett időszakokban.</p>
      <p>
        <i>Nyitókép: Pixabay</i>
      </p>
    </article>
  </body>
</html>