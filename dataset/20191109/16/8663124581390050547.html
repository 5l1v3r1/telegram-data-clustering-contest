<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://bookmaker-ratings.com.ua/tips/prognoz-i-stavka-olimpik-oleksandriya-gosti-budut-blyzhchymy-do-peremogy-nezvazhayuchy-na-vtomu/"/>
    <meta property="og:site_name" content="Рейтинг Букмекерів"/>
    <meta property="article:published_time" content="2019-11-09T16:37:00+00:00"/>
    <meta property="og:title" content="Прогноз і ставка. «Олімпік» – «Олександрія»: гості будуть ближчими до перемоги, незважаючи на втому"/>
    <meta property="og:description" content="Останній матч 14-го туру української першості пройде у Києві на стадіоні «Динамо» імені Валерія Лобановського. «Олімпік» Вісенте Гомеса проходитиме випробування одним з лідерів УПЛ вперше після того, як повернувся до перемог. Попередні два протистояння клубам з верхньої частини турнірної таблиці підопічні новопризначеного іспанського наставника програли. Навіть напружений графік «Олександрії» не позбавляє її статусу фаворита двобою."/>
  </head>
  <body>
    <article>
      <h1>Прогноз і ставка. «Олімпік» – «Олександрія»: гості будуть ближчими до перемоги, незважаючи на втому</h1>
      <address><time datetime="2019-11-09T16:37:00+00:00">09 Nov 2019, 16:37</time> by <a rel="author">Анатолій Плохотнюк</a></address>
      <p>Останній матч 14-го туру української першості пройде у Києві на стадіоні «Динамо» імені Валерія Лобановського. «Олімпік» Вісенте Гомеса проходитиме випробування одним з лідерів УПЛ вперше після того, як повернувся до перемог. Попередні два протистояння клубам з верхньої частини турнірної таблиці підопічні новопризначеного іспанського наставника програли. Навіть напружений графік «Олександрії» не позбавляє її статусу фаворита двобою.</p>
      <p>
        <b>19:30, 10 лис 2019</b>
      </p>
      <h3>«Олімпік»</h3>
      <p>«Молодші донеччани» виграли вже третій поспіль матч у чемпіонаті і займають поточне сьоме місце. «Маріуполь», який сьогодні не зумів втримати переможний рахунок у зустрічі з «Карпатами», тепер на відстані лише однієї перемоги.</p>
      <p>На минулому тижні «Олімпік» грав у Києві із ковалівським «Колосом». Номінально виїзний матч на «Оболонь-Арені» пройшов за переваги донецького клубу. У першому таймі найбільш активним у атаці був Шахаб, якому поки що не вдається відкрити рахунок своїм голам у українському чемпіонаті. Перший гол забив Євген Пасіч, але вже через десять хвилин господарі поля відігралися після вдало виконаного удару зі штрафного. Віталій Балашов, який, схоже, стає «джокером» головного тренера «Олімпіка», забив переможний гол з пенальті за декілька хвилин до фінального свистка. Нагадаю, що у попередньому матчі він також вийшов на заміну у другому таймі, після чого асистував двом партнерам.</p>
      <p>Перші чотири домашні матчі сезону «олімпійці» програли, у двох останніх здобули перемоги (над «Ворсклою» 2:0 та «Дніпром-1» 3:2).</p>
      <h3>«Олександрія»</h3>
      <p>Сьогоднішні гості, незважаючи на не зовсім звичні для себе виступи відразу на «трьох фронтах», не підводять свого наставника. Так, у чотирьох турах Ліги Європи команда програла тільки у Німеччині «Вольфсбургу», останні три матчі зігравши унічию. Також олександрійці вийшли до чвертьфіналу Кубку України, перегравши луганську «Зорю» у серії післяматчевих пенальті.</p>
      <p>У національній першості за вісім останніх турів «жовто-чорні» програли тільки один матч – київському «Динамо» на виїзді 20 жовтня. Вже у наступному турі у Харкові зуміли відібрати перші у чемпіонаті залікові пункти у «Шахтаря», завершивши зустріч нульовою нічиєю.</p>
      <p>У 13-му турі «Олександрія» на КСК «Ніка» приймала «Маріуполь», який обіграла з рахунком 3:1. На 29-й хвилині зустрічі Гречишкін не зумів переграти Гальчука ударом з одинадцятиметрової позначки. Згодом у гостей був вилучений Биков, а чисельну перевагу господарі поля реалізували вже у другому таймі. Спочатку Ковалець вивів на ударну позицію Безбородька, який не схибив, а потім вже сам відзначився точним ударом у кут метрів з двадцяти. Третій гол «Маріуполь» пропустив після рикошету від власного захисника, а через дві хвилини Чурко забив у відповідь.</p>
      <p>Результати «Олександрії» у виїзних поєдинках посередні порівняно із іншими лідерами УПЛ. У команди по дві перемоги, нічиї та поразки, різниця забитих та пропущених м’ячів – 5:5.</p>
      <p>Починаючи з 20 жовтня підопічні Шарана грають за графіком «дві гри на тиждень». Вони провели досить виснажливий поєдинок з «Сент-Етьєном» у четвер, в той час як господарі спокійно готувалися до матчу чемпіонату. Невеличку перевагу віддаю саме гостям, але не впевнений у їх перемозі. Скоріш за все ми побачимо нічию 1:1 або перемогу «Олександрії» у один гол (1:2).</p>
      <related>
        <a href="https://bookmaker-ratings.com.ua/konkurs-ukrayins-ke-klasyko-do-matchu-shahtar-dynamo/#comment-70074"/>
      </related>
      <related>
        <h4>Актуальні прогнози</h4>
        <a href="https://bookmaker-ratings.com.ua/tips/rafael-nadal-oleksandr-zvyeryev-prognoz-i-stavka-ganny-chakvetadze/"/>
        <a href="https://bookmaker-ratings.com.ua/tips/betis-sevil-ya-prognoz-i-stavka-zhordi-gratakosa/"/>
        <a href="https://bookmaker-ratings.com.ua/tips/atletiko-espan-jol-prognoz-i-stavky-zhordi-gratakosa/"/>
      </related>
    </article>
  </body>
</html>