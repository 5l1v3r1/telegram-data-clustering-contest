<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425466/entono-endiaferon-toy-prwthypoyrgoy-gia-toys-leipsoys-kai-toys-mikroys-nhsiwtikoys-dhmoys"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T16:15:01+00:00"/>
    <meta property="og:title" content="Έντονο ενδιαφέρον του πρωθυπουργού για τους Λειψούς και τους μικρούς νησιωτικούς δήμους"/>
    <meta property="og:description" content="Συναντήσεις νευραλγικής σημασίας και δραστικές παρεμβάσεις συνθέτουν το «ψηφιδωτό» επαφών του Δημάρχου Λειψών κ. Φώτη Μάγγου στο πλαίσιο της τρέχουσας επαγγελματικής επίσκεψης του στην Αθήνα."/>
  </head>
  <body>
    <article>
      <h1>Έντονο ενδιαφέρον του πρωθυπουργού για τους Λειψούς και τους μικρούς νησιωτικούς δήμους</h1>
      <address>
        <time datetime="2019-11-09T16:15:01+00:00">09 Nov 2019, 16:15</time>
      </address>
      <p>
        <b>Συναντήσεις νευραλγικής σημασίας και δραστικές παρεμβάσεις συνθέτουν το «ψηφιδωτό» επαφών του Δημάρχου Λειψών κ. Φώτη Μάγγου στο πλαίσιο της τρέχουσας επαγγελματικής επίσκεψης του στην Αθήνα.</b>
      </p>
      <p>Έγκαιρα, ο κ. Μάγγος συντόνισε την προγραμματισμένη επίσκεψη των Δημάρχων τεσσάρων μικρών νησιωτικών Δήμων των Δωδεκανήσων και συγκεκριμένα, της Τήλου, της Πάτμου και της Αστυπάλαιας μαζί με των Λειψών στο Μέγαρο Μαξίμου και τον Υπουργό Επικρατείας κ. Γιώργο Γεραπετρίτη την Πέμπτη 7 Νοεμβρίου 2019. Στο τέλος της συνάντησης, ο Πρωθυπουργός της Ελλάδας κ. Κυριακός Μητσοτάκης κάλεσε με ιδία πρωτοβουλία τους Δημάρχους στο γραφείο του.</p>
      <p>Έχοντας γνώση του αντικειμένου και κυρίως πρόθεση να ακούσει, ο Πρωθυπουργός διαβεβαίωσε τους παρισταμένους πως τα προβλήματα των μικρών νησιωτικών Δήμων βρίσκονται στην πρώτη γραμμή ενδιαφέροντος και ως εκ τούτου θα εξετάσει με προσοχή τα θέματα που τέθηκαν στη συζήτηση με τον Υπουργό, ώστε να συμβάλει αποφασιστικά στην επίλυση τους στο αμέσως επόμενο διάστημα.</p>
      <figure>
        <img src="https://www.rodiaki.gr/medias/2019/11/08/31e5b6b9559243c1f39d6b95938e19ea.jpg"/>
      </figure>
      <p>Γενικότερα η συνάντηση με τον κ. Γεραπετρίτη έγινε σε άριστο κλίμα με φανερή τη πρόθεση του Υπουργού Επικρατείας να αφουγκραστεί τα προβλήματα των μικρών νησιωτικών Δήμων, μέσα από αντιπροσωπευτικά παραδείγματα που εύστοχα παρατέθηκαν από τους παρευρίσκοντες Δημάρχους.</p>
      <p>Μάλιστα έδειξε ιδιαίτερο ενδιαφέρον για τα ζητήματα και τις λύσεις που προτάθηκαν και από τον Δήμαρχο Λειψών και που συνοπτικά τίθενται παρακάτω. Αξίζει να σημειωθεί πως ανάλογη ήταν η θεματολογία και στη συνάντηση των Δημάρχων την Παρασκευή 8 Νοεμβρίου με τον Υπουργό Εσωτερικών κ. Παναγιώτη Θεοδωρικάκο, με έμφαση πρωτίστως στα θέματα αρμοδιότητας του.</p>
      <p>Με σημείο αναφοράς τα πρόσθετα προβλήματα που καλούνται οι μικροί νησιωτικοί δήμοι να αντιμετωπίσουν πέραν των αρμοδιοτήτων τους, όπως αυτά της υγείας με την έλλειψη γιατρών, της παιδείας με τα κενά στις θέσεις εκπαιδευτικών, της έλλειψης τακτικών συγκοινωνιών και της υποστελέχωσης των υπηρεσιών, ο κ. Μάγγος πρότεινε στη συνάντηση πρακτικά όσο και καθοριστικά μέτρα για άμεση εφαρμογή.</p>
      <p>Στα πάγια αιτήματα που υποστηρίχθηκαν από όλους τους δημάρχους, είναι η ανάγκη για ενίσχυση της μόνιμης χρηματοδότησης μικρών νησιωτικών και ορεινών δήμων αλλά και η αύξηση του μόνιμου προσωπικού.</p>
      <p>Αναφορικά με τα φλέγοντα θέματα της παιδείας προτάθηκε η διεύρυνση της εφαρμογής του κριτηρίου της απόλυτης προτεραιότητας της εντοπιότητας και στους μόνιμους διορισμούς εκπαιδευτικών στις δυσπρόσιτες περιοχές, με υποχρεωτική δεκαετή παραμονή στη θέση του αρχικού διορισμού. Το μέτρο αυτό μπορεί να περιορίσει τα κενά στο διδακτικό προσωπικό, να δώσει κίνητρα για αύξηση της απασχόλησης και να ενισχύσει την κοινωνική, δημογραφική αλλά και οικονομική σταθερότητα.</p>
      <p>Άλλο μέτρο αφορά στην διοικητική μεταρρύθμιση και την τροποποίηση του σχετικού άρθρου για τη δυνατότητα συμμετοχής και των διοικητικών υπαλλήλων στις επιτροπές διαγωνισμού. Με τον τρόπο αυτό, κάθε υποστελεχωμένη αναθέτουσα αρχή θα επανακτήσει την αυτοτέλειά της στην διεξαγωγή των διαγωνισμών και δεν θα επιβαρύνει διοικητικά άλλους φορείς οι οποίοι στην πλειονότητά τους δεν συνεργάζονται.</p>
      <figure>
        <img src="https://www.rodiaki.gr/medias/2019/11/08/c5ad79a6a643cdd1e568383862d40af0.jpg"/>
      </figure>
      <p>Στη διάρκεια της συζήτησης έγινε αναφορά σε ειδικότερα θέματα που υποβαθμίζουν το βιοτικό επίπεδο των κατοίκων και διογκώνουν τις ανισότητες.</p>
      <p>Ενδεικτικά, η απόσταση και η ακριτική θέση των Λειψών δημιουργεί αποκλεισμούς στον χώρο της παιδείας αλλά και της άθλησης. Διαθέτοντας πολύ μικρή «δεξαμενή» ιδιωτικών εισφορών, η τοπική ομάδα αδυνατεί να καλύψει τα υπέρογκα έξοδα μετακινήσεων τα τελευταία 4 χρόνια ώστε να συμμετέχει στο τοπικό πρωτάθλημα.</p>
      <p>Κατ’ επέκταση τα παιδιά των Λειψών, που σύμφωνα με την απογραφή του 2011 αποτελούν και το μεγαλύτερο ποσοστό του πληθυσμού σε σχέση με τα αντίστοιχα των υπόλοιπων δήμων της χώρας, δεν έχουν τη δυνατότητα συστηματικής και οργανωμένης άθλησης.</p>
      <p>«Η αίσθησή που μας δημιουργήθηκε είναι ότι τόσο ο Πρωθυπουργός όσο και ο Υπουργός είναι αποφασισμένοι να δράσουν άμεσα και στοχευμένα, υιοθετώντας κάθετες λύσεις που για μας, τους μικρούς νησιωτικούς Δήμους, είναι και το ζητούμενο.</p>
      <p>Αναμένουμε σύντομα, αισιόδοξες εξελίξεις», δήλωσε, εκφράζοντας την ικανοποίηση του μετά το τέλος της συνάντησης, ο Δήμαρχος Λειψών.</p>
    </article>
  </body>
</html>