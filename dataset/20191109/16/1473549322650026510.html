<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tvn24.pl/wiadomosci-z-kraju,3/gdansk-konferencja-o-solidarnosci-w-sali-bhp-dziennikarze-gazety-wyborczej-i-tvn24-wyproszeni,984176.html"/>
    <meta property="og:site_name" content="TVN24"/>
    <meta property="article:published_time" content="2019-11-09T16:58:32+00:00"/>
    <meta property="og:title" content="Konferencja w Sali BHP nie dla wszystkich dziennikarzy. Organizatorzy wypraszają"/>
    <meta property="og:description" content="Do historycznej Sali BHP w Stoczni Gdańskiej - na konferencję, której gośćmi honorowymi byli arcybiskupi Sławoj Leszek Głódź i Marek Jędraszewski - nie wpuszczono w piątek dziennikarza Gazety Wybo..."/>
  </head>
  <body>
    <article>
      <h1>Konferencja w Sali BHP nie dla wszystkich dziennikarzy. Organizatorzy wypraszają</h1>
      <address><time datetime="2019-11-09T16:58:32+00:00">09 Nov 2019, 16:58</time> by <a rel="author">js, akw</a></address>
      <figure>
        <video src="https://r.dcs.redcdn.pl/https/o2/tvn/web-content/m/p1/v/2d00f43f07911355d4151f13925ff292/fce3a18c-403a-4c9a-849a-41d151f3f30a-480p.mp4"/>
        <figcaption>Konferencja "Solidarność: od godności człowieka do ponadnarodowej współpracy"<cite>Foto: PAP | Video: Adam Warżawa / PAP</cite></figcaption>
      </figure>
      <h3>Do historycznej Sali BHP w Stoczni Gdańskiej - na konferencję, której gośćmi honorowymi byli arcybiskupi Sławoj Leszek Głódź i Marek Jędraszewski - nie wpuszczono w piątek dziennikarza "Gazety Wyborczej" Dariusza Gałązki, którego ojciec, stoczniowiec brał udział w strajku w sierpniu w 1980 roku. "Wyrzucono mnie z miejsca, które należy do wszystkich Polaków" - napisał Gałązka w mediach społecznościowych. Taka samą decyzję organizatorzy podjęli wobec reporterki TVN24.</h3>
      <p>W piątek w Sali BHP Stoczni Gdańskiej rozpoczęła się dwudniowa konferencja pod hasłem "Solidarność: od godności człowieka do ponadnarodowej współpracy". Jej organizatorami byli NSZZ "Solidarność" i Międzynarodowe Centrum Badań nad Fenomenem Solidarności. Centrum to jest jednostką naukową Uniwersytetu Papieskiego Jana Pawła II w Krakowie, współpracującą z Komisją Krajową NSZZ "Solidarność".</p>
      <p>Gośćmi spotkania byli między innymi metropolita gdański arcybiskup Sławoj Leszek Głódź, metropolita krakowski arcybiskup Marek Jędraszewski, przewodniczący Komisji Krajowej NSZZ "Solidarność" Piotr Duda i wiceszef Kancelarii Prezydenta RP Paweł Mucha, który odczytał list Andrzeja Dudy.</p>
      <h3>"To nasza impreza i mamy prawo zapraszać tych, co chcemy"</h3>
      <p>Dziennikarz trójmiejskiej "Gazety Wyborczej" Dariusz Gałązka, który chciał wziąć udział w konferencji, został z niej w piątek - jak napisała gazeta - "wyrzucony".</p>
      <p>Według relacji "GW" 4 listopada redakcja otrzymała mailowe zaproszenie od rzecznika NSZZ "Solidarność" Marka Lewandowskiego, w którym miał zapewniać, że wydarzenie jest otwarte dla mediów.</p>
      <related>
        <a href="https://www.tvn24.pl/arena-idei,135,m/czy-demokracja-ma-przyszlosc-arena-idei-w-niedziele-w-tvn24,983075.html"/>
      </related>
      <p>7 listopada przyszedł kolejny mail. "Zgodnie z decyzją organizatorów informuję, że Państwa redakcje nie otrzymały zgody na udział w Konferencji organizowanej przez MCBnFS i NSZZ 'Solidarność'" – list takiej treści, podpisany przez Lewandowskiego, skierowano do redakcji "GW" i TVN.</p>
      <p>"Wyborcza" tak opisuje przebieg zdarzeń z piątku, 8 listopada: "Bocznym wejściem przeznaczonym dla mediów weszliśmy do środka. Tam zatrzymały nas osoby podające się za organizatorów konferencji i zapytały, jakie medium reprezentujemy. Po udzielonej odpowiedzi, że jesteśmy z 'Wyborczej', mężczyzna próbował wypchnąć naszego dziennikarza z pomieszczenia".</p>
      <p>Gdy dziennikarz zapytał rzecznika NSZZ "Solidarność", dlaczego nie może wejść, usłyszał: "Bo to nasza impreza i mamy prawo zapraszać tych, co chcemy, i nie zapraszać tych, których nie chcemy".</p>
      <p>Na uwagę, że na zaproszeniu znalazła się informacja o "wolnym wstępie dla mediów", Lewandowski zareagował słowami: "Przykro mi bardzo, przez przypadek, zapraszając państwa na powołanie Instytutu Dziedzictwa 'Solidarności', która jest instytucją kultury i tam mamy obowiązek [wysłać zaproszenie – red.]. Niestety, z tego samego rozdzielnika poszło kolejne zaproszenie. Ale zaraz potem wysłałem, że nie. Dlatego nie powinniście być zaskoczeni".</p>
      <p>"Gazeta Wyborcza" zauważyła, że konferencja jest finansowana z publicznych pieniędzy. Narodowe Centrum Kultury przyznało na nią ponad 82 tysiące złotych dotacji z programu "Kultura – Interwencje".</p>
      <h3>Dziennikarz "GW": wyrzucono mnie z miejsca, które należy do wszystkich Polaków</h3>
      <p>Dariusz Gałązka odniósł się do tej sytuacji w mediach społecznościowych.</p>
      <related>
        <a href="https://www.tvn24.pl/pomorze,42/jedna-rocznica-oddzielne-obchody-jubileusz-sierpnia-80-w-cieniu-polityki,965661.html"/>
      </related>
      <p>"Zostałem wyrzucony z sali, gdzie po ponad dwóch tygodniach robotniczego strajku, w którym od początku do końca uczestniczył mój śp. ojciec, stoczniowiec, podpisano Porozumienia Sierpniowe" - napisał na Facebooku.</p>
      <p>"Pracując w mediach stykam się z różnymi sytuacjami, nierzadko nieprzyjemnymi. Jednak dziś została przekroczona granica, bo zostałem wyrzucony tylko ze względu na to, jaką gazetę reprezentuję. Organizatorzy z góry założyli, że zmanipuluję przekaz. Trudno. To jakoś przeżyję. Jednak wyrzucono mnie z miejsca, które należy do wszystkich Polaków. A na to ciężko jest nie zareagować - podkreślił dziennikarz "Gazety Wyborczej".</p>
      <p>"Nie zgadzam się na cenzurę. Nie zgadzam się, aby przypadkowa osoba decydowała o tym, czy mogę wejść do miejsca, które jest publiczne. Nie zgadzam się na to, że jako przedstawiciel mediów nie mogę uczestniczyć w wydarzeniu, na które pieniądze wykładam m.in. ja i osoby, które moje teksty czytają" - dodał.</p>
      <figure>
        <img src="https://r-scale-c0.dcs.redcdn.pl/scale/o2/tvn/web-content/m/p1/i/2d00f43f07911355d4151f13925ff292/958eab8d-357a-423d-98c2-41e53ae5d008.png?type=1&amp;srcmode=4&amp;srcx=0/1&amp;srcy=0/1&amp;srcw=640&amp;srch=2000&amp;dstw=640&amp;dsth=2000&amp;quality=80"/>
        <figcaption>Wpis Dariusza Gałązki</figcaption>
      </figure>
      <h3>"Taka jest decyzja organizatorów, nie moja"</h3>
      <p>Podobna sytuacja spotkała reporterkę TVN24 Dominikę Ziółkowską, która również została wyproszona z Sali BHP.</p>
      <p>- Taka jest decyzja organizatorów, nie moja - powiedział reporterce rzecznik Solidarności. Dopytywany, dlaczego organizatorzy wybierają media, które można wpuścić, odpowiedział: - Takie mamy prawo. Jesteśmy niezależną organizacją i sami decydujemy, kogo zapraszamy.</p>
      <p>- Informowaliśmy, że nie będą państwo wpuszczeni - dodał.</p>
      <figure>
        <img src="https://r-scale-00.dcs.redcdn.pl/scale/o2/tvn/web-content/m/p1/v/2d00f43f07911355d4151f13925ff292/fd55af42-26b9-4d96-a2f8-cf51ffafb710/S/013.jpg?type=1&amp;srcmode=3&amp;srcx=1/2&amp;srcy=0/1&amp;srcw=640&amp;srch=360&amp;dstw=640&amp;dsth=360&amp;quality=80"/>
        <figcaption>Dziennikarka TVN24 wyproszona z konferencji "Solidarność: od godności człowieka do ponadnarodowej współpracy"<cite>Wideo: tvn24</cite></figcaption>
      </figure>
      <h3>Odpowiedź redakcji TVN24</h3>
      <p>Redakcja TVN24 wysłała pismo do organizatorów, podkreślając nasze konstytucyjne prawo do informowania i konstytucyjne prawo Polaków do bycia poinformowanymi.</p>
      <p>O zasadzie wolności poglądów mówi artykuł 54 konstytucji, którego pierwszy ustęp brzmi: "Każdemu zapewnia się wolność wyrażania swoich poglądów oraz pozyskiwania i rozpowszechniania informacji".</p>
      <p>Drugi ustęp zakazuje m.in. cenzury prewencyjnej środków społecznego przekazu.</p>
      <p> </p>
      <blockquote>1. Każdemu zapewnia się wolność wyrażania swoich poglądów oraz pozyskiwania i rozpowszechniania informacji.<br/>2. Cenzura prewencyjna środków społecznego przekazu oraz koncesjonowanie prasy są zakazane. Ustawa może wprowadzić obowiązek uprzedniego uzyskania koncesji na prowadzenie stacji radiowej lub telewizyjnej.<br/>Art. 54 Konstytucji Rzeczypospolitej Polskiej</blockquote>
    </article>
  </body>
</html>