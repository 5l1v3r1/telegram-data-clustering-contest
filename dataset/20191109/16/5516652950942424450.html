<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425479/to-2o-dhmotiko-sxoleio-polews-rodoy-sth-lithoyania"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T16:00:02+00:00"/>
    <meta property="og:title" content="Το 2ο Δημοτικό σχολείο πόλεως Ρόδου στη Λιθουανία"/>
    <meta property="og:description" content="Από τις 4 έως τις 6 Ιουνίου 2019, πραγματοποιήθηκε στη Λιθουανία η Τρίτη εταιρική συνάντηση για το ευρωπαϊκό πρόγραμμα ERASMUS+ KA2 με τίτλο «Sharing time, connecting learning» στο οποίο το 2ο Δημοτικό Σχολείο Πόλεως Ρόδου συμμετέχει μεταξύ έξι σχολείων Πρωτοβάθμιας εκπαίδευσης από πέντε διαφορετικές χώρες με συντονίστρια χώρα την Γαλλία."/>
  </head>
  <body>
    <article>
      <h1>Το 2ο Δημοτικό σχολείο πόλεως Ρόδου στη Λιθουανία</h1>
      <address>
        <time datetime="2019-11-09T16:00:02+00:00">09 Nov 2019, 16:00</time>
      </address>
      <p>
        <b>Από τις 4 έως τις 6 Ιουνίου 2019, πραγματοποιήθηκε στη Λιθουανία η Τρίτη εταιρική συνάντηση για το ευρωπαϊκό πρόγραμμα ERASMUS+ KA2 με τίτλο «Sharing time, connecting learning» στο οποίο το 2ο Δημοτικό Σχολείο Πόλεως Ρόδου συμμετέχει μεταξύ έξι σχολείων Πρωτοβάθμιας εκπαίδευσης από πέντε διαφορετικές χώρες με συντονίστρια χώρα την Γαλλία.</b>
      </p>
      <p>Η διακρατική εκπαιδευτική συνάντηση έλαβε χώρα στο νηπιαγωγείο kindergarten“Pasaka” της πόλης Siauliai της Λιθουανίας. Στη συνάντηση αυτή συμμετείχαν δύο (2) εκπαιδευτικοί Π.Ε. 70 η κ. Ελένη Μπύρου δασκάλα της ΣΤ΄2 Τάξης και υπεύθυνη επικοινωνίας του προγράμματος και ο κ. Γιώργος Ευθυβουλίδης δάσκαλος της Ε΄2 Τάξης.</p>
      <p>Μετά την θερμή υποδοχή, ακολούθησε ξενάγηση στους χώρους του σχολείου και στην συνέχεια η ομάδα Erasmus+ επισκέφθηκε το Δημαρχείο της πόλης Siauliai όπου ενημερώθηκε από τον υπεύθυνο των εκπαιδευτικών θεμάτων για το λιθουανικό εκπαιδευτικό σύστημα.</p>
      <p>Επίσης πραγματοποιήθηκαν επισκέψεις στο Πανεπιστήμιο της πόλης, σε μουσεία καθώς και στο εργοστάσιο Σοκολατοποιίας RUTA όπου είχαμε την ευκαιρία πρακτικής στο εργαστήριο παρασκευής γλυκισμάτων σοκολάτας. Σύμφωνα με το πρόγραμμα παρασκευάσαμε τα δικά μας σοκολατάκια με διαφορετικά υλικά και ξεναγηθήκαμε στο μουσείο όπου παρακολουθήσαμε την πορεία του κακάο από το δέντρο μέχρι τη σοκολάτα αλλά και ιστορικά από τον τόπο παραγωγής του μέχρι την Ευρώπη.</p>
      <p>Επίσης η ομάδα ERASMUS+ πραγματοποίησε διδακτικές παρεμβάσεις αλλά και παρακολουθήσεις στο άρτια οργανωμένο και εξοπλισμένο σχολείο kindergarten“Pasaka”, απόλαυσε την ζεστή φιλοξενία των εκπαιδευτικών και των μαθητών και ξεναγήθηκε σε όλα τα αξιοθέατα της περιοχής.</p>
      <p>Γενικά ήταν μια πετυχημένη συνάντηση των μελών της ομάδας Erasmus + που πέτυχε τον στόχο του προγράμματος δηλαδή να αναδειχθεί η κοινωνική και εκπαιδευτική αξία της ευρωπαϊκής πολιτιστικής κληρονομιάς. Οι έξι εταίροι μέσα από τις κοινές δράσεις τους κατόρθωσαν «ν’ ανοίξουν» τα σχολεία που εκπροσωπούν και να φέρουν σε επαφή τους μαθητές τους με τους πολιτισμούς των άλλων ευρωπαϊκών χωρών. Μέσα από αυτό το ευρωπαϊκό πρόγραμμα επιδιώκεται να αναβαθμιστεί το επαγγελματικό προφίλ του εκπαιδευτικού και να προαχθεί η δικτύωση του σχολείου με φορείς και σχολεία στην Ευρώπη και σε διεθνές επίπεδο.</p>
      <p>Η επαφή με διαφορετικές κουλτούρες έχει ως αποτέλεσμα την προσωπική και επαγγελματική ανάπτυξη καθώς μελετώντας τις κουλτούρες διαφορετικών λαών, μπορούμε να γνωρίσουμε καινοτόμες ιδέες και να δημιουργήσουμε τις δικές μας. Η ανταλλαγή παιδαγωγικών μεθόδων και αποτελεσματικών πρακτικών αναμένεται να αποφέρει θετικά και μακροπρόθεσμα αποτελέσματα στη μαθησιακή διαδικασία καθώς δίνονται ευκαιρίες να εκσυγχρονιστούν τα συστήματα της εκπαίδευσης ώστε να ανταποκρίνονται πιο αποτελεσματικά στις βασικές προκλήσεις της σημερινής κοινωνίας.</p>
      <figure>
        <img src="https://www.rodiaki.gr/medias/2019/11/08/6d0ea4929216187aec3808e60e68dad6.jpg"/>
      </figure>
      <figure>
        <img src="https://www.rodiaki.gr/medias/2019/11/08/d57223e3840ae30ec577b6b6a110648c.jpg"/>
      </figure>
      <figure>
        <img src="https://www.rodiaki.gr/medias/2019/11/08/1e8fc76299c5bb6f0f25e71b74a9f604.jpg"/>
      </figure>
    </article>
  </body>
</html>