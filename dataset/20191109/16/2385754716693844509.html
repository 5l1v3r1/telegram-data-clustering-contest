<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/news/politics/596544/akelto-reziliki-me-tis-politografiseis-ekthetei-tin-patrida-mas-diethnos"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T16:38:00+00:00"/>
    <meta property="og:title" content="ΑΚΕΛ:Το ρεζιλίκι με τις πολιτογραφήσεις εκθέτει την πατρίδα μας διεθνώς"/>
    <meta property="og:description" content="«Το ρεζιλίκι με τις πολιτογραφήσεις εκθέτει την πατρίδα μας διεθνώς», ανέφερε μεταξύ άλλων σε δήλωσή του ο Επαρχιακός Γραμματέας του ΑΚΕΛ Λευκωσίας-..."/>
  </head>
  <body>
    <article>
      <h1>ΑΚΕΛ:Το ρεζιλίκι με τις πολιτογραφήσεις εκθέτει την πατρίδα μας διεθνώς</h1>
      <address><time datetime="2019-11-09T16:38:00+00:00">09 Nov 2019, 16:38</time> by <a rel="author">sigmalive</a></address>
      <p>«Το ρεζιλίκι με τις πολιτογραφήσεις εκθέτει την πατρίδα μας διεθνώς», ανέφερε μεταξύ άλλων σε δήλωσή του ο Επαρχιακός Γραμματέας του ΑΚΕΛ Λευκωσίας- Κερύνειας, Χρίστος Χριστοφίδη σχετικά με τις πολιτογραφήσεις και τη διαφθορά.</p>
      <p>
        <b>Διαβάστε αυτούσια τη δήλωση:</b>
      </p>
      <p>Ενώ η Κύπρος κατρακυλά στους δείκτες για τη διαφθορά όπως δείχνουν τα πρόσφατα στοιχεία της Παγκόσμιας Τράπεζας, το ρεζιλίκι με τις πολιτογραφήσεις εκθέτει την πατρίδα μας διεθνώς. Οι χειρισμοί των κυβερνώντων είναι περισσότερο επικοινωνιακοί και συνεχίζουν να αρνούνται να δώσουν πειστικές απαντήσεις στο λαό που παρακολουθεί εμβρόντητος.</p>
      <p>Οι κίνδυνοι για την οικονομία και η κυβερνητική παραδοχή ότι η οικονομική ανάπτυξη των τελευταίων χρόνων στηρίχτηκε σε σημαντικό βαθμό και σε λογικές «αρπαχτής» οι οποίες καταρρέουν σαν χάρτινος πύργος, αποδεικνύουν τα αδιέξοδα των κυβερνητικών πολιτικών.</p>
      <p>Μέσα από διαφανείς διαδικασίες ο τόπος χρειάζεται ανάπτυξη που να στηρίζεται σε γερά θεμέλια, να εχει μια μακροπρόθεσμη προοπτική και να δημιουργεί οφέλη για τους πολλούς στην κοινωνία και όχι για ορισμένους αετονύχηδες.</p>
      <p>Το παγκόσμιο ρεζιλίκι της Κύπρου χρειάζεται επιτέλους ανάληψη ευθύνης.</p>
      <p>- Έχουν ή δεν έχουν ευθύνη όσοι έκαναν τα στραβά μάτια στις ενημερώσεις και τις προειδοποιήσεις;<br/>- Γιατί σε αυτή την κυβέρνηση ο Αρχιεπίσκοπος μπορεί να κάνει ότι θέλει, ακόμα και αν είναι εξόφθαλμα απαράδεκτο;<br/>- Γιατί δεν γίνεται μια σε βάθος έρευνα από επιτροπή που θα διορίσει ο Γενικός Εισαγγελέας και εξαντλούνται οι κυβερνώντες σε διοικητικές έρευνες;</p>
      <p>Οι κυβερνώντες αδυνατούν να δώσουν στοιχειώδεις λογικές απαντήσεις σε κρίσιμα ερωτήματα. Όπως αρνούνται να απαντήσουν και πολύ απλά ερωτήματα. Όπως εάν ο κ. Αναστασιάδης πήγε στις Σεϋχέλλες για διακοπές με το αεροπλάνου του Σαουδάραβα που πολιτογραφήθηκε Κύπριος.</p>
    </article>
  </body>
</html>