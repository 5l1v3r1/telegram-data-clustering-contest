<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545980.html/%D8%A7%D9%86%D9%87%D8%AF%D8%A7%D9%85-%D8%A8%D8%A7%D9%86%D8%AF-%D8%B3%D8%A7%D8%B1%D9%82%D8%A7%D9%86-%D9%85-%D9%85%D9%88%D8%B1-%D9%86%D9%85%D8%A7-%D8%AF%D8%B1-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T16:36:00+00:00"/>
    <meta property="og:title" content="انهدام باند سارقان مأمور نما در پایتخت"/>
    <meta property="og:description" content="جانشین پلیس آگاهی پایتخت از انتشار تصاویر بدون پوشش ۷ سارق حرفه ای خبر داد و گفت: متهمان با جعل عنوان مأمور پلیس از اتباع خارجی ۱۵ میلیارد ریال سرقت کرده‌اند."/>
  </head>
  <body>
    <article>
      <h1>انهدام باند سارقان مأمور نما در پایتخت</h1>
      <address>
        <time datetime="2019-11-09T16:36:00+00:00">09 Nov 2019, 16:36</time>
      </address>
      <p>جانشین پلیس آگاهی پایتخت از انتشار تصاویر بدون پوشش ۷ سارق حرفه ای خبر داد و گفت: متهمان با جعل عنوان مأمور پلیس از اتباع خارجی ۱۵ میلیارد ریال سرقت کرده‌اند.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سرهنگ کارآگاه داود فرد گفت: در اوایل سال جاری پرونده‌های متعددی با موضوع سرقت به شیوه مأمور قلابی از اتباع خارجی  به اداره پنجم پلیس آگاهی تهران بزرگ ارجاع شد.</p>
      <p>  وی افزود: مالباختگان در اظهارات مشابهی به کارآگاهان گفتند که سارقان با خودروهای  پراید،  پژو۴۰۵، پژوپارس،  پژو۲۰۶ و هیوندای سانتافه در محدوده‌های فرودگاه مهرآباد، بازار تهران و نقاط مرکزی شهر راه آنها را مسدود و آنان را سوار بر خودروهایشان کرده‌اند و به بهانه‌های اینکه دلار جعلی همراهشان است و یا اینکه عضو گروه تروریستی هستند، اموال همراهشان را سرقت کرده و  از محل گریخته‌اند.   جانشین پلیس آگاهی پایتخت در ادامه اظهارکرد: تحقیقات پلیسی حکایت از این داشت که کارآگاهان با یک باند حرفه‌ای روبه رو هستند و در تحقیقات میدانی از محل‌های وقوع سرقت کارآگاهان موفق شدند یکی از خودروهای سارقان ( پژو ۴۰۵) را شناسایی کنند.   داودفرد اضافه کرد: پس از شناسایی مالک خودرو به نام  سهراب 35 ساله وی با مجوز قضائی در مخفیگاهش در شهرستان رامسر دستگیر و برای تحقیقات پلیسی به پلیس آگاهی پایتخت منتقل شد.   جانشین پلیس آگاهی پایتخت افزود: کارآگاهان در ادامه تحقیقات با انجام اقدامات ویژه پلیسی موفق به شناسایی شش تن دیگر از اعضای این باند شدند و تمام اعضای این باند در 13 آبان ماه طی چندین عملیات همزمان پلیسی جداگانه در محدوده‌های شمال، شمال غرب شهر تهران و شهرستان کرج  بازداشت شدند و در بازرسی از مخفیگاه متهمان خودروهای مورد استفاده در صحنه سرقت کشف شد.   وی در ادامه گفت: متهمان بازداشت شده از ۳۰ تا ۶۰ سال سن دارند. بررسی سوابق آنان نشان داد که چهارتن  از اعضای این باند پیش‌تر به اتهام سرقت بازداشت و مدتی در زندان بودند.   داودفرد افزود: تاکنون ۲۰ تن  از شاکیان موفق به شناسایی سارقان شده‌اند و متهمان به سرقت از اتباع خارجی و رانندگان ترانزیت به همین شیوه و شگرد در شهرهای تهران ، اردبیل ، تبریز ، آستارا و البرز اعتراف کرده‌اند.   وی در ادامه گفت: با توجه به دستگیری تمامی اعضاِی این باند و اعتراف صریح آنان به سرقت‌های ارتکابی، متهمان با  دستور بازپرس شعبه یکم دادسرای ناحیه ۳۴ تهران برای انجام تحقیقات تکمیلی و شناسایی سایر شاکیان در اختیار اداره پنجم پلیس آگاهی تهران بزرگ قرار گرفتند.   داودفرد با اشاره به اینکه دستور انتشار تصاویر متهمان به منظور کشف سایر جرایم توسط مرجع قضائی صادر شده است، گفت: کارشناسان ارزش اموال سرقتی را  ۱۵ میلیارد ریال برآورد کرده‌اند.   منبع: ایسنا انتهای پیام</p>
    </article>
  </body>
</html>