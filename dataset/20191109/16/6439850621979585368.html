<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dailyjanakantha.com/details/article/459748/%E0%A6%B8%E0%A6%B0%E0%A6%95%E0%A6%BE%E0%A6%B0-%E0%A6%A8%E0%A6%BF%E0%A6%9C%E0%A7%87%E0%A6%A6%E0%A7%87%E0%A6%B0-%E0%A6%AA%E0%A6%A4%E0%A6%A8-%E0%A6%A8%E0%A6%BF%E0%A6%9C%E0%A7%87%E0%A6%B0%E0%A6%BE%E0%A6%87-%E0%A6%A1%E0%A7%87%E0%A6%95%E0%A7%87-%E0%A6%86%E0%A6%A8%E0%A6%9B%E0%A7%87"/>
    <meta property="og:site_name" content="Daily Janakantha"/>
    <meta property="article:published_time" content="2019-11-09T16:19:00+00:00"/>
    <meta property="og:title" content="সরকার নিজেদের পতন নিজেরাই ডেকে আনছে ॥ মওদুদ"/>
    <meta property="og:description" content="অনলাইন রিপোর্টার ॥ সরকার নিজেদের পতন নিজেরাই ডেকে আনছে বলে মন্তব্য করেছেন বিএনপির স্থায়ী কমিটির সদস্য ব্যারিস্টার মওদুদ আহমেদ। তিনি বলেছেন, ‘খালেদ, শামীমের কাছ থেকে যে টাকা পাওয়া গেছে তা কিছুই না। দুর্নীতি অনেক গভীরে ঢুকে গেছে। এই দুর্নীতি থেকে এই সরকার বাংলাদেশকে ফিরিয়ে আনতে ..."/>
  </head>
  <body>
    <article>
      <h1>সরকার নিজেদের পতন নিজেরাই ডেকে আনছে ॥ মওদুদ</h1>
      <address>
        <time datetime="2019-11-09T16:19:00+00:00">09 Nov 2019, 16:19</time>
      </address>
      <figure>
        <img src="http://www.dailyjanakantha.com/files/201911/1573319775_33.jpg"/>
      </figure>
      <p>অনলাইন রিপোর্টার ॥ সরকার নিজেদের পতন নিজেরাই ডেকে আনছে বলে মন্তব্য করেছেন বিএনপির স্থায়ী কমিটির সদস্য ব্যারিস্টার মওদুদ আহমেদ। তিনি বলেছেন, ‘খালেদ, শামীমের কাছ থেকে যে টাকা পাওয়া গেছে তা কিছুই না। দুর্নীতি অনেক গভীরে ঢুকে গেছে। এই দুর্নীতি থেকে এই সরকার বাংলাদেশকে ফিরিয়ে আনতে পারবে না। তাদের নিজেদের পতন নিজেরাই ডেকে আনছে।’</p>
      <p>শনিবার জাতীয় প্রেস ক্লাবে ‘জাতীয় বিপ্লব ও সংহতি দিবস’ উপলক্ষে জাতীয়তাবাদী মৎস্যজীবী দল আয়োজিত আলোচনা সভায় তিনি এসব কথা বলেন।</p>
      <p>ঘূর্ণিঝড় ‘বুলবুল’ এর কথা উল্লেখ করে মওদুদ বলেন, ‘ঘূর্ণিঝড় মোকাবিলায় আমাদের জানা মতে সরকার যথেষ্ট পরিমাণ ব্যবস্থা গ্রহণ করেনি। আজকে ঘূর্ণিঝড় আঘাত করলে আমাদের লাখ লাখ মানুষ ক্ষতিগ্রস্ত হবে। অতীতেও দেখেছি সরকারের অবহেলার কারণে দরিদ্র জনগোষ্ঠী দুর্যোগে ক্ষতিগ্রস্ত হয়েছে।’</p>
      <p>তিনি বলেন, ‘সরকার উন্নয়নের রোল মডেলের কথা বলে গলা ফাটাচ্ছে। কিসের উন্নয়নের রোল মডেল? ১৫ মিনিট বৃষ্টি হলে যে দেশের রাজধানী পানির নিচে চলে যায় এটাকে বলে উন্নয়নের রোল মডেল? যে দেশের রাজধানীতে এক কিলোমিটার রাস্তা যেতে ৪৫ মিনিট সময় লাগে সেটা নাকি নাকি উন্নয়নের মডেল? কে বিশ্বাস করবে একথা, কেউ বিশ্বাস করবে না।’</p>
      <p>বিএনপির এ নেতা বলেন, ‘অবশ্যই বাংলাদেশ মডেল। তবে সেটা গণতন্ত্রহীনতা, বিচারহীনতার, নারী-শিশু নির্যাতন ও নারী-শিশু ধর্ষণের মডেল।’</p>
      <p>৭ নবেম্বর প্রসঙ্গে তিনি বলেন, ‘সিপাহী-জনতা জিয়াউর রহমানকে মুক্ত করে এনে ক্ষমতায় বাসায়। তিনি কোনও ক্যু করেননি, কোনও নির্বাচিত সরকারকে অপসারণ করেননি। শহীদ জিয়া সংবিধানকে বাতিল করেননি, সামরিক আইন জারি করেননি এবং সংসদ বাতিল করেননি। ১৯৭৫ সামরিক আইন জারি করে সংসদ বাতিল করেছিলেন এই আওয়ামী লীগের সিনিয়র সহ-সভাপতি খন্দকার মোশতাক আহমেদ। এই আওয়ামী লীগ মিথ্যাচার করে।’</p>
      <p>আইনের শাসন বলতে দেশে কিছু নেই মন্তব্য করে মওদুদ বলেন, ‘আমাদের নেত্রীকে দেড় বছর কারাবন্দি করে রাখা হয়েছে। সরকারের প্রভাবের কারণে বিচারপতিরা স্বাধীনভাবে, মুক্তভাবে কাজ করতে পারছেন না। যে যত কথাই বলুক আজকে এ কথাটা সত্য।’</p>
      <p>প্রধানমন্ত্রীর উদ্দেশে মওদুদ বলেন, ‘গত ১০ বছর যতবার তিনি ভারতে যান শুধু দিয়ে আসেন, কিছু নিয়ে আসেন না। কেন? শুধু ক্ষমতা থাকার জন্য। ক্ষমতায় থাকার জন্য সবকিছু দিয়ে দিতে হবে? দয়া করে এটা করবেন না। এটা দেশের জন্য মঙ্গলজনক হবে না।’</p>
    </article>
  </body>
</html>