<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/putin-skbjejeva-ahmetov-i-kobzon-zhiteli-okupovanogo-donbasu-nazvali-ljudej-jakim-voni-virjat-638880.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T16:01:56+00:00"/>
    <meta property="og:title" content="Путін, Скабєєва, Ахметов і Кобзон. Жителі окупованого Донбасу назвали людей, яким вони вірять"/>
    <meta property="og:description" content="Президент України Володимир Зеленський за рівнем довіри серед опитаних жителів ОРДЛО опинився нижче Жиріновського"/>
  </head>
  <body>
    <article>
      <h1>Путін, Скабєєва, Ахметов і Кобзон. Жителі окупованого Донбасу назвали людей, яким вони вірять</h1>
      <address>
        <time datetime="2019-11-09T16:01:56+00:00">09 Nov 2019, 16:01</time>
      </address>
      <h4>Президент України Володимир Зеленський за рівнем довіри серед опитаних жителів ОРДЛО опинився нижче Жиріновського</h4>
      <p>Серед основних авторитетів у жителів окупованих районів Донецької і Луганської областей – президент Росії Володимир Путін, а також російські телеведучі-пропагандисти Володимир Соловйов та Ольга Скабєєва.</p>
      <p>Про це йдеться у результатах кількісного дослідження громадської думки на окупованих територіях Донбасу, проведеного з 7 по 31 жовтня компанією «Нью імідж маркетинг груп» та оприлюдненого у виданні <a href="https://dt.ua/internal/test-na-sumisnist-329032_.html">«Дзеркало тижня»</a>.</p>
      <p>Зокрема, на першому місці серед лідерів довіри в ОРДЛО – президент РФ Путін (за нього проголосували 11,2% опитаних); на другому – пропагандист Соловйов (9,2%); на третьому – «ніхто, немає таких» (7,2%); на четвертому – пропагандистка Скабєєва (6,7%); на п’ятому – загиблий ватажок терористичної організації «ДНР» Олександр Захарченко (4,1%); на шостому – нинішній ватажок «ДНР» Денис Пушилін (2,9%); на сьомому – глава МЗС Росії Сергій Лавров (2,5%); на восьмому – український бізнесмен Рінат Ахметов (2,4%); на дев’ятому – радянський і російський естрадний співак Йосип Кобзон, який активно підтримував агресивну політику Путіна щодо України, а також терористичні угрупування в Донецьку і Луганську (2,4%); на десятому – Родіон Мірошник, представник «ЛНР» у політичній підгрупі на мінських переговорах (1,9%).</p>
      <figure>
        <img src="https://glavcom.ua/img/forall/users/116/11693/244602_01.jpg"/>
      </figure>
      <p>Варто також зазначити, що Президент України Володимир Зеленський за рівнем довіри серед опитаних жителів ОРДЛО опинився на 18-му місці (1,3%).</p>
      <p>Дослідження проводилося з 7-го по 31 жовтня 2019 року. Опитано 1606 респондентів: 800 – у непідконтрольній частині Луганської і 806 – у непідконтрольній частині Донецької областей. Для розрахунків вибірки було використано офіційні статистичні дані 2014 року, скориговані з урахуванням наявних демографічних даних ВПО, які залишили непідконтрольні території.</p>
      <p>Інтерв’ю face-to-face проводилися в домогосподарствах респондентів за структурованою анкетою. Погрішність результатів не перевищує 3,2%.</p>
      <p>Нагадаємо, у районі населеного пункту Богданівка <a href="https://glavcom.ua/country/politics/rozvedennja-sil-na-donbasi-ne-priskorit-zustrich-v-normandskomu-formati-ar-jev-638877.html">українські військові та російсько-окупаційні війська після запуску сигнальних ракет почали розведення сил та засобів</a>.</p>
      <related>
        <a href="https://glavcom.ua/country/incidents/u-kremli-prokomentuvali-vidvedennja-sil-v-petrivskomu-638857.html"/>
        <a href="https://glavcom.ua/columns/srudenko/diletantstvo-zelenskogo-u-zovnishniy-i-vnutrishniy-politici-dorogo-obiydetsya-ukrajini-638744.html"/>
        <a href="https://glavcom.ua/country/society/p-jatij-prezident-ukrajini-zaproponuvav-10-porad-jak-perejti-na-ridnu-movu-638856.html"/>
      </related>
    </article>
  </body>
</html>