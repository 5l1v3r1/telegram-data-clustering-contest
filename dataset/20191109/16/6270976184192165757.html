<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://rubryka.com/2019/11/09/bilshe-80-zhyteliv-ordlo-nikoly-ne-dumaly-pro-te-shhob-vyyihaty-z-ldnr/"/>
    <meta property="og:site_name" content="Рубрика"/>
    <meta property="article:published_time" content="2019-11-09T16:06:59+00:00"/>
    <meta property="og:title" content="Більше 80% жителів ОРДЛО ніколи не думали про те, щоб виїхати з &quot;ЛДНР&quot;"/>
    <meta property="og:description" content="80,8% жителів окупованих територій ніколи не думали про те, щоб виїхати з “ЛДНР”. Про це свідчать результати опитування, яке на замовлення ZN у жовтні провела компанія “Нью імідж маркетинг груп”. “За даними опитування, 80,8% жителів окупованих територій ніколи не думали про те, щоб виїхати з ДНР/ЛНР. Тут, безумовно, влучна подача для збірної “донбасознавців”, на сто відсотків переконаних […]"/>
  </head>
  <body>
    <article>
      <h1>Більше 80% жителів ОРДЛО ніколи не думали про те, щоб виїхати з "ЛДНР"</h1>
      <address><time datetime="2019-11-09T16:06:59+00:00">09 Nov 2019, 16:06</time> by <a rel="author" href="https://rubryka.com/author/editor_sandra/" target="_blank">Ольга Проскурова</a></address>
      <figure>
        <img src="https://rubryka.com/wp-content/uploads/2019/10/1570364919_1418802751-84803473-620x420-c-1.jpg"/>
      </figure>
      <p>
        <b>
          <b>80,8% жителів окупованих територій ніколи не думали про те, щоб виїхати з “ЛДНР”.</b>
        </b>
      </p>
      <p>Про це свідчать результати опитування, яке на замовлення <a href="https://dt.ua/internal/test-na-sumisnist-329032_.html">ZN</a> у жовтні провела компанія “Нью імідж маркетинг груп”.</p>
      <p>“За даними опитування, 80,8% жителів окупованих територій ніколи не думали про те, щоб виїхати з ДНР/ЛНР. Тут, безумовно, влучна подача для збірної “донбасознавців”, на сто відсотків переконаних у тому, що “всі, хто хотів, звідти вже виїхали”. Однак тут може бути багато “але”. Навряд чи, коли стріляли, хтось не хотів виїхати. Хотіли. І багато хто виїхав, але потім повернувся. І не тільки тому, що коріння потягло назад. Швидше тому, що там не дуже добре прийняли. Частина з таких людей, напевно, всередині 19,2% тих, хто задумувався про від’їзд. У консервативних же вісімдесяти відсотках, можливо, зашиті і прив’язаність до домівки, і п’ять років ізоляції, і вік (майже половина опитаних — пенсіонери), і “телек” із “розп’ятим хлопчиком”, та інші результати пропаганди країни-власниці заповітної червоної книжки”, – аналізує ЗМІ.</p>
      <figure>
        <img src="https://rubryka.com/wp-content/uploads/2019/11/244553.jpg"/>
      </figure>
      <p>При цьому, <a href="https://rubryka.com/2019/11/09/55-4-meshkantsiv-ordlo-vvazhayut-sebe-ukrayintsyamy-opytuvannya/">55,4% опитаних вважають себе українцями</a>, а <a href="https://rubryka.com/2019/11/09/41-3-zhyteliv-ordlo-vvazhayut-sebe-bidnymy-opytuvannya/">41,3% жителів ОРДЛО вважають себе бідними.</a></p>
      <p>Крім того, <a href="https://rubryka.com/2019/11/09/majzhe-42-meshkantsiv-ordlo-zminyly-pasporty-na-respublikanski-ta-rosijski/">майже 42% мешканців ОРДЛО змінили паспорти на “республіканські” та російські.</a></p>
      <p>
        <b>Довідка</b>
      </p>
      <p>
        <i>Дослідження проводилося з 7-го по 31 жовтня 2019 р. Опитано 1606 респондентів: 800 — у непідконтрольній частині Луганської і 806 — у непідконтрольній частині Донецькій областей. Для розрахунків вибірки було використано офіційні статистичні дані 2014 р., скориговані з урахуванням наявних демографічних даних ВПО, які залишили непідконтрольні території. Інтерв’ю face-to-face проводилися в домогосподарствах респондентів за структурованою анкетою. Погрішність результатів не перевищує 3,2%.</i>
      </p>
    </article>
  </body>
</html>