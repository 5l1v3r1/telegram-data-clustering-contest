<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tanea.gr/2019/11/09/science-technology/ereynites-dimiourgisan-texnito-fyllo-sti-maxi-kata-tis-klimatikis-allagis/"/>
    <meta property="og:site_name" content="ΤΑ ΝΕΑ"/>
    <meta property="article:published_time" content="2019-11-09T16:32:52+00:00"/>
    <meta property="og:title" content="Ερευνητές δημιούργησαν «τεχνητό φύλλο» στη μάχη κατά της κλιματικής αλλαγής"/>
    <meta property="og:description" content="Αντιγράφοντας τη λειτουργία των αληθινών φύλλων και τη διαδικασία της φωτοσύνθεσης, ερευνητές από τον Καναδά και τις ΗΠΑ ανέπτυξαν ένα τεχνητό φύλλο που θα βοηθήσει στη μάχη κατά της κλιματικής αλλαγής, καθώς μετατρέπει με φθηνό τρόπο το βασικό «αέριο του θερμοκηπίου», το διοξείδιο του άνθρακα, σε χρήσιμα εναλλακτικά καύσιμα (μεθανόλη)."/>
  </head>
  <body>
    <article>
      <h6 class="kicker">Νέα τεχνολογία</h6>
      <h1>Ερευνητές δημιούργησαν «τεχνητό φύλλο» στη μάχη κατά της κλιματικής αλλαγής</h1>
      <h2>Αντιγράφοντας τη λειτουργία των αληθινών φύλλων και τη διαδικασία της φωτοσύνθεσης, ερευνητές από τον Καναδά και τις ΗΠΑ ανέπτυξαν ένα τεχνητό φύλλο που θα βοηθήσει στη μάχη κατά της κλιματικής αλλαγής, καθώς μετατρέπει με φθηνό τρόπο το βασικό «αέριο του θερμοκηπίου», το διοξείδιο του άνθρακα, σε χρήσιμα εναλλακτικά καύσιμα (μεθανόλη).</h2>
      <address><time datetime="2019-11-09T16:32:52+00:00">09 Nov 2019, 16:32</time> by <a rel="author" href="https://www.tanea.gr/author/tanea-team/" target="_blank">TANEA Team</a></address>
      <p>Αντιγράφοντας τη λειτουργία των αληθινών φύλλων και τη διαδικασία της φωτοσύνθεσης, ερευνητές από τον Καναδά και τις ΗΠΑ ανέπτυξαν ένα τεχνητό φύλλο που θα βοηθήσει στη μάχη κατά της κλιματικής αλλαγής, καθώς μετατρέπει με φθηνό τρόπο το βασικό «αέριο του θερμοκηπίου», το διοξείδιο του άνθρακα, σε χρήσιμα εναλλακτικά καύσιμα (μεθανόλη).</p>
      <p>Η νέα τεχνολογία έχει εμπνευστεί από τα φυτά, που χρησιμοποιούν την ηλιακή ενέργεια για να μετατρέπουν το διοξείδιο σε θρεπτικά συστατικά.</p>
      <p>
        <a href="https://www.in.gr/2019/11/09/plus/features/xamogelo-tou-paidiou-24-xronia-apo-orama-tou-mikrou-andrea/">«Χαμόγελο του Παιδιού»: 24 χρόνια από το όραμα του μικρού Ανδρέα</a>
      </p>
      <p>Οι επιστήμονες, με επικεφαλής τον επίκουρο καθηγητή Γιμίν Γου του Τμήματος Μηχανολόγων Μηχανικών και μέλος του Ινστιτούτου Νανοτεχνολογίας του Πανεπιστημίου του Γουότερλου, έκαναν τη δημοσίευση στο περιοδικό για θέματα ενέργειας «Nature Energy».</p>
      <p>«Το ονομάζουμε τεχνητό φύλλο επειδή μιμείται τα πραγματικά φύλλα και τη διαδικασία της φωτοσύνθεσης. Το πραγματικό φύλλο παράγει γλυκόζη και οξυγόνο, ενώ το δικό μας μεθανόλη και οξυγόνο» δήλωσε ο Γου.</p>
      <p>Η παραγωγή μεθανόλης από διοξείδιο του άνθρακα αφενός θα μειώσει τις εκπομπές «αερίων του θερμοκηπίου» αφετέρου θα παράγει ένα υποκατάστατο των ρυπογόνων ορυκτών καυσίμων, εφόσον βέβαια η νέα τεχνολογία των τεχνητών φύλλων εφαρμοστεί μαζικά, κάτι όχι βέβαιο, όπως εξηγεί το ΑΜΠΕ.</p>
      <p>Τα επόμενα βήματα των ερευνητών, όπως είπαν, θα είναι να βελτιώσουν την αποδοτικότητα του φύλλου όσον αφορά την παραγωγή μεθανόλης, καθώς και να αξιοποιήσουν εμπορικά τη νέα τεχνολογία.</p>
      <p>«Η νέα ανακάλυψη έχει τη δυνατότητα να αλλάξει τους όρους του παιγνιδιού. Η κλιματική αλλαγή αποτελεί επείγον πρόβλημα και μπορούμε να μειώσουμε τις εκπομπές, ενώ παράλληλα να δημιουργήσουμε ένα εναλλακτικό καύσιμο», ανέφερε ο Γου.</p>
      <p>
        <a href="https://www.tanea.gr/2019/11/07/greece/pateras-20xronou-naytikou-pou-einai-to-paidi-mou-mporei-na-mou-pei-kapoios/">Πατέρας 20χρονου ναυτικού : «Πού είναι το παιδί μου, μπορεί να μου πει κάποιος;»</a>
      </p>
    </article>
  </body>
</html>