<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.enikos.gr/politics/683263/mitsotakis-echoume-xeperasei-tis-prosdokies-ton-politon-ti-eipe-g"/>
    <meta property="og:site_name" content="enikos.gr"/>
    <meta property="article:published_time" content="2019-11-09T16:51:00+00:00"/>
    <meta property="og:title" content="Μητσοτάκης: Έχουμε ξεπεράσει τις προσδοκίες των πολιτών - Τι είπε για το μεταναστευτικό"/>
    <meta property="og:description" content="Η άτυπη συνάντηση των βουλευτών της ΝΔ άνοιξε με σύντομες τοποθετήσεις υπουργών και του Προέδρου της Βουλής, οι οποίοι έθεσαν και τα θέματα της ατζέντας..."/>
  </head>
  <body>
    <article>
      <h1>Μητσοτάκης: Έχουμε ξεπεράσει τις προσδοκίες των πολιτών - Τι είπε για το μεταναστευτικό</h1>
      <address>
        <time datetime="2019-11-09T16:51:00+00:00">09 Nov 2019, 16:51</time>
      </address>
      <p>«Έχουμε ξεπεράσει τις προσδοκίες των πολιτών, δείξαμε ότι είχαμε σχέδιο και ότι είμαστε αποτελεσματικοί» τόνισε ο <a href="http://www.enikos.gr/politics/683217/tet-a-tet-mitsotaki-me-tous-galazious-vouleftes-sto-kavouri-se-ch%CE%9A%CF%85%CF%81%CE%B9%CE%AC%CE%BA%CE%BF%CF%82%20%CE%9C%CE%B7%CF%84%CF%83%CE%BF%CF%84%CE%AC%CE%BA%CE%B7%CF%82">Κυριάκος Μητσοτάκης</a> κλείνοντας την άτυπη συνάντηση των βουλευτών της ΝΔ, η οποία ξεκίνησε στις 9 το πρωί και ολοκληρώθηκε λίγο μετά τις 13:30. Ο Κυριάκος Μητσοτάκης ευχαρίστησε τους βουλευτές οι οποίοι όπως σημείωσε χαρακτηριστικά, «είναι ο πολιορκητικός κριός που θα υλοποιήσει και θα μεταφέρει στην κοινωνία την κυβερνητική πολιτική».</p>
      <p>«Στις εκλογές φτάσαμε στο 40% δίνοντας έμφαση σε τρία ζητήματα: στη μείωση των φόρων, στις νέες δουλειές και στην αποκατάσταση του αισθήματος ασφάλειας στους πολίτες» ανέφερε ο πρωθυπουργός. «Έχουμε ξεπεράσει τις προσδοκίες των πολιτών, έχουμε προωθήσει λύσεις και θα συνεχίσουμε σε αυτούς τους ρυθμούς» πρόσθεσε ο κ. Μητσοτάκης.</p>
      <p>«Η χώρα βρίσκεται, πια, στο κέντρο του παγκόσμιου επενδυτικού χάρτη. Έχουμε τη δυνατότητα όχι απλά να βγάλουμε τη χώρα από την κρίση, αλλά να αλλάξουμε την Ελλάδα και να καταστήσουμε τη ΝΔ κυρίαρχη πολιτική δύναμη για τα επόμενα χρόνια», επισήμανε και συμπλήρωσε: «Είμαστε για 4 μήνες κυβέρνηση και θα χτίσουμε για 4 χρόνια, εξηγώντας στους πολίτες γιατί είμαστε συνεπείς και γιατί είναι σωστή η πολιτική μας που θα βελτιώσει την καθημερινότητά τους».</p>
      <p>Αναφερόμενος στο μεταναστευτικό-προσφυγικό ζήτημα, ο πρωθυπουργός σύμφωνα με πληροφορίες τόνισε οτι «πρέπει να είναι σαφές προς όλους, ότι η πολιτική της σημερινής κυβέρνησης είναι διαφορετική. Κληρονομήσαμε ένα πρόβλημα και η Ευρώπη σήμερα, δεν έχει στρατηγική. Εμείς άμεσα, ψηφίσαμε ένα νόμο που αυστηροποιεί το πλαίσιο χορήγησης ασύλου. Έχουμε το νομικό εργαλείο να εφαρμόσουμε την πολιτική μας, το οποίο δεν είχαμε ως τώρα. Μας δίνει το νομικό οπλοστάσιο να κάνει ουσιαστικό διαχωρισμό προσφύγων και οικονομικών μεταναστών».</p>
      <p>Όπως υπογράμμισε ο πρωθυπουργός, αυτή την ώρα γίνεται μια μεγάλη προσπάθεια, να απόσυμφορηθούν τα νησιά, σημειώνοντας πως είναι η τελευταία φορά που γίνεται μαζική μεταφορά από τα νησιά στην ενδοχώρα. Παράλληλα ανακοίνωσε πως η κυβέρνηση προχωρά στην λειτουργία κλειστών προαναχωρησιακών κέντρων, με τις σχετικές ανακοινώσεις να αναμένονται το επόμενο διάστημα.</p>
      <p>Ο κ. Μητσοτάκης ξεκαθάρισε πως δεν θα γίνει καμία μετακίνηση χωρίς να έχει γίνει ενημέρωση των δημάρχων και των τοπικών βουλευτών, ενώ πρόσθεσε πως θα γίνουν πολύ πιο αυστηροί οι έλεγχοι στα σύνορα. Για το λόγο αυτό έχει προγραμματιστεί να γίνουν άμεσα 400 προσλήψεις συνοριοφυλάκων. «Το μεταναστευτικό είναι ένα από τα προβλήματα που διαχειρίζεται η κυβέρνηση» σημείωσε ο πρωθυπουργός, υπενθυμίζοντας πως η βασική έννοια των πολιτών είναι η πορεία της οικονομίας.</p>
      <p>«Ασχολούμαστε με τα τρέχοντα και τα μεγάλα, όμως έχουμε υποχρέωση να δούμε και το μέλλον. Στο περιβάλλον πρέπει να καταστήσουμε την παράταξή μας, ως την παράταξη που θα εφαρμόσει στην πράξη την πολιτική της βιώσιμης ανάπτυξης με προστασία του περιβάλλοντος. Αυτός ο χώρος ανήκει σε μας. Έχουμε μια πολιτική που συνδυάζει την προστασία του περιβάλλοντος με την ανάπτυξη», διευκρίνισε επίσης ο πρωθυπουργός.</p>
      <p>Ολοκληρώνοντας την ομιλία του ο πρωθυπουργός είπε: «Κάναμε ένα ενδιαφέρον πείραμα, να βρεθούμε πιο χαλαρά, να μιλήσουμε πιο ανοιχτά. Είμαι τυχερός που είμαι πρόεδρος αυτής της Κοινοβουλευτικής Ομάδας», ενώ ευχαριστώντας τα μέλη της Κοινοβουλευτικής Ομάδας και ιδιαίτερα τα νέα στελέχη, τους είπε πως οι πόρτες του γραφείου του είναι πάντα ανοιχτές. Τέλος, απευθυνόμενος στους βουλευτές της περιφέρειας ανέφερε ότι στο επόμενο διάστημα, θα δρομολογηθούν στοχευμένα περιφερειακά αναπτυξιακά έργα.</p>
      <p>
        <b>Οι τοποθετήσεις του προέδρου της Βουλής και υπουργών</b>
      </p>
      <p>Η συνεδρίαση άνοιξε με σύντομες τοποθετήσεις υπουργών και του Προέδρου της Βουλής, οι οποίοι έθεσαν και τα θέματα της ατζέντας.</p>
      <p>Ο Πρόεδρος της Βουλής Κώστας Τασούλας χαιρέτισε τη διαδικασία διαλόγου στο εσωτερικό της κοινοβουλευτικής ομάδας, ενώ το συντονισμό της συζήτησης είχε ο Γραμματέας της κοινοβουλευτικής ομάδας της ΝΔ Σταύρος Καλαφάτης.</p>
      <p>Ο υπουργός Επικρατείας Γιώργος Γεραπετρίτης, σύμφωνα με πληροφορίες, αναφέρθηκε στη συνταγματική αναθεώρηση τονίζοντας ότι για την εκλογή του Προέδρου της Δημοκρατίας διατηρείται ακριβώς η σημερινή διαδικασία με μόνη διαφορά ότι αφαιρείται στην ενδιάμεση φάση η διάλυση της Βουλής η οποία είχε καταστεί μέσο χειραγώγησης των θεσμών. Παράλληλα, ο κ. Γεραπετρίτης στάθηκε στο ζήτημα της ψήφου των εκτός επικρατείας Ελλήνων που αποτέλεσε βασική δέσμευση του πρωθυπουργού.</p>
      <p>Η υπουργός Παιδείας Νίκη Κεραμέως τόνισε ότι η τελευταία απόφαση του υπουργείου αφορά την αναστολή έναρξης λειτουργίας και όχι την κατάργηση πανεπιστημιακών τμημάτων προκειμένου να ακολουθηθεί η νόμιμη διαδικασία αξιολόγησης της σκοπιμότητας και βιωσιμότητας των νέων τμημάτων από τη νέα ενισχυμένη Ανεξάρτητη Αρχή. Θύμισε ότι η ίδρυση των εν λόγω τμημάτων δρομολογήθηκε επί ΣΥΡΙΖΑ χωρίς να τηρηθεί η νόμιμη διαδικασία, χωρίς ακαδημαϊκά κριτήρια, χωρίς ουσιαστικές μελέτες σκοπιμότητας και βιωσιμότητας, ακόμη και λίγα λεπτά πριν την ψήφιση του νομοσχεδίου με κατάθεση βουλευτικών τροπολογιών και τεκμηρίωση μόλις 2 γραμμών. «Στόχος της κυβέρνησης δεν είναι η δημιουργία «βιομηχανίας πτυχίων» αλλά η πρόσβαση των νέων μας σε ποιοτική εκπαίδευση και πτυχία με αντίκρισμα» είπε. Αναφερόμενη, τέλος, στην πρόσφατη επίθεση στο γραφείο της, σημείωσε πώς η κυβέρνηση δεν εκβιάζεται, δεν τρομοκρατείται και συνεχίζει ακάθεκτη το έργο της πάντοτε στο πλαίσιο του δημοκρατικού διαλόγου.</p>
      <p>Ο υπουργός Προστασίας του Πολίτη Μιχάλης Χρυσοχοΐδης σημείωσε ότι η ευρωπαϊκή κοινή γνώμη και οι ευρωπαϊκοί θεσμοί βρίσκονται κοντά στην Ελλάδα, αναγνωρίζουν ότι η χώρα αντιμετωπίζει ένα μεγάλο πρόβλημα με αξιοπρέπεια και αυτό αποτελεί επένδυση για το μέλλον. Πρόσθεσε ότι η κατάσταση θα αλλάξει με κριτήριο τις επιστροφές, σημειώνοντας ότι 300 προσλήψεις έχουν ήδη δρομολογηθεί και ως τις 15 Δεκεμβρίου ακολουθούν άλλες 200 για την επιτάχυνση των διαδικασιών ασύλου. Ο κ. Χρυσοχοϊδης αναφέρθηκε επίσης στις ενέργειες για την ενίσχυση της ασφάλειας στις γειτονιές σημειώνονταςν οτι ο ΣΥΡΙΖΑ εγκατέλειψε πλήρως τα λαϊκά στρώματα και από Πατησίων και κάτω δεν έβλεπαν αστυνομικό. Ανάμεσα στις πρώτες κινήσεις περιλαμβάνονται η ενίσχυση της αστυνομικής παρουσίας, η επιστροφή 1.500 αστυνομικών στην Αττική, 1.500 προσλήψεις που ήδη έγιναν και σε 20 ημέρες θα βρίσκονται ήδη στους δρόμους καθώς και η νέα ομάδα με την ονομασία «Δράση» που θα αριθμεί 200 άτομα ως το τέλος του μήνα σε όλο το λεκανοπέδιο.</p>
      <p>Ο κ. Χρυσοχοΐδης ανέφερε ότι σήμερα υπάρχει ένα εντελώς διαφορετικό κλίμα στην αστυνομία, ότι οι επιχειρήσεις γίνονται στη βάση συγκεκριμένης στρατηγικής με κριτήριο το αποτέλεσμα κι ότι οι καταλήψεις θα τελειώσουν με προσοχή κι όχι με 3.000 παιδιά μέσα στο Πανεπιστήμιο. «Δεν φτάνει να καθαρίσουμε τα Εξάρχεια, πρέπει να τελειώνουμε με την εξάρθρωση των εγκληματικών και τρομοκρατικών οργανώσεων» τόνισε χαρακτηριστικά και πρόσθεσε ότι «κάποιοι θέλουν έναν νέο Γρηγορόπουλο».</p>
      <p>Ο αναπληρωτής υπουργός Προστασίας του Πολίτη, αρμόδιος για Μεταναστευτικά Θέματα, Γιώργος Κουμουτσάκος, σημείωσε ότι το μεταναστευτικό - προσφυγικό δεν είναι παροδικό, καθώς σχετίζεται ως ζήτημα, με έναν δύσκολο γείτονα όπως είναι η Τουρκία η οποία επιθυμεί να αξιοποιήσει τη μεγάλη δεξαμενή των προσφύγων για να πετύχει δικούς της στρατηγικούς στόχους. Επισήμανε ωστόσο ότι πρέπει να συνεχίσουμε να συζητάμε μαζί της. Στο πλαίσιο αυτό, ο κ. Κουμουτσάκος σημείωσε ότι η νέα κυβέρνηση ακολουθεί την πολιτική της δημοκρατικής αυστηρότητας που συνδυάζει την προάσπιση του αγαθού της ασφάλειας, των πολιτών και της χώρας, με τον σεβασμό των διεθνών υποχρεώσεών της και των ανθρωπίνων δικαιωμάτων. Όπως πρόσθεσε, η κυβέρνηση έκανε τη χώρα ένα αξιόπιστο συνομιλητή στην Ευρώπη, στο χρόνο κατά τον οποίο γινόταν η δύσκολη μετάβαση από την παλιά στη νέα Ευρωπαϊκή Επιτροπή.</p>
      <p>Ο υπουργός Εσωτερικών Τάκης Θεοδωρικάκος, ενημέρωσε τα μέλη της Κ.Ο. της ΝΔ για το νόμο της ψήφου των εκτός επικρατείας Ελλήνων και χαρακτήρισε σημαντικό βήμα το γεγονός ότι η κυβέρνηση τηρεί τη συμφωνία με τα κόμματα προσθέτοντας ότι είναι μια ώρα ευθύνης για όλο το πολιτικό σύστημα. Για το ζήτημα του μεταναστευτικού - προσφυγικού, αφού τόνισε ότι το ΥΠΕΣ δεν έχει αρμοδιότητα για το θέμα και ότι κλήθηκε να συμβάλλει μέσω της τοπικής αυτοδιοίκησης, υπογράμμισε ότι πρέπει να υπάρξει τήρηση της τάξης με φυλασσόμενα κέντρα για τους μετανάστες. Μιλώντας για την αντιμετώπιση του ζητήματος σημείωσε, ότι θα πρέπει να εξηγηθεί στους πολίτες γιατί πρόκειται για ένα καθαρά πατριωτικό-εθνικό θέμα και πως δεν γίνεται περιοχές, όπως τα νησιά που έχουν επιβαρυνθεί ήδη, «να βουλιάξουν».</p>
      <p>Ο υπουργός Οικονομικών Χρήστος Σταϊκούρας μίλησε για την αλληλουχία των θετικών εξελίξεων στην Οικονομία μετά τις 7 Ιουλίου. Καταρχάς σημείωσε ότι αντιμετωπίστηκε το δημοσιονομικό κενό του 2019 και το δυνητικό κενό του 2020, με παράλληλη μείωση του ΕΝΦΙΑ για τη μεσαία τάξη κατά 20%, καθώς, όπως είπε, το 86% της μείωσης του ΕΝΦΙΑ αφορά τα χαμηλά και μεσαία στρώματα. Αναφερόμενος ευρύτερα στην πολιτική μείωσης των φόρων ο υπουργός σημείωσε ότι αυτή συνεπάγεται ότι «το διαθέσιμο εισόδημα των πολιτών θα είναι μεγαλύτερο από ότι την προηγούμενη χρονιά». Παράλληλα ο κ. Σταϊκούρας μίλησε για την πρόωρη αποπληρωμή του Διεθνούς Νομισματικού Ταμείου, την άρση των κεφαλαιακών περιορισμών, τις 120 δόσεις για οφειλές προς εφορία και ασφαλιστικά ταμεία, τη βελτίωση του πλαισίου για την προστασία της α' κατοικίας, την εμπροσθοβαρή αξιοποίηση του υψηλότερου επιδόματος θέρμανσης φέτος, τη δρομολόγηση του σχεδίου «Ηρακλής» για τη μείωση των κόκκινων δανείων επ' ωφελεία των πολιτών, το ισχυρό ενδιαφέρον για τις αποκρατικοποιήσεις.</p>
      <p>Τέλος ο πρόεδρος της Προανακριτικής Επιτροπής Γιάννης Μπούγας δήλωσε: «Δείξαμε ψυχραιμία και δεν επιτρέψαμε συμπεριφορές Πολάκη. Η Επιτροπή είναι αποφασισμένη να ερευνήσει με σοβαρότητα όλες τις πτυχές της υπόθεσης».</p>
      <p>Σημειώνεται ότι στην άτυπη συνάντηση της Κ.Ο. της ΝΔ, πήραν το λόγο 55 βουλευτές και 7 υπουργοί.</p>
      <p>Πηγή πληροφοριών: ΑΠΕ-ΜΠΕ</p>
      <related>
        <h4>σχετικά άρθρα</h4>
        <a href="http://www.enikos.gr/politics/683252/mitsotakis-tha-teleiosoume-oristika-kai-ametaklita-me-tin-enchori%0A%20%20%20%20%0A"/>
        <a href="http://www.enikos.gr/politics/683246/ektos-grammis-o-tasoulas-logo-gravatas-to-asteio-tou-mitsotaki-ka%0A%20%20%20%20%0A"/>
        <a href="http://www.enikos.gr/politics/683237/syriza-tha-anamename-o-prothypourgos-simera-kiolas-na-zitisei-tin%0A%20%20%20%20%0A"/>
        <a href="http://www.enikos.gr/politics/683217/tet-a-tet-mitsotaki-me-tous-galazious-vouleftes-sto-kavouri-se-ch%0A%20%20%20%20%0A"/>
        <a href="http://www.enikos.gr/politics/683142/epistoli-charitsi-sto-esr-i-stasi-meridas-ton-mme-symvallei-stin-%0A%20%20%20%20%0A"/>
        <a href="http://www.enikos.gr/politics/683060/synantisi-mitsotaki-me-tous-epikefalis-tou-italikou-tameiou-parak%0A%20%20%20%20%0A"/>
        <a href="http://www.enikos.gr/politics/683082/chamos-sti-vouli-gia-tin-epistoli-tsipra-loverdos-bachalakias-o-p%0A%20%20%20%20%0A"/>
        <a href="http://www.enikos.gr/politics/683053/charitsis-ston-realfm-978-na-psifistei-i-ermineftiki-diataxi-pou-%0A%20%20%20%20%0A"/>
        <a href="http://www.enikos.gr/politics/682911/charitsis-kata-tou-prothypourgou-gia-to-metanasteftiko-o-mitotaki%0A%20%20%20%20%0A"/>
      </related>
    </article>
  </body>
</html>