<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639044/%D9%87%D8%B4%D8%AF%D8%A7%D8%B1-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D8%B1%D8%A7%DB%8C-%D9%87%D9%85%D9%87-%D8%B3%D9%86%DB%8C%D9%86-%D8%A7%D8%B2-%D8%AF%D9%88%D8%B4%D9%86%D8%A8%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T16:26:00+00:00"/>
    <meta property="og:title" content="هشدار آلودگی هوا برای همه سنین از دوشنبه"/>
    <meta property="og:description" content="مدیر پیش‌بینی و هشدار سازمان هواشناسی گفت: از صبح دوشنبه 20 آبان‌ماه، پایداری هوا موجب ‌افزایش غلظت آلاینده‌های جوی و کاهش کیفیت هوا تا..."/>
  </head>
  <body>
    <article>
      <h1>
        <a href="https://www.bultannews.com/fa/news/639044/%D9%87%D8%B4%D8%AF%D8%A7%D8%B1-%D8%A2%D9%84%D9%88%D8%AF%DA%AF%DB%8C-%D9%87%D9%88%D8%A7-%D8%A8%D8%B1%D8%A7%DB%8C-%D9%87%D9%85%D9%87-%D8%B3%D9%86%DB%8C%D9%86-%D8%A7%D8%B2-%D8%AF%D9%88%D8%B4%D9%86%D8%A8%D9%87">هشدار آلودگی هوا برای همه سنین از دوشنبه</a>
      </h1>
      <h2>مدیر پیش‌بینی و هشدار سازمان هواشناسی گفت: از صبح دوشنبه 20 آبان‌ماه، پایداری هوا موجب ‌افزایش غلظت آلاینده‌های جوی و کاهش کیفیت هوا تا...</h2>
      <address><time datetime="2019-11-09T16:26:00+00:00">09 Nov 2019, 16:26</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، صادق ضیائیان در تشریح آخرین وضعیت جوی کشور با اشاره به پایداری <b>هوا</b> در نیمه شمالی کشور، اظهار داشت:‌ از صبح دوشنبه 20 آبان‌ماه، پایداری هوا موجب ‌افزایش غلظت آلاینده‌های جوی و کاهش کیفیت هوا تا حد هشدار برای همه گروه‌ها د‌ر استان‌های <b>تهران</b>، البرز، مرکزی و قزوین می‌شود.</p>
      <p>وی با اشاره به اینکه این شرایط تا روز سه‌شنبه 21 آبان‌ماه ادامه دارد، اظهار داشت: توصیه می‌شود از تردد و توقف کودکان، بیماری‌های تنفسی و قلبی و افراد مسن در سطح شهر جلوگیری شود.</p>
      <p>‌مدیر پیش‌بینی و هشدار سازمان هواشناسی ادامه داد: امروز در جزایر شرق خلیج فارس، هرمزگان و جنوب کرمان بارش‌ها شدت دارد و شرق خلیج فارس و تنگه هرمز مواج است.</p>
      <p>ضیائیان افزود: فردا در جنوب فارس و جنوب بوشهر همچنین برخی مناطق هرمزگان و سیستان و بلوچستان رگبار پراکنده، گاهی وزش باد شدید پیش‌بینی می‌شود.</p>
      <p>وی اظهار کرد: بعدازظهر فردا و روز دوشنبه در نوار شرقی کشور وزش باد خواهیم داشت و از سه‌شنبه تا پایان هفته در نیمه جنوبی کشور جو آرام و آسمان صاف خواهد بود.</p>
      <p>مدیر پیش‌بینی و هشدار سازمان هواشناسی گفت:‌ در هفته جاری در نواحی زلزله‌زده شمال‌غرب کشور هوای سرد ماندگار است، کمینه دما در منطقه میانه حدود صفر تا 2 درجه و در سراب منفی یک درجه تا منفی 3 درجه خواهد بود، همچنین در این مناطق، بعدازظهر پنج‌شنبه و جمعه افزایش ابر و بارش پراکنده پیش‌بینی می‌شود.</p>
      <p>وی در تشریح وضعیت جوی پایتخت گفت: آسمان تهران طی چهار روز آینده صاف همراه با غبار محلی پیش‌بینی می‌شود؛ بیشینه و کمینه دما فردا در تهران 18 و 9 درجه خواهد بود.</p>
      <p>مدیر پیش‌بینی و هشدار سازمان هواشناسی ادامه داد: فردا شهرکرد با کمینه دمای 6 درجه زیر صفر سردترین مرکز استان و بندرعباس و اهواز با بیشینه دمای 30 درجه بالای صفر و بوشهر با بیشینه دمای 32 درجه بالای صفر گرمترین مراکز استان خواهد بود.</p>
      <p>مدیر پیش‌بینی و هشدار سازمان هواشناسی گفت: فردا در 12 استان کمینه دما صفر و زیر صفر درجه خواهد بود.</p>
    </article>
  </body>
</html>