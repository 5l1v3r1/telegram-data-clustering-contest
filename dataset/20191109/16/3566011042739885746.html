<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545982.html/%D8%AA%D9%88%D9%84%DB%8C%D8%AF%DA%A9%D9%86%D9%86%D8%AF%DA%AF%D8%A7%D9%86-%D9%85%D8%AA%D9%82%D9%84%D8%A8-%D8%AF%D8%B1-%D8%AF%D8%A7%D9%85-%D9%BE%D9%84%DB%8C%D8%B3-%D9%BE%D8%A7%DB%8C%D8%AA%D8%AE%D8%AA"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T16:37:00+00:00"/>
    <meta property="og:title" content="تولیدکنندگان متقلب در دام پلیس پایتخت"/>
    <meta property="og:description" content="معاون مبارزه با جعل و کلاهبرداری پلیس آگاهی پایتخت از دستگیری اعضای باند ۹ نفره تولید و توزیع کننده شوینده‌های تقلبی خبر داد."/>
  </head>
  <body>
    <article>
      <h1>تولیدکنندگان متقلب در دام پلیس پایتخت</h1>
      <address>
        <time datetime="2019-11-09T16:37:00+00:00">09 Nov 2019, 16:37</time>
      </address>
      <p>معاون مبارزه با جعل و کلاهبرداری پلیس آگاهی پایتخت از دستگیری اعضای باند ۹ نفره تولید و توزیع کننده شوینده‌های تقلبی خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛  سرهنگ کارآگاه جهانگیر تقی پور گفت: در مهرماه سال جاری نماینده حقوقی شرکت شوینده‌ای معروف با مراجعه به مراجع قضائی شکایتی را مبنی بر نقض علائم تجاری و تولید کالای شرکت به‌صورت تقلبی مطرح کرد.</p>
      <p>  معاون مبارزه با جعل و کلاهبرداری پلیس آگاهی پایتخت افزود: با توجه به حساسیت موضوع و اینکه محصولات شوینده تقلبی به سلامت جامعه آسیب می رساند بلافاصله پرونده برای رسیدگی تخصصی در اختیار کارآگاهان اداره چهاردهم پلیس آگاهی قرار گرفت.   وی افزود: با شروع تحقیقات، کارآگاهان این اداره موفق به شناسایی یک کارگاه تولیدی در قیامدشت سپس یکی از محل‌های خرید و فروش این محصولات در کرج و چندین نقطه در شهر تهران شدند.   تقی‌پور با اشاره به اینکه امکان همدستی این فروشندگان با یکدیگر وجود داشت، گفت: چند اکیپ از کارکنان اداره چهاردهم تشکیل شد و در یک اقدام همزمان سوم مهرماه کارآگاهان به محل‌های شناسایی شده مراجعه و موفق شدند متهمان پرونده را دستگیر کنند.   معاون مبارزه با جعل و کلاهبرداری آگاهی افزود: کارآگاهان هنگام ورود به کارگاه تولیدی قیامدشت هفت نفر را در حال تولید و بسته‌بندی پودرهای تقلبی مشاهده و دستگیر کردند.   وی در ادامه گفت: متهمان در اعترافات اولیه اظهارکردند که دستگاه مورد استفاده در کارگاه از فردی به نام مسعود خریداری شده است و یاسر نیز خرید رنگدانه و نمک ید دار و پودر تقلبی و کارتن‌ها را انجام می‌دهد و کارگاه مذکور نیز اجاره ای است. دو نفر دیگر به نام‌های محسن و علی فروش پودر را بر عهده دارند. در بازرسی به عمل آمده از انبار و کارگاه مذکور کارآگاهان موفق شدند ۸۳۰ کارتن پودر  ۲۴عددی ، ۶۲۰ بسته پودر ۲۰کیلویی ، ۳۵۰بسته نمک یددار ، ۵۳ بسته رنگدانه سبز آبی و ۴ هزار و ۲۰۰ بسته کارتن پودر را کشف و کارگاه و انبار شوینده‌های تقلبی را پلمب کنند.   وی افزود: به دنبال دستگیری متهمان و اعترافات آنان، کارآگاهان موفق شدند یکی دیگر از انبارها را در منطقه مولوی شناسایی کنند ولی پس از مراجعه به آن محل، کارآگاهان با انبار خالی مواجه شدند و مشخص شد کالاهای تقلبی قبل از رسیدن کارآگاهان بین مغازه‌های اطراف توزیع شده است.   تقی پور در ادامه گفت: در شاخه دیگری از تحقیقات پلیسی، دو توزیع‌کننده مواد تقلبی به نام قادر و عادل در مخفیگاهشان دستگیر شدند و پس از انتقال به اداره چهاردهم لب به اعتراف گشودند و یکی دیگر از انبارهای محل نگهداری کالاهای تقلبی در محمد شهر کرج را معرفی کردند که در بازرسی از این انبار نیز ۲۳۲ کارتن شامپوی تقلبی کشف شد.   وی افزود: در این مرحله از تحقیقات پلیسی دو متهم دیگر پرونده که دو زن بودند، شناسایی و دستگیر شدند.   معاون مبارزه با جعل و کلاهبرداری پلیس آگاهی در ادامه گفت: تاکنون ۹ تن از دست اندرکاران تولید و توزیع کالاهای تقلبی شوینده برند دستگیر شده‌اند و متهمان با دستور بازپرس شعبه یازدهم دادسرای ناحیه ۳ تهران برای تحقیقات تکمیلی و روشن شدن سایر زوایای پنهان پرونده در اختیار اداره چهاردهم پلیس آگاهی قرار دارند.   به گزارش پایگاه خبری پلیس تقی‌پور در پایان با اشاره به اینکه کارشناسان ارزش ریالی اموال کشف شده را ۱۰ میلیارد ریال برآورده کرده‌اند، از شهروندان خواست در صورت مشاهده هرگونه تخلف در زمینه جعل عنوان و علائم شرکت‌ها را به دلیل به خطر افتادن سلامت جامعه مراتب را به مراجع قضائی و انتظامی اعلام کنند.   انتهای پیام</p>
    </article>
  </body>
</html>