<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818131.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T16:24:00+00:00"/>
    <meta property="og:title" content="ابوالقاسم طالبی: فیلمم را در سینما سوزاندند"/>
    <meta property="og:description" content="«مصطفی ریاحی و همسرش روزنامه‌نگار هستند و مقالات پرشوری را در نقد موضوع سرمایه‌گذاری و تبعیض‌های اجتماعات در نشریه خود (گواه) منتشر می‌کنند. آن‌ها قصد دارند ماهیت واقعی یک سیاستمدار به ظاهر اصلاح‌طلب و دموکرات به نام دکتر زهتاب‌فر را افشا کنند، به همین دلیل سعی می‌کنند از جشن پرنعمتی که او ترتیب داده است، گزارش مستندی تهیه کنند. اما در نهایت نمی‌توانند دلیل محکمه‌پسندی مبنی‌بر ارتباط او با عناصر خارجی (صهیونیسم و...) به دادگاه ارائه دهند و مصطفی به خاطر شکایت دکتر زهتاب‌فر به زندان فرستاده می‌شود. پس از پلمب شدن دفتر نشریه مصطفی، تلاش‌های همسر او برای آزادی وی به نتیجه نمی‌رسد و...»؛ این خلاصه داستان فیلمی جنجالی است که ابوالقاسم طالبی در سال 1379 آن را کارگردانی کرد."/>
  </head>
  <body>
    <article>
      <h1>ابوالقاسم طالبی: فیلمم را در سینما سوزاندند</h1>
      <address>
        <time datetime="2019-11-09T16:24:00+00:00">09 Nov 2019, 16:24</time>
      </address>
      <p>«مصطفی ریاحی و همسرش روزنامه‌نگار هستند و مقالات پرشوری را در نقد موضوع سرمایه‌گذاری و تبعیض‌های اجتماعات در نشریه خود (گواه) منتشر می‌کنند. آن‌ها قصد دارند ماهیت واقعی یک سیاستمدار به ظاهر اصلاح‌طلب و دموکرات به نام دکتر زهتاب‌فر را افشا کنند، به همین دلیل سعی می‌کنند از جشن پرنعمتی که او ترتیب داده است، گزارش مستندی تهیه کنند. اما در نهایت نمی‌توانند دلیل محکمه‌پسندی مبنی‌بر ارتباط او با عناصر خارجی (صهیونیسم و...) به دادگاه ارائه دهند و مصطفی به خاطر شکایت دکتر زهتاب‌فر به زندان فرستاده می‌شود. پس از پلمب شدن دفتر نشریه مصطفی، تلاش‌های همسر او برای آزادی وی به نتیجه نمی‌رسد و...»؛ این خلاصه داستان فیلمی جنجالی است که ابوالقاسم طالبی در سال 1379 آن را کارگردانی کرد.</p>
      <p>فیلم سینمایی «آقای رئیس جمهور» با این خط داستانی جنجالی اما خیلی زود به محاق توقیف رفت و نه فقط بر پرده سینما که در قاب تلویزیون نیز این فیلم دیده نشد. فیلم بعدها به شبکه نمایش خانگی راه یافت اما هیچ گاه به‌صورت رسمی و عمومی پخش نشد.</p>
      <p>  به گزارش الف طالبی در آخرین گفتگوی خود گفت:در سینما اصطلاحی هست به عنوان فیلم سوزی .  این فیلم را در سینما سوزاندند. این فیلم را در فضای ریاست جمهوری  آقای خاتمی ساختم  که منتقد تفکر لیبرالها در آن شرایط بودم .  . اصلا هیچیک از روسای جمهور منظور من نبودند بیشتر به تفکر لیبرالیسم پرداخته بودم .</p>
      <p>آنوقت سیف الله داد معاون سینمایی وقت فیلمنامه را خواند و ازم پرسید واقعا میخواهی بسازی؟ و وقتی اصرارم را دید گفت پس برو بساز. به دنبال وی «منوچهر محمدی» صدور پروانه ساخت «آقای رییس جمهور» را منوط کرد به جذب تیم تولید حرفه ای و با هزار زحمت فیلم را ساختیم ولی در اکران دچار فیلم‌سوزی شد و تلویزیون هم با وجود خرید رایت فیلم بیست سال فیلم را آرشیو کرد.</p>
      <p>وی افزود: وقتی وارد پیش تولید شدیم یک دفعه در سینما پیچید که می‌خواهند فیلمی علیه خاتمی بسازند و همین برایمان کلی حاشیه‌ساز شد. تلویزیون بیست سال بود رایتش را خریده بود و هرگاه گفتیم چرا پخش نمی‌کنید می‌گفتند به رییس جمهور برمی‌خورد.</p>
      <p>ابوالقاسم طالبی با اشاره به تناقضات جریان موسوم به شبه روشنفکران گفت: اگر یک فیلم از آن طرف فقط یک سال توقیف شود کلی سروصدا می‌کنند ولی فیلم من بیست سال توقیف بود.</p>
      <p>طالبی خود چند سال پیش که به بهانه اکران فیلم «یتیم‌خانه ایران» مهمان برنامه تلویزیونی «هفت» شده بود، درباره این فیلم جنجالی کارنامه خود گفته بود: «من وقتی فیلم سینمایی «آقای رئیس جمهور» را می‌ساختم می‌دانستم چنین برخوردی می‌شود. فیلم را توقیف کردند و هنوز  هم حاضر نشدند در تلویزیون آن را پخش کنند. من زمانی به شوخی به آقای ضرغامی می‌گفتم نمی‌خواهید فیلم را پخش کنید؟ او هم می‌گفت عه! پخش نکردند؟! اما یک بار گفت آقای خاتمی بدش می‌آید. بعد گفتند آقای احمدی‌نژاد بدش می‌آید. حالا نمی‌دانم آقای روحانی هم بدشان می‌آید یا خیر…»</p>
      <p>روز گذشته  شبکه سه سیما در  اقدامی غیرمنتظره ، پس از ۱9 سال، «آقای رییس جمهور» را بدون سروصدا و حاشیه در کنداکتور پخش خود قرار داد.</p>
      <p>یوسف مرادیان، اردلان شجاع‌کاوه، مهشید افشارزاده، حسن جوهرچی، محمدرضا داوودنژاد، شهاب عسگری، مرتضی نعمتی‌جو و کوروش سرمدی در این فیلم بازی کرده‌اند. </p>
    </article>
  </body>
</html>