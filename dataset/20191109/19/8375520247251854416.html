<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/na-shou-95-kvartalu-znovu-zgadali-pro-zgoriliy-budinok-gontarevoji-638900.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T19:45:07+00:00"/>
    <meta property="og:title" content="На шоу «95 Кварталу» знову згадали про згорілий будинок Гонтаревої"/>
    <meta property="og:description" content="Цього разу над нещастям у родині ексочільниці НБУ посміялися на шоу «Ліга сміху»"/>
  </head>
  <body>
    <article>
      <h1>На шоу «95 Кварталу» знову згадали про згорілий будинок Гонтаревої</h1>
      <address>
        <time datetime="2019-11-09T19:45:07+00:00">09 Nov 2019, 19:45</time>
      </address>
      <h4>Цього разу над нещастям у родині ексочільниці НБУ посміялися на шоу «Ліга сміху»</h4>
      <p>На шоу «Ліга сміху», яке було створене в 2015 році студією «Квартал 95», показали сценку, учасники якої посміялися над згорілим будинком колишньої глави НБУ Валерії Гонтаревої.</p>
      <p>Учасники шоу розіграли сценку із нібито програми «Битва екстрасенсів». «Ведучий» нагадав глядачам, що в минулому випуску вони дізналися про те, хто спалив будинок Гонтаревої. У цей час підняв руку один із учасників шоу і сказав, що це він спалив будинок колишньої очільниці НБУ.</p>
      <p>«Молодець! Тому ти і в фіналі», - зазначив «ведучий».</p>
      <p>Після цього весь зал разом із суддями шоу розсміявся і «вибухнув» оплесками.</p>
      <figure>
        <iframe src="https://www.youtube.com/embed/vijtpuuBPzM" width="560" height="315" data-service="Youtube" scrolling="no"/>
      </figure>
      <figure>
        <iframe src="https://www.youtube.com/embed/vijtpuuBPzM" width="640" height="360" data-service="Youtube" scrolling="no"/>
      </figure>
      <p>Як повідомлялося, в останньому випуску «Вечірнього кварталу» за 19 жовтня на телеканалі «1+1» гумористи разом з хором імені Верьовки <a href="https://glavcom.ua/news/gorila-hata-palala-vechirniy-kvartal-cinichno-vismiyav-pidpal-budinku-gontarevoji-633943.html">висміяли підпал будинку колишньої голови Національного банки України Валерії Гонтаревої</a>.</p>
      <p>Раніше стало відомо, що <a href="https://glavcom.ua/news/kvartal-95-ne-zbirajetsya-vibachatisya-za-nomer-pro-pidpal-budinku-gontarevoji-634136.html">«Квартал 95» не збирається вибачатися</a> за номер про підпал будинку Гонтаревої.</p>
      <p>
        <i>Відео скандального виступу 95 Кварталу і Хору Верьовки <a href="https://youtu.be/04AffaZbiGI">дивіться тут</a></i>
      </p>
      <p>Український бізнесмен Ігор Коломойський, про якого у пісні теж неопосередковано згадували, прокоментував номер фразою «браво» і зазначив, що найбільше йому сподобалася фраза «Валерія думає на Валерича».</p>
      <p>Зазначимо, що художній керівник Національного хору імені Верьовки Зеновій Корінець <a href="https://glavcom.ua/news/kerivnik-horu-imeni-verovki-zayaviv-pro-pogrozi--634114.html">заявив про цькування та погрози</a> на свою адресу після виконання артистками хору пісні про пожежу в будинку ексголови Гонтаревої на концерті «Кварталу 95». </p>
      <p>Як повідомлялось, міністр розвитку економіки, торгівлі та сільського господарства Тимофій Милованов вважає, що номер «95 кварталу» за участю хору ім. Верьовки про підпал будинку Гонтаревої <a href="https://glavcom.ua/news/dospivalisya-ministr-ekonomiki-stverdzhuje-shcho-zharti-95-go-kvartalu-pro-gontarevu-negativno-vplivayut-na-investklimat-v-ukrajini-634011.html">негативно впливає на інвестиційний клімат в Україні.</a></p>
      <p>Міністр культури, молоді та спорту Володимир Бородянський <a href="https://glavcom.ua/country/culture/soromno-za-hor-verovki-ministr-kulturi-vibachivsya-pered-gontarevoyu-633948.html">вибачився перед Гонтаревою за участь хору ім. Верьовки в жарті «95 кварталу»</a> про підпал її будинку.</p>
      <p>Бородянський вважає, що публічне висміювання особистих трагедій людей на зразок підпалу будинку колишньої голови Національного банку України Валерії Гонтаревої є моделлю поведінки, яку варто присікати.</p>
      <p>Національний заслужений академічний український народний хор України імені Григорія Верьовки заснований майже вісім десятиліть тому і об’єднує в своєму складі близько півтори сотні професійних співаків. Колектив відзначений численними національними та міжнародними нагородами. Його діяльність головним чином фінансується державою.</p>
      <p>Як повідомляв <a href="https://glavcom.ua/publications/stob-za-30-tisyach-griven-hto-pidstaviv-hor-verovki-634089.html">«Главком»</a>, на 2018 рік у хор Верьовки налічував 155 людей, а держпідтримка становила 47 млн 779 грн.</p>
      <blockquote><b>Читайте також:<br/></b><br/>   •  <b><a href="https://glavcom.ua/publications/stob-za-30-tisyach-griven-hto-pidstaviv-hor-verovki-634089.html">Стьоб за 30 тисяч гривень. Хто підставив хор Верьовки?<br/></a></b>   •  <b><a href="https://glavcom.ua/interviews/skripal-virtuoz-svyatoslav-kondrativ-byudzhet-horu-verovki-blizko-30-mln-grn-i-za-ci-groshi-mi-majemo-muzeyniy-eksponat-393951.html?fbclid=IwAR2Sv_PweyiXoVvKsZeJ-NdmWAlULr8hHiQPRFjeUEKg-RmFNRoDysQKzMk">Скрипаль-віртуоз Святослав Кондратів: Бюджет хору Верьовки – 30 млн на рік. І що ми маємо за ці гроші? Музейний експонат!</a></b></blockquote>
      <related>
        <a href="https://glavcom.ua/world/observe/vidoma-sotsmerezha-anonsuvala-datu-vidmovi-vid-lajkiv-638858.html"/>
        <a href="https://glavcom.ua/country/culture/skandal-u-stolichnomu-teatri-vidoma-aktrisa-zrobila-guchnu-zajavu-pro-zvilnennja-638853.html"/>
        <a href="https://glavcom.ua/news/naslidki-seksskandalu-yaremenko-dosi-golova-komitetu-638465.html"/>
      </related>
    </article>
  </body>
</html>