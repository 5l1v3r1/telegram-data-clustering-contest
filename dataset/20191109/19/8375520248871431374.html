<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/news/borodyanskiy-rozyasniv-ukaz-zelenskogo-shchodo-standartiv-novin-638902.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T19:59:07+00:00"/>
    <meta property="og:title" content="Бородянський роз'яснив указ Зеленського щодо стандартів новин"/>
    <meta property="og:description" content="В уряді не планують регулювати стандарти новин в медіа"/>
  </head>
  <body>
    <article>
      <h1>Бородянський роз'яснив указ Зеленського щодо стандартів новин</h1>
      <address>
        <time datetime="2019-11-09T19:59:07+00:00">09 Nov 2019, 19:59</time>
      </address>
      <h4>В уряді не планують регулювати стандарти новин в медіа</h4>
      <p>В ініціативі президента України Володимира Зеленського щодо вимог до новин в ЗМІ не йшлося про те, що уряд регулюватиме стандарти новин в українських медіа.</p>
      <p>Про це розповів міністр культури Володимир Бородянський на сторінці <a href="https://www.facebook.com/1444893204/posts/10221753387210974?sfns=mo">у Facebook.</a></p>
      <p>За словами Бородянського, виникло термінологічне непорозуміння через помилкове застосування терміну «стандарти новин». Він наголосив, що уряд не збирається регулювати стандарти новин в медіа.</p>
      <p>«Вас правильно стурбувала та обурила наявність в указі президента слів про встановлення «вимог та стандартів новин». Це термінологічне непорозуміння, яке виникало через помилкове застосування терміну «стандарти новин» в документах МКМС. Ми не збирались і не збираємось регулювати стандарти новин. Це право - виключно професійної спільноти», - пояснив він.</p>
      <p>Бородянський додав, що у законопроекті про вимоги до новин в медіа планують ввести поняття небезпечної інформації, дезінформації та недостовірної інформації.</p>
      <p>«Що ми збираємось робити: ввести поняття небезпечна інформація, дезінформація, недостовірна інформація. Що є дуже важливим в умовах інформаційної війни з РФ та можливим фінансуванням деяких ЗМІ країною агресором», - написав міністр.</p>
      <p>Крім того, уряд хоче ввести визначення характеру інформації та зобов'язати ЗМІ позначати поширюваний конктент відповідно до виду.</p>
      <p>«Введення визначень характеру інформації, як то новинна, розважальна, гумористична і т.п. разом з можливим обов’язком позначати поширюваний контент відповідно до того виду контенту, до якого відноситься інформація. Це є частиною належного інформування громадян і реалізацією їх права на інформацію», - заявив Бородянський.</p>
      <p>Раніше повідомлялося, що президент України Володимир <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html">Зеленський доручив Кабінету міністрів розробити і внести на розгляд парламенту законопроект щодо врегулювання діяльності ЗМІ в Україні.</a></p>
      <p>Нагадаємо, що 6 листопада <a href="https://glavcom.ua/news/zelenskiy-stvoriv-radu-z-pitan-svobodi-slova-povniy-spisok-638059.html">Зеленський створив Раду з питань свободи слова та захисту журналістів</a>, яка збирається вирішувати, хто є журналістом, а хто ні.</p>
      <blockquote>
        <b>Читайте також: <a href="https://glavcom.ua/coreola/utils/article/638884/1/%D0%BC">Журналісти за неправдиву інформацію нестимуть відповідальність – Бородянський.</a></b>
      </blockquote>
      <p>Як повідомлялося, <a href="https://glavcom.ua/news/tisk-na-nezalezhni-zmi-ne-maje-nichogo-spilnogo-z-jevropeyskimi-standartami-poroshenko-638419.html">тиск правоохоронних органів на телеканал «Прямий» і його власника – це лише складова частина загального процесу</a>, який зараз відбувається в Україні. І це немає нічого спільного з європейськими стандартами.</p>
      <related>
        <a href="https://glavcom.ua/country/politics/zelenskij-zobov-jazav-urjad-do-kintsja-roku-rozrobiti-novi-pravila-dlja-fop-zaliznitsi-ta-burshtinu-638888.html"/>
        <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html"/>
        <a href="https://glavcom.ua/columns/srudenko/diletantstvo-zelenskogo-u-zovnishniy-i-vnutrishniy-politici-dorogo-obiydetsya-ukrajini-638744.html"/>
      </related>
    </article>
  </body>
</html>