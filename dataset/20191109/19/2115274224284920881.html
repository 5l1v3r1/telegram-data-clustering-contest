<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.agi.it/estero/pezzo_muro_berlino_a_trump-6520123/news/2019-11-09/"/>
    <meta property="og:site_name" content="Agi"/>
    <meta property="article:published_time" content="2019-11-09T19:42:00+00:00"/>
    <meta property="og:title" content="Una ong ha spedito un pezzo di muro di Berlino a Trump"/>
    <meta property="og:description" content="&quot;Nessun muro dura per sempre&quot; si legge nel biglietto che accompagnava la sezione da 2,7 tonnellate consegnato alla Casa Bianca "/>
  </head>
  <body>
    <article>
      <h1>Una ong ha spedito un pezzo di muro di Berlino a Trump</h1>
      <h2>"Nessun muro dura per sempre" si legge nel biglietto che accompagnava la sezione da 2,7 tonnellate consegnato alla Casa Bianca </h2>
      <address><time datetime="2019-11-09T19:42:00+00:00">09 Nov 2019, 19:42</time> by <a rel="author">AGI - Agenzia Giornalistica Italia</a></address>
      <p>Un gruppo di cittadini berlinesi ha spedito al presidente americano, <b>Donald Trump</b>, una sezione del <b>Muro di Berlino</b> come monito per i suoi piani di costruzione di una barriera al confine Sud degli Stati Uniti: "Nessun muro è per sempre".</p>
      <p>La sezione di 2,7 tonnellate del Muro di Berlino è arrivata alla <b>Casa Bianca</b> nell'ambito dell'iniziativa "Il muro contro i muri" del gruppo no profit pro-democrazia con sede a Berlino <b>Die Offene Gesellschaft</b> (La società aperta). Firmato da "Citizens of Berlin", il muro reca il messaggio inciso: "Vorremmo darvi uno degli ultimi pezzi del fallito Muro di Berlino per commemorare la dedizione degli Stati Uniti alla costruzione di un mondo senza muri. La Germania è di nuovo unita e a Berlino solo pochi pezzi sparsi ci ricordano che nessun muro dura per sempre".</p>
      <p>All'inizio di questa settimana - riporta Newsweek - il gruppo aveva annunciato alla Casa Bianca che avrebbe consegnato la sezionenella serata odierna, nel momento esatto della caduta del muro di Berlino. Tuttavia, Fox News ha riferito che è improbabile che l'amministrazione Trump lo accetti.</p>
      <figure>
        <iframe src="https://www.youtube.com/embed/gHRTte_V3rU" width="640" height="360" data-service="Youtube" scrolling="no"/>
      </figure>
      <p>Pagato con donazioni private, il gruppo ha ottenuto il pezzo di muro, che pesa più di cinque pianoforti, da un rivenditore nella capitale tedesca. È stato quindi trasportato in aereo a New York e portato a Washington DC con un camion. La trovata eè una critica alla politica di<b> immigrazione</b> di Trump che mira a costruire un muro di frontiera "grande, bello" al punto da farne una questione di sicurezza nazionale.</p>
      <p>"Se il Presidente accetta la lettera, è sua. Ma i regali a un presidente in carica appartengono sempre agli Stati Uniti e non all'individuo in carica. Appartiene alla gente. Quindi speriamo che questa lettera finisca in un luogo pubblico dove tutti i cittadini possano leggerla. Dopotutto, il messaggio principale è un grande ringraziamento dai berlinesi agli Stati Uniti e al suo popolo", ha spiegato a Quartz.com<b> Philip Husemann</b>, amministratore delegato di Die Offene Gesellshaft. "Per decenni - ha aggiunto - gli Stati Uniti hanno avuto un ruolo importante nel far crollare questo muro. Da<b> John F. Kennedy</b> a <b>Ronald Reagan</b>, i presidenti degli Stati Uniti lo hanno combattuto".</p>
      <p>Il gruppo tedesco ha anche invitato le persone ad accedere al sito dell'organizzazione per firmare con il proprio nome sotto l'immagine della sezione, in protesta contro il muro di Trump.</p>
      <related>
        <a href="https://www.agi.it/estero/muro_berlino_crollo-6514311/news/2019-11-09/"/>
      </related>
    </article>
  </body>
</html>