<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://standartnews.com/kultura/ikona-na-arkhangel-mikhail-vdkhnovi-misho-belchev-406307.html"/>
    <meta property="og:site_name" content="Стандарт Новини"/>
    <meta property="article:published_time" content="2019-11-09T19:43:00+00:00"/>
    <meta property="og:title" content="Икона на Архангел Михаил вдъхнови Мишо Белчев"/>
    <meta property="og:description" content="Йорданка Фандъкова и Малина Едрева прегърнаха барда преди старта на грандиозния концерт в НДК"/>
  </head>
  <body>
    <article>
      <h1>Икона на Архангел Михаил вдъхнови Мишо Белчев</h1>
      <address><time datetime="2019-11-09T19:43:00+00:00">09 Nov 2019, 19:43</time> by <a rel="author">Агенция Стандарт</a></address>
      <p>Икона на Свети Архангел Михаил поднесоха Йорданка Фандъкова и Малина Едрева на Мишо  Белчев навръх именния му ден. Двете дами прегърнаха барда на България минути преди старта на грандиозния спектакъл, посветен на София, вдъхновен и организиран от него в НДК с логото „Булевардът“. Приятели, колеги и почитатели започнаха да го поздравяват още преди началото на представлението. Възторгът и удоволствието от изкуството, гарнирани с приятна носталгия, изпълниха зала номер едно при Белчевите изпълнения на „Булевардът“ и „Не остарявай, любов“ – и голямото шоу се завъртя. Всички артисти изпълниха сцената с изключителната енергия на стойностните стихове и ноти, с флуидите на онази неповторима душевна близост, която се случва само на концертите, замислени и дирижирани от Мишо Белчев. Неговите дуети с Кристина пък припомниха за автентичната романтика, която става все по-ценна, защото май е на изчезване. Георги Христов зарадва народа с нова песен - „Скитник“. „Фондацията“ забиха две култови парчета по стихове на Мишо Белчев – „След 10 години“ и „Пак ще се прегърнем“. Мими Иванова, Тони Димитрова, Ваня Костова, Росица Кирилова, Нели Рангелова, Джина Иванова, Милица Божинова спечелиха отново и отново сърцата на феновете с класики. Страхотна изненада от първа класа поднесоха Деси Добрева и Константин Белчев.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/74465642_566843874125950_9012151128694980608_n.jpg?_nc_cat=111&amp;_nc_oc=AQmGTCfGileWSdhaXNKUTYm7ahdwHVtlLvbW9fNLiQ-IHB2acSXF6AR1TSrKJTHQttA&amp;_nc_ht=scontent.fsof9-1.fna&amp;oh=65afcd60df6402857a2d23120d325a7d&amp;oe=5E5221AD"/>
      </figure>
      <p>Те хванаха микрофоните за прекрасно естетско изживяване – безсмъртния хит на Петър Ступел и Петър Караангов „Закъснели срещи“, с който  Мишо Белчев и Мария Нейкова печелят първа награда на „Златният Орфей“.  Публиката буквално избухна, викайки „Браво“, а Деси по-късно се похвали зад кулисите, че Белчев син е перфектен арт партньор. Наследникът на барда беше подходил съвсем професионалното и към визията на бенда си – топ музикантите бяха с черни ризи, върху които бяха избродирани буквите КВ. Мариан Бачев и музикално-артистичната му формация „Моя любов“ вдигнаха адреналина със „Заради очите ти си струва“.</p>
      <figure>
        <img src="https://scontent.fsof9-1.fna.fbcdn.net/v/t1.15752-9/75348977_603621780382850_8428068956924805120_n.jpg?_nc_cat=102&amp;_nc_oc=AQmJQf008mojP7cIEaEt9vKFwev8XLKP75p9vG8E6TvjvnThM3pF48knDcT2j-PV5Og&amp;_nc_ht=scontent.fsof9-1.fna&amp;oh=0d9fbda39bd222f1799cc4310e55cdae&amp;oe=5E50F6BE"/>
      </figure>
      <p>Едноименното стихотворение на Мишо Белчев с музиката на Стефан Димитров се превърна в истински театър във версията на Бачев, Жени Лечева, Елена Атанасова, Михаил Сървански, Борислав Веженов. Драгомир Драганов също беше вълнуващо-атрактивен със „Заклинание“ на Петър Чернев по лириката на Миряна Башева. Трогателен и оригинален беше Антон Котав от Италианския лицей - 9-годишният чаровник се представи със "Събота вечер" на Йосиф Цанков, една от най-емблематичните песни в родната попмузика. Ники Априлов за пореден път беше измайсторил същинско зрелище за всички сетива – танци, декори, видеа... Музите се оглеждаха на макс в „Булевардът“. Софийският духов оркестър постави мощната удивителна.  </p>
      <figure>
        <img src="https://scontent.fsof9-1.fna.fbcdn.net/v/t1.15752-9/74160368_2475242012531744_8118022015220187136_n.jpg?_nc_cat=107&amp;_nc_oc=AQlenm6yjTtPMJJDW-eD6bftqAJ1tVgugKHWgqWRJ0mQINJnOcvUNIOPChk1EeTyoD4&amp;_nc_ht=scontent.fsof9-1.fna&amp;oh=041a8450ed99add14551680fd4d7256a&amp;oe=5E4DCF45"/>
      </figure>
    </article>
  </body>
</html>