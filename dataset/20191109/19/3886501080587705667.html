<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-svet/119114-policija-se-povukla-s-duznosti-ispred-palate-predsednika-bolivije?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T19:10:04+00:00"/>
    <meta property="og:title" content="Policija se povukla s dužnosti ispred palate predsednika Bolivije"/>
    <meta property="og:description" content="Policajci-čuvari palate predsednika Bolivije su danas napustili svoje položaje pred nejnim ulazom, dopustivši antivladinim demonstrantima da pridju do vrata te zgrade.Predsednik Evo Morales nije bio u zgradi kad se policija povukla u znak rastućeg nezadovoljstva snaga sigurnosti nakon osporenih izbora za šefa države.Službenici palate u La Pazu su evakuisani, te je tamo ostala samo predsednička vojna garda. Demonstranti su najpre mirno došli do vrata predsedničke rezidencije, a potom otišli. Neke policijske jedinice u Boliviji su u petak otvoreno odbile poslušnost vlasti, što je loš znak za Moralesa koji pokušava da smiri zemlju podeljenu time što je proglasio svoju pobedu na izborima 20. oktobra.Ministar odbrane Havijer Zabaleta rekao je da je &quot;policijska pobuna izbila u nekoliko regiona&quot;, međutim izgleda da se neposlušnost danas širi.Zvanični zahtevi policije su bolji uslovi rada, ostavke njihovih komandanata i garancije da neće biti politički &quot;instrument bilo koje vlade&quot;.Spor o ishodu predsedničkih izbora…"/>
  </head>
  <body>
    <article>
      <h1>Policija se povukla s dužnosti ispred palate predsednika Bolivije</h1>
      <address>
        <time datetime="2019-11-09T19:10:04+00:00">09 Nov 2019, 19:10</time>
      </address>
      <slideshow>
        <figure>
          <img src="https://static.beta.rs/thumbs/06c1e55f.557x371.jpg"/>
        </figure>
        <figure>
          <img src="https://static.beta.rs/thumbs/cd497ecb.556x371.jpg"/>
        </figure>
        <figure>
          <img src="https://static.beta.rs/thumbs/a8bbb275.556x371.jpg"/>
        </figure>
      </slideshow>
      <p>Policajci-čuvari palate predsednika Bolivije su danas napustili svoje položaje pred nejnim ulazom, dopustivši antivladinim demonstrantima da pridju do vrata te zgrade.<br/><br/>Predsednik Evo Morales nije bio u zgradi kad se policija povukla u znak rastućeg nezadovoljstva snaga sigurnosti nakon osporenih izbora za šefa države.<br/><br/>Službenici palate u La Pazu su evakuisani, te je tamo ostala samo predsednička vojna garda. <br/><br/>Demonstranti su najpre mirno došli do vrata predsedničke rezidencije, a potom otišli. <br/><br/>Neke policijske jedinice u Boliviji su u petak otvoreno odbile poslušnost vlasti, što je loš znak za Moralesa koji pokušava da smiri zemlju podeljenu time što je proglasio svoju pobedu na izborima 20. oktobra.<br/><br/>Ministar odbrane Havijer Zabaleta rekao je da je "policijska pobuna izbila u nekoliko regiona", međutim izgleda da se neposlušnost danas širi.<br/><br/>Zvanični zahtevi policije su bolji uslovi rada, ostavke njihovih komandanata i garancije da neće biti politički "instrument bilo koje vlade".<br/><br/>Spor o ishodu predsedničkih izbora pokrenuo je proteste širom zemlje, uz tri pogibije i više od 300 povređenih.<br/><br/>Opozicija kaže da je bilo prevare na izborima, što Morales naziva pokušajem rušenja zakonite vlade Bolivije.<br/><br/>Morales je sebe proglasio pobednikom čak pre saopštavanja rezultata prebrojavanja glasova koje je odloženo što je podstaklo kritku s opozicionog krila.<br/><br/>Organizacija američkih država sprovodi reviziju prebrojavanja glasova o čemu se nalaz očekuje u ponedeljak ili utorak. Opozicija medjutim kaže da ni to neće prihvatiti, jer nije bila konsultovana o tome kako će se sprovesti ta revizija.<br/><br/>Morales, koji je predsednik još od 2006. godine, ranije je odbio da prihvati rezultat referenduma o ograničenju ovlašćenja predsednika.</p>
    </article>
  </body>
</html>