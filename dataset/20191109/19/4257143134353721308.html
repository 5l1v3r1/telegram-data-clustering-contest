<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/09/nem-pofonert-ment-bresztbe-a-veszprem"/>
    <meta property="og:site_name" content="infostart"/>
    <meta property="article:published_time" content="2019-11-09T19:45:00+00:00"/>
    <meta property="og:title" content="Nem pofonért ment Bresztbe a Veszprém"/>
    <meta property="og:description" content="Vagy ha azért is, nem kapni, hanem adni. Meskov Breszt-Telekom Veszprém 30-37 a férfi kézi-BL-ben."/>
  </head>
  <body>
    <article>
      <h1>Nem pofonért ment Bresztbe a Veszprém</h1>
      <address><time datetime="2019-11-09T19:45:00+00:00">09 Nov 2019, 19:45</time> by <a rel="author">Infostart</a></address>
      <h3>Vagy ha azért is, nem kapni, hanem adni. Meskov Breszt-Telekom Veszprém 30-37 a férfi kézi-BL-ben.</h3>
      <p>A Telekom Veszprém hétgólos győzelmet aratott a fehérorosz Meskov Breszt otthonában a férfi kézilabda Bajnokok Ligája csoportkörének hetedik fordulójában, szombaton. Az előző idényben BL-ezüstérmes veszprémiek mérlege a B csoportban ezzel négy győzelem mellett három vereség.</p>
      <h4>Részletek</h4>
      <p>A gólgazdag első félidő nagy részében a Veszprémnél volt az előny, amelyet a játékrész legvégén tudott háromra növelni David Davis vezetőedző együttese. A szlovén Dragan Gajic és a szerb Petar Nenadic is gólerősen kézilabdázott a vendégeknél.</p>
      <p>A második felvonásban a 37. és a 40. perc között egy 3-0-s periódust produkáltak a veszprémiek, az ekkor kialakított ötgólos előnyük pedig a hajrára még tovább nőtt (25-32). Az utolsó tíz perc nem hozott érdemi változást, így a bakonyiak magabiztos sikert arattak.</p>
      <h4>Eredmény:</h4>
      <p>Férfi BL, csoportkör, 7. forduló, B csoport:<br/>Meskov Breszt (fehérorosz)-Telekom Veszprém 30-37 (17-20)</p>
      <p>A találkozó legeredményesebb játékosai az egyaránt nyolc gólig jutó Gajic és Nenadic voltak, a hazaiaktól Mikita Vailupau ötször talált be.</p>
      <h4>Szeged</h4>
      <p>A Mol-Pick Szeged vasárnap a norvég bajnok Elverum csapatát fogadja az A csoportban, a Veszprém pedig jövő szombaton megint a Meskov Breszttel csap össze, ezúttal saját közönsége előtt.</p>
      <p>
        <i>Nyitókép: pixabay</i>
      </p>
    </article>
  </body>
</html>