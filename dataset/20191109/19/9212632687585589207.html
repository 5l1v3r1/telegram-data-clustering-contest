<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515587/saya-tak-ingat-apa-terus-pandu-kereta"/>
    <meta property="og:site_name" content="HM Online"/>
    <meta property="article:published_time" content="2019-11-09T19:40:13+00:00"/>
    <meta property="og:title" content="'Saya tak ingat apa, terus pandu kereta'"/>
    <meta property="og:description" content="“SAYA tak ingat apa, lepas kena tikam terus lari dan pandu kereta ke hospital,” kata guru yang ditikam suaminya dalam kejadian di Putrajaya semalam."/>
  </head>
  <body>
    <article>
      <h1>'Saya tak ingat apa, terus pandu kereta'</h1>
      <address><time datetime="2019-11-09T19:40:13+00:00">09 Nov 2019, 19:40</time> by <a rel="author">Hairulazim Mahmud</a></address>
      <p>“SAYA tak ingat apa, lepas kena tikam terus lari dan pandu kereta ke hospital,” kata guru yang ditikam suaminya dalam kejadian di Putrajaya semalam.</p>
      <p>Mangsa berkata, dia tidak tahu dari mana datangnya kekuatan untuk terus memandu ke hospital bagi menyelamatkan diri dan bayi dalam kandungannya.</p>
      <p>Menurut wanita berusia 35 tahun itu, suaminya memang mengalami kemurungan sehingga terpaksa mengambil ubat bagi mengurangkan tekanan.</p>
      <p>Bagaimanapun katanya, lelaki berusia 39 tahun itu tidak pernah berkasar sepanjang tempoh perkahwinan mereka.</p>
      <p>Hasil perkahwinan mereka dikurniakan tiga anak termasuk yang baru dilahirkan semalam dengan sulung berusia enam tahun dan kedua empat tahun.</p>
      <p>Katanya, kedua-dua anak mereka menyaksikan kejadian itu.</p>
      <p>“Mereka sangat trauma sekarang,” katanya yang merancang pulang ke kampung di Kedah selepas dibenarkan keluar dari hospital.</p>
      <p>Akibat kejadian itu mangsa mengalami luka pada perut dan jari kiri, lengan kanan serta di belakang kanan badan.</p>
      <p>Dalam kejadian 9.50 pagi semalam mangsa yang sarat mengandung memandu sendiri hampir tiga kilometer dari kediamannya di Presint 9 ke Hospital Putrajaya dalam keadaan berlumuran darah selepas ditikam suaminya di rumah mereka.</p>
      <p>Sebaik tiba di hospital, wanita itu terpaksa menjalani pembedahan bagi menyelamatkan kandungan berusia 37 minggu itu.</p>
      <p>Bayi lelaki itu berjaya dilahirkan melalui pembedahan dan keadaannya stabil serta tidak mengalami kecederaan.</p>
      <p>Sementara itu, sumber keluarga memberitahu lelaki itu bercadang berpindah balik ke Melaka selepas isterinya bersalin.</p>
      <p>Menurutnya, ketika ditahan lelaki itu tidak melawan dan berkurung dalam bilik dengan membiarkan pintu rumah terbuka.</p>
      <p>
        <b>Berita berkaitan</b>
      </p>
      <p>• <a href="https://www.hmetro.com.my/utama/2019/11/515524/guru-hamil-ditikam-suami">Guru hamil ditikam suami</a></p>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/515534/bayi-guru-ditikam-selamat-dilahirkan-metrotv"/>
        <a href="https://www.hmetro.com.my/mutakhir/2019/11/515844/tikam-bini-suspek-didakwa-tertekan"/>
        <a href="https://www.hmetro.com.my/mutakhir/2019/08/481851/lelaki-pakistan-tetak-isteri-diburu"/>
        <a href="https://www.hmetro.com.my/mutakhir/2019/08/484478/buru-lelaki-pakistan-tetak-bekas-isteri"/>
        <a href="https://www.hmetro.com.my/mutakhir/2019/07/477070/restoran-suami-nadya-syahera-terbakar"/>
        <a href="https://www.hmetro.com.my/node/157836"/>
        <a href="https://www.hmetro.com.my/utama/2019/01/416128/pinjam-rahim-ibu"/>
        <a href="https://www.hmetro.com.my/utama/2019/10/504948/lahir-selepas-6-tahun-dibeku"/>
      </related>
    </article>
  </body>
</html>