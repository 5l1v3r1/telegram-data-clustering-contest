<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620680/%D8%B3%D9%84%D8%B7%D8%A7%D9%86%DB%8C%E2%80%8C%D9%81%D8%B1-%D8%B4%D8%AE%D8%B5%D8%A7-%D8%A8%D8%B1%D9%86%D8%A7%D9%85%D9%87%E2%80%8C%D9%87%D8%A7%DB%8C-%DA%A9%D8%B3%D8%A8-%D8%B3%D9%87%D9%85%DB%8C%D9%87-%D9%88-%D8%A2%D9%85%D8%A7%D8%AF%DA%AF%DB%8C-%D8%A8%D8%B1%D8%A7%DB%8C-%D8%A7%D9%84%D9%85%D9%BE%DB%8C%DA%A9-%D8%B1%D8%A7-%D9%BE%DB%8C%DA%AF%DB%8C%D8%B1%DB%8C-%D9%85%DB%8C%E2%80%8C%DA%A9%D9%86%D9%85"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T19:45:00+00:00"/>
    <meta property="og:title" content="سلطانی‌فر: شخصا برنامه‌های کسب سهمیه و آمادگی برای المپیک را پیگیری می‌کنم"/>
    <meta property="og:description" content="وزیر ورزش و جوانان گفت: با وجود تحریم های ظالمانه مشکلی در تامین مالی برنامه های آماده سازی المپیکی ها و کسب سهمیه نداریم."/>
  </head>
  <body>
    <article>
      <h1>سلطانی‌فر: شخصا برنامه‌های کسب سهمیه و آمادگی برای المپیک را پیگیری می‌کنم</h1>
      <address>
        <time datetime="2019-11-09T19:45:00+00:00">09 Nov 2019, 19:45</time>
      </address>
      <p>
        <i>وزیر ورزش و جوانان گفت: با وجود تحریم های ظالمانه مشکلی در تامین مالی برنامه های آماده سازی المپیکی ها و کسب سهمیه نداریم.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به گزارش وزارت ورزش و جوانان، در این نشست مسعود سلطانی فر با تبریک موفقیت‌های اخیر ورزش ایران گفت : قهرمانی کشتی گیران امید ما در مسابقات جهانی بسیار دلگرم کننده بود، همچنین ووشوکاران ایران در مسابقات جهانی این رشته در چین کار بزرگی کردند و کسب مقام در خانه چینی‌ها برای ورزش کشور ارزشمند است.</p>
      <p>وزیر ورزش و جوانان مدال های متعدد قایقرانان در مسابقات آسیایی را نشانگر پیشرفت و موفقیت این رشته دانست و گفت : درخشش قایقرانان ایرانی در رده های مردان و زنان و کسب مدال های آسیایی برای ما ارزشمند بود.</p>
      <p>وی راهیابی تیم ملی فوتبال ساحلی به فینال مسابقات قاره‌ای را مهم دانست و گفت: قرار گرفتن در فینال این رقابت‌ها موضوع مهمی است و امیدوارم بتوانند مقابل اسپانیا بازی خوبی ارائه کنند و در هرصورت پیروزهای اخیر کشتی گیران، ووشوکاران و قهرمانان قایقرانی و تیم ملی ساحلی در مسابقات جهانی و آسیایی موجب شادی مردم و ارتقا غرور ملی شد.</p>
      <figure>
        <img src="https://aftabnews.ir/files/fa/news/1398/8/18/357187_669.jpg"/>
      </figure>
      <p>وزیر ورزش و جوانان از تحریم های ظالمانه و ناعادلانه امریکا علیه مردم ایران یاد کرد و گفت: دشمن امید مردم را هدف گرفته است و ورزش و موفقیت قهرمانان ملی سهم مهمی در نشاط جامعه دارند و برای همین تمام برنامه های کسب سهمیه و آمادگی برای المپیک فدراسیون ها را شخصا پیگیری میکنم و با تلاش بسیار با وجود تحریم های ظالمانه امریکا مشکلی در تامین مالی برنامه‌های آماده سازی المپیکی‌ها و کسب سهمیه نداریم.</p>
      <p>سلطانی‌فر در پایان از هماهنگی خوب کمیته ملی المپیک و وزارت ورزش برای نتیجه گیری مطلوب در بازی‌های المپیک یاد کرد و گفت : در ستاد هماهنگی بازیهای المپیک و پارالمپیک تمام فدراسیون های المپیکی مرتبا رصد می‌شوند و هدفگذاری همه مدیران ورزش موفقیت ورزش کشور و شادکامی مردم ایران است.</p>
    </article>
  </body>
</html>