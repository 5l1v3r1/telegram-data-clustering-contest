<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/pakistan-politicians-reaction-in-ayodhya-case892.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T19:33:00+00:00"/>
    <meta property="og:title" content="'ഇങ്ങനെയാണു കാവി പ്രത്യയശാസ്ത്രം സമൂഹത്തിന്റെ മര്‍മ്മപ്രധാനമായ സ്ഥാനങ്ങളെ തിന്നുന്നത്'; അയോധ്യാ വിധിക്കെതിരെ പാകിസ്താനിലെ രാഷ്ട്രീയനേതാക്കള്‍"/>
    <meta property="og:description" content="Ayodhya Verdict Supreme Court India ഇസ്‌ലാമാബാദ്: അയോധ്യാ വിധിക്കെതിരെ പാകിസ്താനിലെ പ്രമുഖ രാഷ്ട്രീയനേതാക്കള്‍ രംഗത്ത്. വിധിയെ അപലപിച്ച ജാമിയത്ത്-ഉലമ-ഇ-ഇസ്‌ലാം പാര്‍ട്ടി"/>
  </head>
  <body>
    <article>
      <h1>'ഇങ്ങനെയാണു കാവി പ്രത്യയശാസ്ത്രം സമൂഹത്തിന്റെ മര്‍മ്മപ്രധാനമായ സ്ഥാനങ്ങളെ തിന്നുന്നത്'; അയോധ്യാ വിധിക്കെതിരെ പാകിസ്താനിലെ രാഷ്ട്രീയനേതാക്കള്‍</h1>
      <address><time datetime="2019-11-09T19:33:00+00:00">09 Nov 2019, 19:33</time> by <a rel="author">ന്യൂസ് ഡെസ്‌ക്</a></address>
      <p>ഇസ്‌ലാമാബാദ്: അയോധ്യാ വിധിക്കെതിരെ പാകിസ്താനിലെ പ്രമുഖ രാഷ്ട്രീയനേതാക്കള്‍ രംഗത്ത്. വിധിയെ അപലപിച്ച ജാമിയത്ത്-ഉലമ-ഇ-ഇസ്‌ലാം പാര്‍ട്ടി അധ്യക്ഷന്‍ മൗലാനാ ഫസ്‌ലുര്‍ റെഹ്മാന്‍, ഇന്ത്യ ന്യൂനപക്ഷത്തെ സംരക്ഷിക്കുന്നതില്‍ പരാജയപ്പെട്ടെന്ന് ആരോപിച്ചു.</p>
      <p>വിധി ഇടുങ്ങിയ ചിന്താഗതിയെയാണു കാണിക്കുന്നതെന്നും അദ്ദേഹം കുറ്റപ്പെടുത്തി. വിധി പ്രഖ്യാപിച്ച സമയത്തെ കുറ്റപ്പെടുത്തിയാണ് പാക് വിദേശകാര്യമന്ത്രി ഷാ മഹ്മൂദ് ഖുറേഷി രംഗത്തെത്തിയത്.</p>
      <p>കര്‍ത്താര്‍പുര്‍ പോലുള്ള നല്ല കാര്യങ്ങള്‍ നടക്കുന്ന സമയത്ത് ഇത്രയും പ്രശ്‌നമുണ്ടാക്കുന്ന വിധി പ്രഖ്യാപിച്ചതു ദുഃഖകരമാണെന്നായിരുന്നു ഖുറേഷി പറഞ്ഞത്. മന്ത്രാലയം വിധി പരിശോധിച്ചശേഷം പ്രസ്താവനയിറക്കുമെന്നും ജിയോ ന്യൂസിനോട് അദ്ദേഹം പറഞ്ഞു.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>വിധി നീതിയുടെ ഹാസ്യാനുകരണമാണെന്നായിരുന്നു പാകിസ്താന്‍ മുസ്‌ലിം ലീഗ്-നവാസ് പ്രസിഡന്റ് ഷഹബാസ് ഷരീഫ് പ്രതികരിച്ചത്.</p>
      <related>
        <a href="https://www.doolnews.com/relaxation-for-ban-of-five-police-station-limits-in-kasaragod-district.html?utm_source=doolnews&amp;utm_medium=related"/>
      </related>
      <p>ഇന്ത്യന്‍ സമൂഹത്തിന്റെ മര്‍മ്മപ്രധാനമായ സ്ഥാനങ്ങളെ കാവി പ്രത്യയശാസ്ത്രം എങ്ങനെയാണു തിന്നുന്നതെന്നതിന്റെ മറ്റൊരുദാഹരണമാണ് വിധി. ഇന്ത്യയുടെ മതേതരപദ്ധതി പടിപടിയായി തകര്‍ന്നുവീഴുകയാണെന്നും അദ്ദേഹം ആരോപിച്ചു.</p>
      <p>മതേതര ഇന്ത്യയുടെ മുഖമാണ് അവസാനിച്ചതെന്നായിരുന്നു പാക് മനുഷ്യാവകാശ മന്ത്രി ഷിരീന്‍ മെഹ്‌റുന്നീസ് മസാരി അഭിപ്രായപ്പെട്ടത്. മുസ്‌ലിങ്ങള്‍ക്കു പകരം ഭൂമി നല്‍കുന്നത് അനധികൃതവും അധാര്‍മികവും ലജ്ജാകരവുമാണെന്ന് പാക് ശാസ്ത്ര-സാങ്കേതിക വകുപ്പ് മന്ത്രി ഫവാദ് അഹമ്മദ് ചൗധരി പറഞ്ഞു.</p>
      <p>അയോധ്യയിലെ തര്‍ക്കഭൂമി മൂന്നായി വിഭജിച്ചുകൊണ്ടുള്ള അലഹബാദ് ഹൈക്കോടതി വിധി തള്ളിയാണ് ഇന്ന് സുപ്രീംകോടതി വിധി പ്രഖ്യാപിച്ചത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>തര്‍ക്കഭൂമി ഉപാധികളോടെ ഹിന്ദുക്കള്‍ക്കു വിട്ടുനല്‍കണമെന്നും മുസ്ലിങ്ങള്‍ക്ക് ആരാധനയ്ക്കു പകരം ഭൂമി നല്‍കുമെന്നും കോടതി വ്യക്തമാക്കി. ഭൂമി കൈകാര്യം ചെയ്യാനായി പ്രത്യേക ട്രസ്റ്റ് മൂന്നു മാസത്തിനുള്ളില്‍ രൂപീകരിക്കും.</p>
      <related>
        <a href="https://www.doolnews.com/who-is-the-author-of-ayodhya-judgment334.html?utm_source=doolnews&amp;utm_medium=related"/>
      </related>
      <p>കേന്ദ്രസര്‍ക്കാരോ സംസ്ഥാന സര്‍ക്കാരോ സുന്നി വഖഫ് ബോര്‍ഡിന് അഞ്ച് ഏക്കര്‍ ഭൂമി നല്‍കും. അത് ഉചിതമായ സ്ഥലത്ത് നല്‍കും. എല്ലാവരുടേയും വിശ്വാസവും ആരാധനയും അംഗീകരിക്കണമെന്നും കോടതിക്ക് തുല്യത കാണിക്കേണ്ടതുണ്ടെന്നും വിധിന്യായത്തിനിടെ ബെഞ്ച് വ്യക്തമാക്കി.</p>
      <p>അയോധ്യയില്‍ രാമന്‍ ജനിച്ചു എന്ന ഹിന്ദുക്കളുടെ വിശ്വാസത്തില്‍ യാതൊരു തര്‍ക്കവുമില്ലെന്നും തര്‍ക്കഭൂമി ആരുടേതെന്ന് തീരുമാനിക്കുന്നത് നിയമപരമായ വശങ്ങള്‍ കണക്കിലെടുത്തായിരിക്കുമെന്നും ദൈവശാസ്ത്രമല്ല ചരിത്ര വസ്തുതകളാണ് അടിസ്ഥാനമെന്നും കോടതി പറഞ്ഞു.</p>
      <p>തര്‍ക്കഭൂമിയുമായി ബന്ധപ്പെട്ട് പുരാവസ്തു വകുപ്പിന്റെ രേഖകള്‍ തള്ളിക്കളയാനാവില്ലെന്നും കോടതി ചൂണ്ടിക്കാട്ടി. തുറസ്സായ സ്ഥലത്തല്ല ബാബറി മസ്ജിദ് നിര്‍മ്മിച്ചത്. ബാബ്‌റി മസ്ജിദ് നിര്‍മിച്ചത് മറ്റൊരു നിര്‍മിതിക്ക് മുകളിലാണെന്നും എന്നാല്‍ ക്ഷേത്രം പൊളിച്ചാണ് പള്ളി പണിതതെന്ന് കണ്ടെത്താനായിട്ടില്ലെന്നും കോടതി പറഞ്ഞു.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>