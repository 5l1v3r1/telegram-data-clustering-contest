<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/cesi-porazili-na-karjale-i-mistry-sveta-finy/1818758?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T19:17:00+00:00"/>
    <meta property="og:title" content="Češi porazili na Karjale i mistry světa Finy"/>
    <meta property="og:description" content="Helsinky - Čeští hokejisté uspěli i ve druhém utkání na turnaji Karjala, když v Helsinkách porazili domácí Finsko 3:2 po samostatných nájezdech a zůstávají ve hře o celkové vítězství. V druhém utkání turnaje také rozhodovaly nájezdy, Rusko zdolalo Švédy 5:4."/>
  </head>
  <body>
    <article>
      <h1>Češi porazili na Karjale i mistry světa Finy</h1>
      <address><time datetime="2019-11-09T19:17:00+00:00">09 Nov 2019, 19:17</time> by <a rel="author" href="http://www.ctk.cz/" target="_blank">ČTK</a></address>
      <p>Helsinky - Čeští hokejisté uspěli i ve druhém utkání na turnaji Karjala, když v Helsinkách porazili domácí Finsko 3:2 po samostatných nájezdech a zůstávají ve hře o celkové vítězství. V druhém utkání turnaje také rozhodovaly nájezdy, Rusko zdolalo Švédy 5:4.</p>
      <slideshow>
        <figure>
          <img src="https://i3.cn.cz/6/1573398031_P201911100432501.jpg"/>
        </figure>
        <figure>
          <img src="https://i3.cn.cz/6/1573398049_P201911100432701.jpg"/>
        </figure>
        <figure>
          <img src="https://i3.cn.cz/6/1573398012_P201911100432401.jpg"/>
        </figure>
        <figure>
          <img src="https://i3.cn.cz/6/1573393608_P201911100369101.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3292">Fotogalerie: Hokejová reprezentace 2019/2020</a>
        </figcaption>
      </slideshow>
      <p>Úřadující mistři světa dvakrát vedli. Skóre otevřel v úvodu druhé třetiny Juho Lammikko, ještě do druhé přestávky vyrovnal Jakub Jeřábek. Po 42 sekundách třetí části se prosadil Sakari Manninen, při hře bez brankáře poslal zápas do prodloužení Tomáš Filippi. Nájezdy rozhodl Jakub Krejčík.</p>
      <p>Reprezentační debut si odbyli Michal Kovařčík a také Jiří Smejkal, jenž byl ve čtvrtek v Leksandu v roli třináctého útočníka, ale do hry nezasáhl.</p>
      <p>Výběr trenéra Miloše Říhy staršího zakončí turnaj v neděli utkáním proti Rusku. Zápas začne ve 12:30 SEČ. Pokud Češi uhrají alespoň dva body, stanou se vítězi úvodního dílu Euro Hockey Tour.</p>
      <p>Oba gólmani Olkinuora a Langhamer se hned zkraje protáhli po dalekonosných, ale dobře mířených střelách. V osmé minutě měl šanci Pesonen, ale neuspěl. Stejně dopadli i hosté v první přesilovce.</p>
      <p>Na konci 16. minuty se natlačil do zakončení Musil, Olkinuora puk vyrazil a Finové měli hodně starostí, aby nedopustili gólovou dorážku do odkryté branky. V dobré pozici k zakončení byl pak Hietanen, ale Langhamer mu oslavu úvodní branky zápasu nedopřál.</p>
      <p>Český výběr na začátku druhého dějství ubránil druhé oslabení, jenže ve 23. minutě se přes Moravčíka prosadil k dorážce důrazný Lammikko a rozjásal většinu zaplněného hlediště Hartwall Areny. Zanedlouho mohl vyrovnat v početní výhodě zblízka pohotově zakončující Filippi, jenže Olkinuora byl proti.</p>
      <p>Na konci 29. minuty našel Sedlák vynikající přihrávkou Smejkala, který usměrnil puk nad horní tyčku. V podobné pozici se o chvilku později ocitl Šustr, zakončoval ale na dlouhou hůl a poslal puk vedle tyče.</p>
      <p>Po polovině základní doby měli Finové k dispozici 18 sekund přesilovky čtyři na tři, pak hráli ještě skoro minutu a půl pět na tři, ale Češi v čele s Langhamerem odolali. Největší možnost měl záhy po skončení druhého z obou trestů Manninen. Po něm neuspěl ani Suomi.</p>
      <p>Místo navýšení náskoku se museli Finové následně bránit. V končící 37. minutě vytáhl Olkinuora parádní zákrok proti Beránkovi, krátce poté už ale Jeřábek zakončil bez přípravy přihrávku po akci bratrů Zohornových.</p>
      <p>V nástupu do třetí třetiny šli Finové opět do vedení, když skóroval po Pokkově nahození zblízka dorážející Manninen. Brzy mohlo být opět srovnáno, po teči Tomáše Zohorny ale Olkinuora stihl sklapnout betony k sobě včas. Hynek Zohorna pak mířil z dobré pozici těsně nad.</p>
      <p>Česká střídačka sáhla v závěru k dlouhé power play a risk se vyplatil, protože 69 sekund před koncem základní doby vyrovnal povedenou ranou z mezikruží Filippi.</p>
      <p>V prodloužení měli velké šance Pesonen a Tomáš Zohorna, jehož pokus zastavila horní tyčka. Langhamer pak v nájezdech korunoval výborný výkon a nepustil z pěti pokusů Finů ani jediný gól, na druhé straně uspěl Krejčík.</p>
      <h3>Hlasy po utkání:</h3>
      <p><b>Miloš Říha st.</b> (trenér ČR): <i>"Chtěli jsme ustát ten úvod, protože loni jsme ho neustáli. Myslím, že se nám to podařilo. Měli jsme tam i dvě tutové šance do prázdné brány, ale znovu se nám zopakoval ten nedůraz v předbrankovém prostoru, jak tomu bylo i minule se Švédy. Ale musím říct, že kluci jinak plnili to, co jsme si řekli, což je nesmírně důležité. Zase jsme taktiku trošku změnili, protože Finové jsou jiní než Švédové. Zachytal nám výborně brankář a ani za stavu 1:2 jsme se nepoložili. Naopak si myslím, že v tom závěru jsme byli trošku lepší."</i></p>
      <p><b>Jakub Krejčík</b> (autor vítězného gólu): <i>"Věřili jsme si i na tři body, aby to bylo už hotový i celkově. Ale nevadí. Byl to hodně těžký zápas a jsme rádi i za vítězství po nájezdech, je pro nás důležité. A ten můj nájezd? To nebyl můj nápad. Ukázali na mě trenéři. Trochu jsem pozvedl obočí, když jsem uslyšel svoje jméno."</i></p>
      <p><b>Tomáš Filippi</b> (autor druhého gólu ČR): <i>"Myslím, že dva body s Finy jsou parádní. Domácí měli v sestavě hromadu hráčů ze zlatého mistrovství světa. Pro nás bylo důležité, že jsme se dokázali vrátit do zápasu. A ještě jsme to zvládli uhrát. Troufnu si tvrdit, že při hře pět na pět jsme byli lepší. Trošku nás brzdila naše oslabení, ale zaplaťpánbůh jsme to ubránili a bereme dva body."</i></p>
      <p><b>Jakub Jeřábek</b> (autor prvního gólu ČR): <i>"Bylo tam na naší straně spousta oslabení, která nám vzala spoustu sil, ale jinak si myslím, že jsme byli při hře pět na pět o malinko lepší. Ke konci jsme to tam hrnuli, abychom vyrovnali, šli jsme si za tím. Byl to z obou stran dobrý zápas, který měl všechno. Na konci jsme byli o trošku šťastnější."</i></p>
      <p><b>Marek Langhamer</b> (brankář ČR): <i>"Určitě velká spokojenost po takovém utkání, po týmové i té osobní stránce. Byl to těžký zápas, ale myslím, že jsme to odehráli týmově a všichni odvedli super výkon. Nebylo tam až tolik střel, ale spíš těžších zákroků. Já to ale od Finů trošku čekal. Ani proti Rusům neměli padesát střel, ale dokázali dát góly. Snažil jsem se hodně číst hru a čekat až na ten moment, kdy jsem si byl jistý, že vystřelí."</i></p>
      <h3>Rusové na Karjale zdolali Švédsko 5:4 po nájezdech</h3>
      <p>Sborná uspěla v duelu poražených týmů z úvodních utkání, přestože promarnila dvoubrankový náskok, který měla ještě v 54. minutě. V osmé sérii nájezdů rozhodl útočník Nikita Sošnikov, jenž se trefil i v základní hrací době.</p>
      <p>Po vyrovnané úvodní desetiminutovce otevřel skóre Slepyšev, který překonal Hellberga parádní ranou na vzdálenější tyčku z kruhu pro vhazování. O necelé čtyři minuty později prokázal důraz na brankovišti Žafjarov a bekhendovou dorážkou zvýšil.</p>
      <p>Švédové, kteří podlehli v úvodním zápase doma v Leksandu českému týmu 1:3, hledali recept na překonání Bobkova až do poloviny základní doby. Na konci 30. minuty fauloval Okulov a Klingberg si při trestném střílení s ruským gólmanem parádně pohrál. Sborná však využila ve 35. minutě dvě sekundy před vypršením Bertilssonova trestu početní výhodu a Semjonov jí z dorážky vrátil dvougólové vedení.</p>
      <p>Zápas ve 49. minutě opět zdramatizoval Wikstrand, jenž vypálil za kruhy zápěstím. I když se netrefil zdaleka tak dokonale pod horní tyčku jako ve čtvrtek proti českému brankáři Willovi, propustil Bobkov puk za svá záda.</p>
      <p>Zanedlouho zacílil z kruhu pro vhazování přesně do horního růžku Sošnikov a sborná měla zpět dvoubrankový náskok, již potřetí v utkání. Jenže Seveřané se nevzdali. O 106 sekund později snížil Händemark. Švédově se pak ubránili v oslabení, takřka tři minuty před závěrem sáhli ke hře bez gólmana a Hansson v čase 57:43 vyrovnal.</p>
      <p>V prodloužení měly velké šance rozhodnout oba celky, tu největší při zakončení do odkryté branky Ožiganov, přesto došlo na nájezdy. V nich poslal sbornou ve druhé sérii do vedení skvěle provedeným pokusem Šumakov, jenže ve čtvrté sérii vyrovnal Hansson. Rozhodnutí nakonec přinesla až osmá série a gól Sošnikova.</p>
      <h3>Turnaj Karjala v Helsinkách, součást Euro Hockey Tour:</h3>
      <p>---------------------------</p>
      <p>
        <b>Finsko - ČR 2:3 po sam. nájezdech (0:0, 1:1, 1:1 - 0:0)</b>
      </p>
      <p>Branky a nahrávky: 23. Lammikko (Pokka, Kuusela), 41. Manninen (Pokka, Lindbohm) - 38. Jeřábek (R. Zohorna, H. Zohorna), 59. Filippi (T. Zohorna, Šustr), rozhodující sam. nájezd Krejčík. Rozhodčí: Harnebring, Nord (oba Švéd.) - Neva, Sormunen (oba Fin.). Vyloučení: 4:5. Bez využití. Diváci: 12.150.</p>
      <p>Finsko: Olkinuora - M. Lehtonen, Hietanen, Lindbohm, Pokka, Nikkilä, Vittasmäki, Niemelä - Puljujärvi, Manninen, H. Pesonen - Turunen, Ilomäki, Suomi - Rajala, Tyrväinen, Ojamäki - Kuusela, Lammikko, Anttila. Trenéři: Jukka Jalonen, Mikko Manner a Antti Pennanen.</p>
      <p>ČR: Langhamer - Šustr, Jeřábek, Moravčík, Krejčík, Zámorský, D. Musil, Pyrochta, Galvas - Řepík, Jan Kovář, Nestrašil - H. Zohorna, T. Zohorna, R. Zohorna - Jaškin, Sedlák, Smejkal - M. Kovařčík, Filippi, O. Beránek. Trenéři: Miloš Říha st., Miloš Říha ml., Robert Reichel a Karel Mlejnek.</p>
      <p>
        <b> </b>
      </p>
      <p>
        <b>Švédsko - Rusko 4:5 po sam. nájezdech (0:2, 1:1, 3:1 - 0:0)</b>
      </p>
      <p>Branky a nahrávky: 30. C. Klingberg z trest. střílení, 49. Wikstrand (Rödin, Friberg), 54. Händemark (Brodin, Bertilsson), 58. Hansson (C. Klingberg) - 11. Slepyšev (Okulov), 15. Žafjarov (Sergejev, K. Semjonov), 35. K. Semjonov (Žafjarov, Sergejev), 52. Sošnikov (Kuzmenko, Burdasov), rozhodující nájezd Sošnikov. Rozhodčí: Kova, Heikkinen - Thomann, Jusi (všichni Fin.). Vyloučení: 6:7. Využití: 1:2. Diváci: 3252.</p>
      <p>
        <b>Tabulka turnaje:</b>
      </p>
      <ul>
        <li>1. | <b>ČR</b> | 2 | 1 | 1 | 0 | 0 | 6:3 | 5</li>
        <li>2. | Finsko | 2 | 1 | 0 | 1 | 0 | 6:6 | 4</li>
        <li>3. | Rusko | 2 | 0 | 1 | 0 | 1 | 8:8 | 2</li>
        <li>4. | Švédsko | 2 | 0 | 0 | 1 | 1 | 5:8 | 1</li>
      </ul>
    </article>
  </body>
</html>