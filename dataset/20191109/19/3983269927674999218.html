<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ccma.cat/324/tsunami-democratic-denuncia-mes-de-mil-atacs-a-la-seva-app-el-dia-de-la-seva-estrena/noticia/2962206/"/>
    <meta property="og:site_name" content="CCMA"/>
    <meta property="article:published_time" content="2019-11-09T19:46:00+00:00"/>
    <meta property="og:title" content="Tsunami Democràtic denuncia més de mil atacs a la seva app el dia de l'estrena"/>
    <meta property="og:description" content="Assegura que han pogut superar-los &quot;gràcies al suport internacional i a l'expertesa&quot;"/>
  </head>
  <body>
    <article>
      <h1>Tsunami Democràtic denuncia més de mil atacs a la seva app el dia de l'estrena</h1>
      <h2>Assegura que han pogut superar-los "gràcies al suport internacional i a l'expertesa"</h2>
      <address><time datetime="2019-11-09T19:46:00+00:00">09 Nov 2019, 19:46</time> by <a rel="author">Redacció</a></address>
      <p><b>Tsunami Democràtic</b> ha denunciat aquest dissabte que ha estat objecte d'<b>un miler de ciberatacs</b> a la seva <b>app</b>, coincidint amb l'estrena d'aquesta eina informàtica i les mobilitzacions previstes per a la tarda de la jornada de reflexió.</p>
      <p>Amb tot, segons han informat en un missatge a Twitter emès a dos quarts de nou del vespre, <b>l'estrena de l'app s'ha fet com estava previst</b> i els atacs s'han pogut superar.</p>
      <p> </p>
      <figure>
        <iframe data-src="https://twitter.com/tsunami_dem/status/1193250458044968962?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>Dues hores abans, en un altre tuit, ja havien denunciat "atacs informàtics per part de l'estat".</p>
      <p> </p>
      <figure>
        <iframe data-src="https://twitter.com/tsunami_dem/status/1193214779197992960?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>En un comunicat emès aquest divendres, Tsunami Democràtic feia una crida a<b> tenir l'app "a punt el 9N"</b>, per a "la primera vegada que s'utilitzi". I anunciava "<b>petites comunicacions</b> que seran <b>essencials per provar-la tècnicament</b> i que tothom la faci seva".  </p>
      <p>La intenció, sobretot, afegia el comunicat, era <b>provar l'app de cara als tres dies de mobilitzacions</b> anunciats per Tsunami Democràtic l'endemà de les eleccions.</p>
      <p> </p>
      <figure>
        <iframe data-src="https://twitter.com/tsunami_dem/status/1192720295553126400?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p> </p>
      <p>L'app de Tsunami Democràtic va aixecar expectació des que es va anunciar, després que el canal de<b> Telegram</b> d'aquesta plataforma hagi arribat a tenir <b>més de 395.000 usuaris</b>.</p>
      <p>Mitjans estrangers especialitzats en tecnologia li van dedicar articles. <b>TechCrunch</b> va destacar que és "una eina descentralitzada que encoratja la <b>desobediència civil</b>", i <b>Wired</b> que "crea un nou tipus d'<b>activisme online</b> al qual tothom hauria de parar atenció".<br/> </p>
    </article>
  </body>
</html>