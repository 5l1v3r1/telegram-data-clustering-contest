<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10661--necekana-kritika-proti-federerovi-svycar-haji-sve-rozhodnuti-o-kalendari"/>
    <meta property="og:site_name" content="Tenisový svět"/>
    <meta property="article:published_time" content="2019-11-09T19:00:00+00:00"/>
    <meta property="og:title" content="Nečekaná kritika proti Federerovi. Švýcar hájí své rozhodnutí o kalendáři"/>
    <meta property="og:description" content="Nečekaně velká kritika se snesla na hlavu Rogera Federera ve chvíli, kdy se slavný Švýcar rozhodl vynechat premiérový ročník ATP Cupu. Oznámení dvacetinásobného grandslamového šampiona překvapilo spoustu fanoušků, z nichž někteří to mají &quot;Maestrovi&quot; za zlé. Na tiskové konferenci v Londýně, před Turnajem mistrů, se Federer rozhodl obhájit."/>
  </head>
  <body>
    <article>
      <h1>Nečekaná kritika proti Federerovi. Švýcar hájí své rozhodnutí o kalendáři</h1>
      <address>
        <time datetime="2019-11-09T19:00:00+00:00">09 Nov 2019, 19:00</time>
      </address>
      <p>
        <b>Nečekaně velká kritika se snesla na hlavu Rogera Federera ve chvíli, kdy se slavný Švýcar rozhodl vynechat premiérový ročník ATP Cupu. Oznámení dvacetinásobného grandslamového šampiona překvapilo spoustu fanoušků, z nichž někteří to mají "Maestrovi" za zlé. Na tiskové konferenci v Londýně, před Turnajem mistrů, se Federer rozhodl obhájit.</b>
      </p>
      <p>Federerovo rozhodnutí o vynechání ATP Cupu mělo negativní dopad pro celý švýcarský tým, který rázem přišel o své účastnické místo a na začátku příští sezony bude v Austrálii chybět. Proti Federerovi se okamžitě zvedla vlna kritiky a spousta fanoušků začala požadovat vrácení vstupného, které zaplatili s úmyslem vidět Federera.</p>
      <p>Kroky Federera jsou kritizovány zejména s ohledem na to, že se rozhodl vynechat ATP Cup z rodinných důvodů. Ačkoliv nikdo nemůže mít Švýcarovi za zlé, že chce být se svou rodinou, někteří mu vyčítají exhibiční turné po Jižní Americe. Podle tenisových příznivců mohl vynechat tyto zápasy a raději se zúčastnit ATP Cupu, kde budou hrát nejlepší tenisté světa.</p>
      <p>Osmatřicetiletý Švýcar se rozhodl své kroky obhájit během tiskové konference v Londýně, kde už v neděli nastoupí k úvodnímu utkání na Turnaji mistrů. „Něčeho jsem se musel vzdát, a tím se stal ATP Cup,“ řekl k úpravě svého kalendáře.</p>
      <p>Příští sezonu Federer plánuje znovu hrát na antukovém Roland Garros, navíc bude olympiáda v Tokiu. A pečlivé plánování kalendáře je u stárnoucí hvězdy nesmírně důležité. „Cítil jsem radost z toho, že budu hrát, ale nebylo to pro mě tak důležité. Tak to bylo. Normálně taková rozhodnutí nečiním, ale tady mě tlačil čas, musel jsem se rozhodnout už po Wimbledonu.“</p>
      <p>Federer podotkl, že kdyby měl na rozhodnutí více času, účast na ATP Cupu by nakonec nepřislíbil. Situace s přihláškami však vyžadovala brzké rozhodnutí. To s sebou nakonec i přineslo velké problémy, když své kroky přehodnotil a na ATP Cup se rozhodl nejet.</p>
      <p>„Se svou ženou se snažíme vždy přijít s nějakým programem, který je vhodný i pro děti,“ podotkl s tím, že ATP Cup se s jeho kalendářem nakonec nedal sloučit. V minulých letech přitom Federer hrál Hopman Cup v Perthu jako svou přípravu na Australian Open.</p>
      <p>Kritika ovšem, podle současné světové trojky, není na místě. Dle svých slov vyrazí o něco dříve do Melbourne, kde se bude připravovat na vstup do nové sezony a žádný přípravný turnaj v plánech nemá.</p>
      <footer>Jan Vojkůvka, foto: ATP Halle</footer>
    </article>
  </body>
</html>