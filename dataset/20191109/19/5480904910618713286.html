<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/sparta-neudrzela-dvougolovy-naskok-v-jablonci/1819181?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T19:29:00+00:00"/>
    <meta property="og:title" content="Sparta neudržela dvougólový náskok v Jablonci"/>
    <meta property="og:description" content="Jablonec - Fotbalisté Sparty v utkání 16. ligového kola neudrželi dvougólový náskok a v Jablonci remizovali 2:2. Pražané vedli v 17. minutě po gólech Libora Kozáka s Martinem Frýdkem, ale po přestávce srovnali střídající hráči Janové Matoušek a Chramosta. Severočeši udrželi na čtvrtém místě tabulky tříbodový náskok na Pražany, Letenští ztratili body po dvou ligových výhrách za sebou a jsou pátí."/>
  </head>
  <body>
    <article>
      <h1>Sparta neudržela dvougólový náskok v Jablonci</h1>
      <address><time datetime="2019-11-09T19:29:00+00:00">09 Nov 2019, 19:29</time> by <a rel="author" href="http://www.ctk.cz/" target="_blank">ČTK</a></address>
      <p>Jablonec - Fotbalisté Sparty v utkání 16. ligového kola neudrželi dvougólový náskok a v Jablonci remizovali 2:2. Pražané vedli v 17. minutě po gólech Libora Kozáka s Martinem Frýdkem, ale po přestávce srovnali střídající hráči Janové Matoušek a Chramosta. Severočeši udrželi na čtvrtém místě tabulky tříbodový náskok na Pražany, Letenští ztratili body po dvou ligových výhrách za sebou a jsou pátí.</p>
      <slideshow>
        <figure>
          <img src="https://i3.cn.cz/6/1573318289_P201911090488801.jpg"/>
        </figure>
        <figure>
          <img src="https://i3.cn.cz/6/1573318242_P201911090488201.jpg"/>
        </figure>
        <figure>
          <img src="https://i3.cn.cz/6/1573317782_P201911090482101.jpg"/>
        </figure>
        <figure>
          <img src="https://i3.cn.cz/6/1573317800_P201911090482401.jpg"/>
        </figure>
        <figcaption>
          <a href="https://www.ceskenoviny.cz/fotogalerie/?id=3246">Fotogalerie: První fotbalová liga 2019/20</a>
        </figcaption>
      </slideshow>
      <p>Domácí nastoupili nečekaně bez lídra týmu Hübschmana, který měl zdravotní problémy, a na jejich výkonu to bylo v úvodu až příliš znát. Sparta naopak vstoupila do zápasu dobře a už ve čtvrté minutě otevřela skóre.</p>
      <p>Kozák po přihrávce od Haška přehodil gólmana Hrubého a připsal si sedmou branku v ligové sezoně. Asistent rozhodčího mylně odmával ofsajd a sudí Královec uznal trefu až po zásahu videorozhodčího.</p>
      <p>V 17. minutě přidali Pražané druhý gól. Frýdek prošel v 17. minutě do šestnáctky a překvapil soupeře střelou svou slabší pravou nohou. V lize skóroval poprvé od února.</p>
      <p>Při dvoubrankovém vedení hosté trochu ubrali a zatáhli se na svoji polovinu. Jablonec byl najednou aktivnější a měl i dvě šance po hlavičkových pokusech Břečky - jeden zlikvidoval brankáře Heča, druhý šel vedle.</p>
      <p>Pro Spartu závěr poločasu nebyl varováním a také do druhého dějství vstoupila pasivně. Domácí trenér Rada poslal na hřiště střídající Chramostu s uzdraveným Matouškem a druhý jmenovaný se velmi brzy prosadil. Ve 47. minutě využil nechtěného přiťuknutí od sparťana Krejčího a tvrdou střelou na zadní tyč překonal Heču.</p>
      <p>Hosté se nemohli dostat z defenzivy. V 53. minutě pálil podruhé nebezpečně Matoušek, ale pouze do náruče Heči. Sparta po hodině hry a příchodu střídajícího Hanouska trochu přidala a v 72. minutě promáchl v dobré pozici Kozák.</p>
      <p>O dvě minuty později na opačné straně domácí srovnali. Po další chybě ve středu letenské obrany se po Sýkorově centru trefil patičkou i druhý střídající hráč Chramosta.</p>
      <p>Hosté s vědomím ztraceného náskoku sevřeli soupeře, ale nic z toho nevytěžili. V závěru dostal pro změnu pod tlak Jablonec Spartu a měl blízko k otočce. V poslední minutě překonal Jugas hlavičkou po rohu Heču, ale sudí Královec odpískal útočný faul Doležalovi a branku neuznal.</p>
      <h3>Hlasy po utkání:</h3>
      <p><b>Petr Rada</b> (trenér Jablonce): <i>"Viděli jsme dva rozdílné poločasy. Prohospodařili jsme 20 minut, zaspali ve dvou individuálních akcích soupeře, přestože jsme hráče upozorňovali, že dnešní zápas bude především válka. Byli jsme pomalí, přišla bouřka v kabině. V druhém poločase jsme i díky střídání dokázali změnit obraz hry. Dominovali jsme. Vyrovnali jsme to střídajícími hráči a ti mě znovu dostali pod tlak. Ale jsem za ty branky střídajících rád. Mohli jsme i překlopit výsledek na naši stranu, bohužel náš třetí gól nebyl uznaný, na to se musím ještě podívat. Věděli jsme, že Sparta má nějakou sérii výsledků. Chtěli jsme vyhrát, ale i bodu si ceníme. Za první poločas jsme si zasloužili pětku, za druhý pak jedničku a nakonec jsem za bod šťastný."</i></p>
      <p><b>Václav Jílek</b> (trenér Sparty): <i>"Zápas měl dva rozdílné poločasy. V tom druhém jsme měli špatný vstup a první gól Jablonce byl hodně důležitý pro vývoj. My se najednou začali bát o vítězství, stále jsme v tomto ohledu příliš křehcí. Záměr byl i při dvoubrankovém vedení zůstat aktivní, ale místo toho jsme vyrobili dvě hrubé chyby. Problém středové řady nebyl způsoben absencí Kangy, i když jeho kreativita by se nám asi hodila. Problém dnešního výsledku byl ale jinde. Stěžejním faktorem dnešní ztráty asi byla opravdu ta branka na 1:2. My chceme být sebevědomější a silnější, ale to se nám stále nedaří. Velkou roli v tom hraje mentalita hráčů, sebevědomí není stále na takové úrovni." </i></p>
      <h3>FK Jablonec - Sparta Praha 2:2 (0:2)</h3>
      <p>Branky: 47. Matoušek, 74. Chramosta - 4. Kozák, 17. Frýdek. Rozhodčí: Královec - Nádvorník, Mokrusch - Marek (video). ŽK: Jovovič, Považanec, Krob, Kratochvíl - Windheim, Kozák, Frýdek, Krejčí, Hanousek. Diváci: 4103.</p>
      <p>Jablonec: Hrubý - Holík, Jugas, Břečka, Krob - Jovovič (46. Matoušek, 83. Kubista), Kratochvíl, Považanec, Pilík (46. Chramosta), Sýkora - Doležal. Trenér: Rada.</p>
      <p>Sparta: Heča - Sáček, Kaya, Lischka, Frýdek - Vindheim (68. Hanousek), Hašek (82. Mandjeck), Krejčí, Trávník, Hložek - Kozák (88. Tetteh). Trenér: Jílek.</p>
    </article>
  </body>
</html>