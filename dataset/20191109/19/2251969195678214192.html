<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.cronachemaceratesi.it/2019/11/09/san-martino-70-bambini-rievocano-la-leggenda/1323161/"/>
    <meta property="og:site_name" content="Cronache Maceratesi"/>
    <meta property="article:published_time" content="2019-11-09T19:42:09+00:00"/>
    <meta property="og:title" content="San Martino, 70 bambini rievocano la leggenda"/>
    <meta property="og:description" content="MONTEFANO - 'Lanternata' questa sera tra le vie del centro"/>
  </head>
  <body>
    <article>
      <h1>San Martino, 70 bambini rievocano la leggenda</h1>
      <h2>MONTEFANO - 'Lanternata' questa sera tra le vie del centro</h2>
      <address><time datetime="2019-11-09T19:42:09+00:00">09 Nov 2019, 19:42</time> by <a rel="author">Matteo Zallocco</a></address>
      <p><a href="https://www.facebook.com/share.php?u=https%3A%2F%2Fwww.cronachemaceratesi.it%2F2019%2F11%2F09%2Fsan-martino-70-bambini-rievocano-la-leggenda%2F1323161%2F">Condividi191</a><a href="https://twitter.com/intent/tweet?text=San+Martino%2C+70+bambini++rievocano+la+leggenda&amp;url=https%3A%2F%2Fwww.cronachemaceratesi.it%2F2019%2F11%2F09%2Fsan-martino-70-bambini-rievocano-la-leggenda%2F1323161%2F">Tweet</a>Email191 Condivisioni</p>
      <figure>
        <img src="https://cdn.cronachemaceratesi.it/wp-content/uploads/2019/11/montefano-3-650x488.jpeg"/>
      </figure>
      <p> </p>
      <p>di <b>Elisabetta Mascellani</b></p>
      <p>
        <b>Il paese è oscurato, ma i bambini hanno costruito ognuno la propria lanterna ed ora possono attraversare le tenebre. È accaduto questa sera, quando le vie del centro storico di Montefano si sono illuminate con le luci delle lanterne di oltre settanta bambini che hanno rievocato la leggenda di San Martino.</b>
      </p>
      <figure>
        <img src="https://cdn.cronachemaceratesi.it/wp-content/uploads/2019/11/montefano-2-325x244.jpeg"/>
      </figure>
      <p>Il cavaliere, nella fredda notte dell’11 novembre, è in viaggio per Amiens con i suoi compagni d’arme. Ad un tratto sulla sua strada compare un mendicante che non ha nulla per coprirsi. Martino non esita a tagliare in due il proprio mantello e a donarlo al povero. Sotto le spoglie del povero, si nascondeva il Signore, che ricompensò Martino con una calda estate che duró tre giorni e lo scaldó fino al termine del viaggio. Quest’anno, la tradizione è stata corretta dal caldo anomalo, ma la leggenda è stata pienamente rispettata, visto che l’inverno incipiente con il maltempo in arrivo dal nord, ha concesso un’altra breve tregua grazie all’atto di generosità di Martino. I bambini, infatti hanno potuto godere di una serata limpida e mite.</p>
      <figure>
        <img src="https://cdn.cronachemaceratesi.it/wp-content/uploads/2019/11/montefano-1-325x244.jpeg"/>
      </figure>
      <p>La rievocazione è stata ispirata ai principi della scuola steineriana. La metafora del buio bene si adatta ai tempi che viviamo e la luce che i bambini imparano a costruire è quella della propria luce interiore. È stata organizzata con l’associazione Ubu, mediateca di Montefano, da Dino Donatiello, presidente del Turbolento Teatro, con l’Associazione Ubu, con Lara Nuzi, Silvia Sconocchia e Marilena Magnarello ed è alla sua quarta edizione. Per la prima volta è stata realizzata per le vie del paese ed ha riscosso un ampio successo tra bambini e genitori.</p>
      <p>Hanno dato il sostegno all’iniziativa anche l’amministrazione comunale, i vigili urbani e l’associazione carabinieri. La Lanternata si è conclusa con il falò e attorno al fuoco i bambini hanno fatto una gustosa merenda offerta dal forno Cecchini.</p>
    </article>
  </body>
</html>