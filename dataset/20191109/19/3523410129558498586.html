<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639067/%D8%AF%D8%B3%D8%AA%DA%AF%DB%8C%D8%B1%DB%8C-%D8%B4%D8%B4-%D9%86%D9%81%D8%B1-%D8%A8%D9%87-%D8%AC%D8%B1%D9%85-%D9%81%D8%B1%D9%88%D8%B4-%D8%AA%D8%AC%D9%87%DB%8C%D8%B2%D8%A7%D8%AA-%DA%86%DB%8C%D9%86%DB%8C-%D8%A8%D9%87-%D8%A7%D8%B1%D8%AA%D8%B4-%D8%A2%D9%85%D8%B1%DB%8C%DA%A9%D8%A7"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T19:49:00+00:00"/>
    <meta property="og:title" content="دستگیری شش نفر به جرم فروش تجهیزات چینی به ارتش آمریکا"/>
    <meta property="og:description" content="در آگوست ۲۰۱۸ یکی از اعضای نیروی هوایی آمریکا متوجه نمایش کاراکترهای چینی روی دوربینی شد که به عنوان محصولات آمریکایی خریداری شده بود."/>
  </head>
  <body>
    <article>
      <h1>
        <a href="https://www.bultannews.com/fa/news/639067/%D8%AF%D8%B3%D8%AA%DA%AF%DB%8C%D8%B1%DB%8C-%D8%B4%D8%B4-%D9%86%D9%81%D8%B1-%D8%A8%D9%87-%D8%AC%D8%B1%D9%85-%D9%81%D8%B1%D9%88%D8%B4-%D8%AA%D8%AC%D9%87%DB%8C%D8%B2%D8%A7%D8%AA-%DA%86%DB%8C%D9%86%DB%8C-%D8%A8%D9%87-%D8%A7%D8%B1%D8%AA%D8%B4-%D8%A2%D9%85%D8%B1%DB%8C%DA%A9%D8%A7">دستگیری شش نفر به جرم فروش تجهیزات چینی به ارتش آمریکا</a>
      </h1>
      <h2>در آگوست ۲۰۱۸ یکی از اعضای نیروی هوایی آمریکا متوجه نمایش کاراکترهای چینی روی دوربینی شد که به عنوان محصولات آمریکایی خریداری شده بود.</h2>
      <address><time datetime="2019-11-09T19:49:00+00:00">09 Nov 2019, 19:49</time> by <a rel="author">بولتن نیوز | bultannews.com</a></address>
      <p><b>گروه IT:</b> در آگوست ۲۰۱۸ یکی از اعضای<b> نیروی هوایی آمریکا</b> متوجه نمایش <b>کاراکترهای چینی</b> روی دوربینی شد که به عنوان محصولات آمریکایی خریداری شده بود. تحقیقات بعدی نشان داد نه تنها این دوربین بلکه یک ده ها گجت دیگر هم توسط کمپانی های چینی ساخته شده اما به عنوان<b> محصولات بومی</b> به ارتش آمریکا قالب شده اند.   <br/>به گزارش بولتن نوز به نقل از دیجیاتو، در بازرسی های بعدی مشخص شد لوگوهای نیروی هوایی آمریکا، یک کمپانی چینی و وزارت امنیت عمومی چین در منطقه زمانی این کشور آسیایی به فریمور دوربین <b>اضافه</b> شده اند. به عبارت دیگر نه تنها دوربین ها در چین ساخته شده اند بلکه افرادی از انتقال این محصولات به آمریکا نیز آگاه بوده اند.<br/><br/>یک قانون فدرال به نام <b>«قراردادهای تجاری»</b> استفاده آژانس های فدرال از محصولات تولید شده در برخی کشورها از جمله چین را ممنوع کرده است. علاوه بر این کمپانی های تامین کننده هم باید محل تولید دستگاه ها به ویژه زمانی که طرف قراردادشان آژانس های فدرال است را مشخص کنند.  </p>
      <figure>
        <img src="https://www.bultannews.com/files/fa/news/1398/8/18/1194321_756.jpg"/>
      </figure>
      <p>بازرس های فدرال در شکواییه ای که در اینباره تنظیم شده کمپانی نیویورکی<b> Aventura</b> را مقصر ورود دوربین های چینی به پایگاه های نیروی هوایی قلمداد کرده اند. بر این اساس Aventura طی یک دهه تجهیزات چینی را به عنوان محصولات آمریکایی به ارتش فروخته است.<br/><br/>این شرکت از سال ۲۰۰۶ دوربین، فلزیاب و دیگر محصولات را با قیمت پایین از چین خریداری کرده و پس از نصب لوگوی <b>«ساخت آمریکا»</b> روی آنها، این دستگاه ها را به مشتریان مختلف از جمله سازمان های دولتی فروخته است.<br/><br/>Aventura از همکاری نزدیک با تولیدکننده چینی برای<b> پاکسازی بوردها</b> و <b>قطعات</b> گرفته تا <b>اصلاح نرم افزار نصب شده</b> روی آنها، تلاش بسیاری را برای پنهان کردن منبع اصلی تجهیزاتش صورت داده. با این حال گاهی اوقات ایراداتی هم از زیر دست آنها در رفته است؛ برای مثال در یک مورد راهنمای چینی هم برای مشتری ارسال شده و وی پس از مشاهده آن با کمپانی تماس گرفته و از آنها خواسته محصولی با نرم افزار اصلی را برای وی ارسال کنند چرا که نسخه اصلاح شده Aventura پر از باگ بوده است.<br/><br/>در نتیجه تحقیقات بازرسان<b> شش نفر</b> از بنیانگذاران و مسئولان ارشد این شرکت به اتهام کلاهبرداری و جرایم دیگر بازداشت شده اند.</p>
    </article>
  </body>
</html>