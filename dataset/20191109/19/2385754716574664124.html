<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sigmalive.com/sports/football/596564/dipla-gia-leipsiaounionaougksmpourgkisopales-salke-kai-fortouna"/>
    <meta property="og:site_name" content="SIGMALIVE"/>
    <meta property="article:published_time" content="2019-11-09T19:07:00+00:00"/>
    <meta property="og:title" content="Διπλά για Λειψία,Ουνιόν,Άουγκσμπουργκ,ισόπαλες Σάλκε και Φορτούνα"/>
    <meta property="og:description" content="Η Λειψία έκανε την ανατροπή και έφυγε με μεγάλη νίκη με 4-2 επί της Χέρτα από το Βερολίνο. Απίθανο 3-3 για Σάλκε και Φορτούνα, διπλά για Ουνιόν και..."/>
  </head>
  <body>
    <article>
      <h1>Διπλά για Λειψία,Ουνιόν,Άουγκσμπουργκ,ισόπαλες Σάλκε και Φορτούνα</h1>
      <address><time datetime="2019-11-09T19:07:00+00:00">09 Nov 2019, 19:07</time> by <a rel="author">Sigmalive.Sports</a></address>
      <p>Η Λειψία έκανε την ανατροπή και έφυγε με μεγάλη νίκη με 4-2 επί της Χέρτα από το Βερολίνο. Απίθανο 3-3 για Σάλκε και Φορτούνα, διπλά για Ουνιόν και Άουγκσμπουργκ.<br/> <br/>Όλο το σκηνικό στο Βερολίνο είχε ένα θέμα: την επέτειο των 30 ετών από την πτώση του Τείχους. Και τι καλύτερο από το να παίξουν μία ομάδα της Δυτικής με μία ομάδα της Ανατολικής Γερμανίας. Στο τέλος, όμως, η Λειψία ήταν εκείνη που... γκρέμισε την Χέρτα ύστερα από το μικρό τελετουργικό πριν τη σέντρα.<br/> <br/>Οι γηπεδούχοι μπορεί να πήραν το προβάδισμα με τον Μίτελστεντ στο 32’, όμως ο Βέρνερ με πέναλτι έκανε το 1-1 στο 38’, πριν ο Ζάμπιτσερ ολοκληρώσει την ανατροπή για τους Ταύρους στο 1’ των καθυστερήσεων του πρώτου μέρους. Ο Καμπλ έκανε το 1-3 και τελείωσε τα πάντα στο 86’, ο Βέρνερ έκανε το 1-4 στο 91’, ενώ το μόνο που κατάφεραν οι γηπεδούχοι ήταν να μειώσουν για το τελικό 2-4 με τον Ζέλκε δευτερόλεπτα αργότερα.<br/> <br/>Ισοφάρισε 3 φορές η Φορτούνα!<br/>Απίθανο ματς στο Γκελζενκίρχεν, όπου η Σάλκε πήρε τρεις φορές το προβάδισμα, αλλά είδε την εκπληκτική Φορτούνα να φεύγει με ισοπαλία 3-3! Οι γηπεδούχοι προηγήθηκαν με τον Καλιγκιούρι στο 33’, όμως στο 62’ ο Χένινγκς με πέναλτι έκανε το 1-1. Στο 67’ ο Καμπάκ έδωσε ξανά το προβάδισμα στην Σάλκε μόνο και μόνο για να κάνει ο Χένινγκς το 2-2 στο 74’! Οι βασιλικοί μπλε πήραν ξανά το προβάδισμα στο 79’ με τον Σέρνταρ, όμως η Φορτούνα είχε τον τελευταίο λόγο, με τον Χένινγκς να ολοκληρώνει το χατ τρικ, τελειώνοντας υποδειγματικά την υπέροχη ομαδική προσπάθεια των παικτών του Φούνκελ για το τελικό 3-3 στο 85’!<br/> <br/>Με 3άρα στο +4 η Ουνιόν<br/>Η 9 Νοεμβρίου είναι μια ξεχωριστή μέρα για τους Βερολινέζους λόγω της πτώσης του Τείχους και η Ουνιόν τίμησε την επέτειο όπως έπρεπε. Με εκτός έδρας νίκη επί της Μάιντς δηλαδή, με αποτέλεσμα η νεοφώτιστη να πάει στο +4 από τη σημερινό αντίπαλο της, αφήνοντας τη στη 16η θέση. Οι φιλοξενούμενοι άνοιξαν το σκορ στο 30' με τον Ινγκβαρτσεν και έκλεισαν το πρώτο ημίχρονο με προβάδισμα δύο γκολ μετά το 0-2 του Αντερσον στο 45'. Ο ίδιος παίκτης θα "χτυπούσε" και νωρίς στην επανάληψη και συγκεκριμένα στο 51', γράφοντας το 0-3, με τη Μάιντς να είναι στο καναβάτσο. Και δεν κατάφερε να σηκωθεί από εκεί, παρά την προσπάθεια της στο τελευταίο 10λεπτο, όταν πέτυχε δύο γκολ (81' Ονισίβο και 90' Μπροζίνσκι) μειώνοντας σε 2-3. Τίποτα περισσότερο όμως...<br/> <br/>Ανάσα με Μαξ<br/>Εξω από την επικίνδυνη ζώνη, έστω και για ένα βαθμό, είναι πλέον η Αουγκσμπουργκ μετά την εκτός έδρας νίκη επί της ουραγού Πάντερμπορν. Το ματς ήταν ανοιχτό σε κάθε αποτέλεσμα, υπό την έννοια πως καμία εκ των δύο ομάδων δεν προσφέρει την παραμικρή σιγουριά, αλλά οι φιλοξενούμενοι ήταν πιο αποτελεσματικοί και γι' αυτό πανηγύρισαν. Το γκολ του Μαξ στο 41ο λεπτό με ωραία εκτέλεση φάουλ έφερε το 0-1 και αυτό ήταν και το τελικό αποτέλεσμα, αφού παρά τις προσπάθειες των γηπεδούχων οι Βαυαροί κράτησαν το σκορ, πήραν το τρίποντο και ελπίζουν σε καλύτερη συνέχεια. Αντιθέτως, για την Πάντερμπορν η συνέχεια κάθε εβδομάδα δείχνει και πιο δύσκολη.</p>
    </article>
  </body>
</html>