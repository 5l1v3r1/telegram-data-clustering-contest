<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sport24.gr/football/ellada/SuperLeague/ofh-paok-0-1-nikh-prwtathlhth-me-xryso-skorer-ton-misits.5636416.html"/>
    <meta property="og:site_name" content="www.sport24.gr"/>
    <meta property="article:published_time" content="2019-11-09T19:39:00+00:00"/>
    <meta property="og:title" content="ΟΦΗ - ΠΑΟΚ 0-1: Νίκη πρωταθλητή με χρυσό σκόρερ τον Μίσιτς"/>
    <meta property="og:description" content="Ο ΠΑΟΚ πέρασε και από την Κρήτη. Με όμορφο γκολ του Μίσιτς στο 56ο λέπτο νίκησε με 1-0 τον ΟΦΗ για τη 10η αγωνιστική της Super League και έφτασε τα 22 εκτός έδρας ματς χωρίς ήττα στο πρωτάθλημα."/>
  </head>
  <body>
    <article>
      <h1>ΟΦΗ - ΠΑΟΚ 0-1: Νίκη πρωταθλητή με χρυσό σκόρερ τον Μίσιτς</h1>
      <h2>Ο ΠΑΟΚ πέρασε και από την Κρήτη. Με όμορφο γκολ του Μίσιτς στο 56ο λέπτο νίκησε με 1-0 τον ΟΦΗ για τη 10η αγωνιστική της Super League και έφτασε τα 22 εκτός έδρας ματς χωρίς ήττα στο πρωτάθλημα.</h2>
      <address><time datetime="2019-11-09T19:39:00+00:00">09 Nov 2019, 19:39</time> by <a rel="author">Σάββας Τζιομπάνογλου</a></address>
      <p>Ο ΠΑΟΚ πήρε τεράστια νίκη στο Γεντί Κούλε απέναντι στον ΟΦΗ με χρυσό σκόρερ τον Γιόζιπ Μίσιτς στο 57΄και κρατώντας για μόλις τρίτη φορά ανέπαφη την εστία του.</p>
      <p>Και αυτά δύο συστατικά της νίκης ήταν εξίσου σημαντικά αν υπολογίσει κανείς ότι οι Κρητικοί είναι πολύ παραγωγικοί επιθετικά και μέχρι σήμερα κρατούσαν αήττητη την έδρα τους.</p>
      <p>Ο Δικέφαλος έφτασε μαζί με τη νίκη  και σε ένα ακόμη ιστορικό ρεκόρ καταφέρνοντας να σκοράρει σε 30 συνεχόμενα εκτός έδρας παιχνίδια, μια επίδοση που δεν έχει προηγούμενο. Ας δούμε τα σημεία που έκριναν το παιχνίδι:</p>
      <h3>1. ΠΩΣ ΠΑΡΑΤΑΧΘΗΚΑΝ ΟΙ ΔΥΟ ΟΜΑΔΕΣ</h3>
      <p>Η σημαντική απουσία του Μεγιάδο ανάγκασε το Γιώργο Σίμο να ανακατέψει τα μετόπισθεν της ομάδας του. Ο <a href="https://www.sport24.gr/football/omades/Ofi/">ΟΦΗ </a>παρατάχθηκε με το Μπράουν δεξιά και τον Κοροβέση αριστερά στην άμυνα το Μαρινάκη και τον Κώστα Γιαννούλη στα στόπερ και το Νέιρα με τον Κουτρουμπή δίδυμο στα αμυντικά χαφ με σκοπό να εμποδίσει την ομάδα με την καλύτερη επιθετική συγκομιδή στο πρωτάθλημα να παραβιάσει την εστία του.</p>
      <p>Από την άλλη η έκπληξη στην ενδεκάδα του <a href="https://www.sport24.gr/football/omades/paok/">ΠΑΟΚ </a>ήταν ο Ομάρ Ελ Καντουρί. Ο Μαροκινός, που αγωνίστηκε για ένα ημίχρονο μαζί με το Βιεϊρίνια στο ντέρμπι με τον Παναθηναϊκό πήρε φανέλα βασικού αφήνοντας, για ένα ακόμη παιχνίδι, στον πάγκο το Δημήτρη Πέλκα και στέλνοντας εκτός 18αδας, μετά από τρεις συνεχόμενες συμμετοχές ως βασικός τον Μίροσλαβ Στοχ.</p>
      <p>Στην πραγματικότητα η αλλαγή του Σλοβάκου με τον Καντουρί ήταν η μοναδική σε σχέση με τον αγώνα της περασμένης Κυριακής με τους πράσινους. Ακόμη και ο Σβιντέρσκι που <a href="https://www.sport24.gr/football/omades/Paok/paok-apokleisthke-logw-iwshs-o-svinterski.5635660.html">ταξίδεψε με ίωση </a>στην Κρήτη κράτησε τη θέση του στην κορυφή της επίθεσης του Δικέφαλου.</p>
      <h3>2. ΜΑΤΣΑΡΑ  ΣΤΟ ΠΡΩΤΟ ΗΜΙΧΡΟΝΟ, ΠΑΝΩ ΚΑΤΩ Η ΜΠΑΛΑ</h3>
      <p>Το παιχνίδι ξεκίνησε με τον ΠΑΟΚ να πιέζει ψηλά  με πέντε παίκτες προσπαθώντας να εμποδίσει την ανάπτυξη του ΟΦΗ από την άμυνα του και η αλήθεια είναι ότι σε μεγάλο βαθμό τα κατάφερε. Ωστόσο όσο περνούσε η ώρα, από το 15΄και μετά, οι Κρητικοί κατάφερναν να ξεπερνούν πιο εύκολα την πίεση των παικτών του Δικεφάλου και να φτάνουν στην περιοχή του. Η μπάλα πήγαινε πάνω κάτω με τις δύο ομάδες να παίζουν όμορφο ποδόσφαιρο και να δικαιώνουν το γεγονός ότι στο Γεντί Κουλέ συγκρούστηκαν οι δύο καλύτερες επιθέσεις του πρωταθλήματος.</p>
      <p>Πριν καν συμπληρωθεί το πρώτο ημίχρονο ο ΟΦΗ απείλησε δύο φορές με Σεμέδο και Ναμπί, αλλά τρεις φορές χρειάστηκε τον Σωτηρίου να βγάλει εξαιρετικά  τις μεγάλες ευκαιρίες του ΠΑΟΚ. Η πρώτη στο τετ-α-τετ του με τον Λημνιό που πήρε την εκπληκτική πάσα του Μίσιτς  στο 22', η φοβερή του εκτίναξη στην κεφαλιά του Καντουρί στο 26' και η τρομερή του απόκρουση στο πλασέ του Μπίσεσβαρ στο 34΄.</p>
      <h3>3. Ο ΜΙΣΙΤΣ…ΤΟ ΒΙΟΛΙ ΤΟΥ , Ο ΠΑΟΚ ΤΟ ΡΕΚΟΡ</h3>
      <p>Το δεύτερο ημίχρονο ξεκίνησε χωρίς αλλαγές για τις δύο ομάδες και τον ΠΑΟΚ να αναλαμβάνει κυριαρχικό ρόλο στο γήπεδο. Οι ποδοσφαιριστές του Αμπέλ Φερέιρα είχαν την κατοχή της μπάλας μέχρι να ανοίξουν το σκορ με τον…συνήθη ύποπτο Γιόζιπ Μίσιτς. Ο Κροάτης με ένα σουτ εκτός περιοχής νίκησε τον Σωτηρίου στο 56΄ σκοράροντας το 5ο φετινό του γκολ στο πρωτάθλημα – έχει και άλλες τόσες ασίστ- και επιβεβαιώνει με τον καλύτερο τρόπο ότι είναι από την αρχή του φετινού πρωταθλήματος ο πλέον φορμαρισμένος μέσος του Δικέφαλου.</p>
      <p>Με το γκολ του Κροάτη ο ΠΑΟΚ έφτασε σε ένα ιστορικό επίτευγμα καθώς έγινε η πρώτη ελληνική ομάδα που σκοράρει σε 30 συνεχόμενα παιχνίδια μακρυά από την έδρα του ξεπερνώντας τις 29  εκτός αναμετρήσεις με γκολ που είχαν κατά το παρελθόν Παναθηναϊκός και Ολυμπιακός.</p>
      <h3>4. ΤΟ  ΛΑΘΟΣ ΤΟΥ ΤΖΗΛΟΥ … ΠΑΡΑ ΤΟ VAR</h3>
      <p>Στο 68΄έγινε μια φάση που σηκώνει πολύ συζήτηση. Ο Νέιρα εκτός φάσης<a href="https://www.sport24.gr/football/ellada/SuperLeague/mpoynia-neira-ston-svinterski-o-tzhlos-edeikse-kitrinh.5636408.html"> χτύπησε με γροθιά στο στομάχι τον Σβιντέρσκι</a>. Ο Τζήλος ειδοποιήθηκε από το VAR  να δει τι ακριβώς έχει συμβεί και πράγματι ο Θεσσαλός ρέφερι πήγε στην οθόνη. Προς έκπληξη ωστόσο όλων όταν κάλεσε κοντά του τον ποδοσφαιριστή του ΟΦΗ, δεν τον απέβαλε αλλά τον τιμώρησε με κίτρινη κάρτα. Από αυτά που είδε ο Τζήλος ή θα έβγαζε κόκκινη κάρτα στο Νέιρα ή τίποτα, η κίτρινη κάρτα δεν μπορεί να δικαιολογηθεί…. Στο 87', από εκεί και πέρα, φαίνεται να υπάρχει επαφή σε μαρκάρισμα του Εσίτι στον Μάνο. Ο Τζήλος έδειξε να συνεχιστεί το παιχνίδι, ενώ η φάση δεν ελέγχθηκε στο VAR.</p>
      <h3>5. ΚΡΑΤΗΣΕ ΣΤΟ ΜΗΔΕΝ ΤΟΝ ΟΦΗ ΚΑΙ ΚΕΡΔΙΣΕ</h3>
      <p>Ο ΠΑΟΚ κατάφερε για τρίτη φορά στη φετινή αγωνιστική περίοδο να κρατήσει ανέπαφη την εστία του. Και η αλήθεια είναι ότι αν εξαιρέσει μια δυο φάσεις στο πρώτο ημίχρονο που τον δυσκόλεψε το γρήγορο επιθετικό transition του ΟΦΗ, στο δεύτερο ημίχρονο δεν κινδύνευσε καθόλου πριν το γκολ του Μίσιτς και ελάχιστα από την στιγμή που πήρε προβάδισμα στο σκορ. Έτσι κατάφερε με το 1-0 να πάρει μια πολύτιμη νίκη, σε μια έδρα που όλοι οι υπόλοιποι λογικά θα δυσκολευτούν απέναντι σε μια καλά δουλεμένη ομάδα όπως ο ΟΦΗ. </p>
      <p>
        <a href="https://www.sport24.gr/LiveMatches/football_live/live-ofh-paok.5635911.html">ΠΑΤΗΣΤΕ ΕΔΩ ΚΑΙ ΘΥΜΗΘΕΙΤΕ ΤΟ LIVE ΤΟΥ ΑΓΩΝΑ</a>
      </p>
      <p> </p>
      <p> </p>
    </article>
  </body>
</html>