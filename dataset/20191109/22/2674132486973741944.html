<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://27esimaora.corriere.it/19_novembre_10/berlino-detassa-assorbenti-non-piu-beni-lusso-vittoria-movimento-donne-6b4ec8d4-03a5-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Berlino detassa gli assorbenti, non più beni di lusso Una vittoria del movimento delle donne"/>
    <meta property="og:description" content="Storica vittoria al Bundestag. L’Iva sui prodotti per l’igiene intima femminile passa dal 19 al 7%."/>
  </head>
  <body>
    <article>
      <h1>Berlino detassa gli assorbenti, non più beni di lusso Una vittoria del movimento delle donne</h1>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Monica Ricci Sargentini</a></address>
      <p>In Germania i prodotti per l’igiene intima femminile non saranno più tassati come beni di lusso. Lo ha deciso il Bundestag lo scorso 7 novembre approvando la legge tributaria per il 2020. Dal primo gennaio, dunque, le donne pagheranno solo il 7% dell’Iva su tamponi e assorbenti. Berlino ha così posto fine all’ingiustizia che poneva sullo stesso piano dei prodotti mestruali gioielli, vino, birra e sigarette. Finalmente «un passo avanti verso un fisco che non discrimina le donne» ha twittato la deputata verde Lisa Paus.</p>
      <p>Ora si attende ora il voto del Bundesrat, la camera del Parlamento tedesco in cui sono rappresentati i Laender. Ma il sì al provvedimento dovrebbe essere scontato.</p>
      <h4>La petizione</h4>
      <p>A convincere il governo e il Parlamento è stata la campagna condotta da Nanna-Josephine Roloff e Yasemin Kotra che hanno lanciato <a href="https://www.change.org/p/die-periode-ist-kein-luxus-senken-sie-die-tamponsteuer-starkwatzinger-bmfsfj">una petizione online </a>che ha raccolto oltre 200mila firme. «È stato questo che ci ha convinto ha cambiare la legge — ha ammesso il ministro delle Finanze Olag Scholz — Molte donne si sono messe in gioco e ora noi le accontentiamo».</p>
      <p>Subito dopo la vittoria al Bundestag Roloff ha voluto celebrare con un tweet: «Ce l'abbiamo fatta. La Germania smetterà di tassare i prodotti mestruali dal 2020. Sto piangendo».</p>
      <figure>
        <img src="https://images2-27esimaora.corriereobjects.it/methode_image/2019/11/10/27esimaOra/Foto%2027esimaOra%20-%20Trattate/the-tampon-book-3-km0D-U3150745635995wDB-180x140@Corriere-Web-Sezioni.jpg?v=201911101246"/>
      </figure>
      <p>Lo scorso giugno era stato pubblicato<a href="https://www.theguardian.com/books/2019/jun/21/no-luxury-book-containing-tampons-is-runaway-hit"> The Tampon Book</a>, un libro che contiene 15 tamponi per sottolineare che i libri in Germania siano tassati al 7% e non al 19% come i prodotti mestruali. Cento copie erano state spedite ai deputati tedeschi.</p>
      <h4>La classifica dei Paesi iniqui</h4>
      <p>La Germania non è il solo Paese in Europa a considerare i prodotti mestruali beni di lusso<a href="https://civio.es/medicamentalia/2018/11/07/14-european-countries-levy-the-same-vat-on-sanitary-towels-and-tampons-as-on-tobacco-beer-and-wine/">. La classifica </a>vede al primo posto l’Ungheria con il 27% di Iva seguita da Croazia, Svezia e Danimarca (25%), quinta l’Italia con il 24% . La Grecia ha recentemente alzato l'imposta dal 13% al 23% come misura anti-crisi. La più virtuosa è, invece, l’Irlanda che ha completamente detassato i prodotti per l’igiene intima femminile. Ma anche Cipro, Gran Bretagna, Francia e Portogallo si tengono al di sotto del 6%.</p>
      <p>Nel resto del mondo la tassazione è stata azzerata in Canada, India, Kenya e in molti Stati americani. In Australia, il mese scorso, il Parlamento ha deciso di abolire il balzello dopo una campagna durata due decenni.</p>
      <h4>L'obiettivo</h4>
      <p>Per le femministe la tampon tax è lo specchio della discriminazione cui sono sottoposte le donne nel mondo. «Dimostra che la misoginia è anche prevalente nelle nostre società» dice Roloff. L'obiettivo è avere questi prodotti gratis: «La cartaigienica è ovunque — aggiunge l'attivista —, nessuno va in giro con un rotolo in tasca. Perché non dovrebbe essere lo stesso per i tamponi? Non ci fermeremo».</p>
    </article>
  </body>
</html>