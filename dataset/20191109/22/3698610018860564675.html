<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/UKRAINE/ukrayinska-mova-zdala-poziciyi-na-tb-ale-zmicnilasya-na-radio-i-v-knigovidanni-329102_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T22:17:00+00:00"/>
    <meta property="og:title" content="Українська мова здала позиції на ТБ, але зміцнилася на радіо і в книговиданні"/>
    <meta property="og:description" content="Вдома українською мовою спілкуються 46% українців."/>
  </head>
  <body>
    <article>
      <h1>Українська мова здала позиції на ТБ, але зміцнилася на радіо і в книговиданні</h1>
      <h2>Вдома українською мовою спілкуються 46% українців.</h2>
      <address>
        <time datetime="2019-11-09T22:17:00+00:00">09 Nov 2019, 22:17</time>
      </address>
      <p>В Україні 66% громадян вважають, що українська має бути єдиною державною мовою, а число прихильників прийнятого <b><a href="https://dt.ua/UKRAINE/v-ukrayini-nabuv-chinnosti-zakon-pro-movu-317530_.html">закону про мову</a></b> (59%) більш ніж удвічі перевищує кількість його супротивників (27%). Про це свідчать дані аналітичного огляду "Становище української мови в Україні в 2019 році", який базується на даних державної статистики, соціології та моніторингових досліджень.</p>
      <p>За даними дослідження, 46% українців спілкуються вдома українською мовою і 28% - російською.</p>
      <p>Українська мова зміцнила позиції в освіті, на радіо і в книговиданні. Традиційно російськомовним залишається кінопрокат.</p>
      <p>Частка української мови у прайм-тайм провідних телеканалів за рік зменшилася з 64% до 40%, а російськоъ - зросла з 7 до 27%. Решту часу займають двомовні російсько-українські програми. Такий крок, вважають експерти, можливий "через компромісні формулювання у законі "Про телебачення і радіомовлення", які створюють лазівки для русифікації телеефіру".</p>
      <p>На загальнонаціональних радіостанціях 56% всіх пісень звучать українською мовою, 90% часу радіопрограми ведуться українською мовою. Обидва показники зросли за рік і перевищують встановлені законом квоти (35% для пісень і 60% для мови ведення).</p>
      <p>З 374 фільмів, що вийшли в цьому році в кінопрокат, 47 зняті в оригіналі українською мовою, 194 дубльовані, а 152 - озвучені з іноземної мови на українську, 78 фільмів мають українські субтитри. У 89% випадків фільми в кінотеатрах демонструються як на мові оригіналу або дублювання, в інших випадках - озвучені або субтитровані українською.</p>
      <p>Частка газет, що видається українською мовою, - 33% від сумарного тиражу. У той же час кількість книг українською мовою зростає як в абсолютному, так і у відносному вимірах, і становить 85% від сукупного тиражу виданих в Україні книг.</p>
      <p>Нагадаємо, в Україні з 16 липня набув чинності Закон <b><a href="https://dt.ua/UKRAINE/v-ukrayini-nabuv-chinnosti-zakon-pro-movu-317530_.html">"Про забезпечення функціонування української мови як державної"</a></b>.</p>
      <p>Радянська пропаганда багато розповідала про розквіт націй і рівноправність мов в Радянському Союзі. Втім, в реальності в державі одна мова була "рівніша" за інші, і нею була зовсім не українська, пише Роман Клочко в своїй статті для DT.UA. Детальніше про становище української мови в радянській Україні читайте в матеріалі <a href="https://dt.ua/HISTORY/mova-ne-na-chasi-317961_.html"><b>"Мова не на часі"</b></a> у тижневику "Дзеркало тижня. Україна".</p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>