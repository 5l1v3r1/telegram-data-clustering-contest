<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1983151/%E2%80%8B%D8%B3%DB%8C%D8%B3%D8%AA%D8%A7%D9%86%DB%8C-%D9%85%D8%B3%D8%A6%D9%88%D9%84%DB%8C%D8%AA-%D8%AA%D8%A3%D9%85%DB%8C%D9%86-%D8%A7%D9%85%D9%86%DB%8C%D8%AA-%D9%85%D8%B9%D8%AA%D8%B1%D8%B6%D8%A7%D9%86-%D9%85%D8%AA%D9%88%D8%AC%D9%87-%D9%86%DB%8C%D8%B1%D9%88%D9%87%D8%A7%DB%8C-%D8%A7%D9%85%D9%86%DB%8C%D8%AA%DB%8C-%D8%A7%D8%B3%D8%AA"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-09T22:45:00+00:00"/>
    <meta property="og:title" content="​سیستانی: مسئولیت تأمین امنیت معترضان متوجه نیروهای امنیتی است"/>
    <meta property="og:description" content="علی سیستانی مرجع شیعیان عراق تأکید کرد نیروهای امنیتی عراق مسئولیت اساسی حفظ امنیت معترضان و پاسداری از مسالمت آمیز بودن تظاهرات را بر عهده دارد. به گزارش الشرق الاوسط، عبدالمهدی کربلایی نماینده سیستانی در جریان خطبه‌های نماز جمعه کربلا با قرائت بیان"/>
  </head>
  <body>
    <article>
      <h1>​سیستانی: مسئولیت تأمین امنیت معترضان متوجه نیروهای امنیتی است</h1>
      <h2>حقوق بشر: خشونت علیه معترضان عراقی ادامه دارد</h2>
      <address>
        <time datetime="2019-11-09T22:45:00+00:00">09 Nov 2019, 22:45</time>
      </address>
      <p>علی سیستانی مرجع شیعیان عراق تأکید کرد نیروهای امنیتی عراق مسئولیت اساسی حفظ امنیت معترضان و پاسداری از مسالمت آمیز بودن تظاهرات را بر عهده دارد.<br/><br/>به گزارش الشرق الاوسط، عبدالمهدی کربلایی نماینده سیستانی در جریان خطبه‌های نماز جمعه کربلا با قرائت بیانیه این مرجع تقلید گفت: نیروهای امنیتی باید از متوسل شدن به زور علیه تظاهرات‌کنندگان مسالمت‌جو خودداری کنند.<br/><br/>تظاهرکنندگان عراقی که اعتراضات خود را از حدود یک ماه پیش آغاز کرده‌اند، به فساد مالی، بیکاری، اوضاع وخیم اقتصادی این کشور، دخالت کشورهای منطقه در امور داخلی، نظام سیاسی فرقه ای، سهم خواهی احزاب و قدرت گرفتن شبه نظامیان مسلح معترض بوده و خواستار کناره‌گیری دولت مرکزی شده‌اند.<br/><br/>مقام‌های عراقی اکنون با بزرگترین بحران در سال‌های اخیر دست و پنجه نرم می‌کنند، به طوری که در جریان این تظاهرات مردمی، دست‌کم ۲۶۰ نفر کشته و هزاران نفر زخمی شدند.<br/><br/>کربلایی به نقل سیستانی گفت: رهبران سیاسی نباید نیروهای امنیتی کشور را درگیر تظاهرات کنند و کشور را به سوی ناسازگاری و جنگ داخلی سوق دهند.<br/><br/>وی ضمن تأکید بر لزوم احترام به «خواست مردم» این کشور، هشدار داد که هیچ قدرت خارجی «نباید خواست مردم عراق را مصادره کند».<br/><br/>سیستانی همچنین نسبت به احتمال سوء استفاده داخلی یا خارجی از اعتراضات مردمی «مسالمت آمیز» برای ضربه زدن به منافع عراق هشدار داد و از معترضان خواست در برابر چنین توطئه‌هایی هوشیار باشند.<br/><br/>وی افزود نیروهای سیاسی عراق از فرصت منحصر به فردی برای برآورده کردن خواسته‌های معترضان بر اساس جدول زمان‌بندی شده برخوردار هستند.<br/><br/>از سوی دیگر، دیده‌بان حقوق بشر (هیومن رایتس واچ) از ادامه اقدامات خشونت‌آمیز مأموران امنیتی عراق علیه تظاهرکنندگان خبر داد و گفت: گاز اشک آور استفاده شده منجر به کشته شدن ۱۶ نفر شده‌است.</p>
    </article>
  </body>
</html>