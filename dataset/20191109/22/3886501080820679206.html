<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://beta.rs/vesti/politika-vesti-srbija/119122-ambasador-nemacke-poenta-dijaloga-srbije-i-kosova-sporazum-a-cilj-normalizacija-odnosa?utm_source=feedburner&amp;utm_medium=feed&amp;utm_campaign=Feed%3A+betavesti+%28Novinska+agencija+Beta+-+Vesti%29&amp;hl=en"/>
    <meta property="og:site_name" content="Novinska agencija Beta"/>
    <meta property="article:published_time" content="2019-11-09T22:35:04+00:00"/>
    <meta property="og:title" content="Ambasador Nemačke: Poenta dijaloga Srbije i Kosova sporazum, a cilj normalizacija odnosa"/>
    <meta property="og:description" content="Ambasador Nemačke u Srbiji Tomas Šib je kazao da je poenta dijaloga Srbije i Kosova da postignu sveobuhvatni pravno obavezujući sporazum čiji je cilj normalizacija odnosa, &quot;bez specificiranja šta bi to moglo uključivati&quot;.&quot;Medjusobno priznavanje bilo bi očigledno rešenje, ali pošto znamo koliko je u Srbiji pitanje nezavisnosti Kosova politički teško, cilj je normalizacija odnosa bez specificiranja šta bi to moglo uključivati&quot;, rekao je Šib u intervjuu za izdanje lista &quot;Blic&quot; od nedelje i dodao da bi sporazum Srbije i Kosova doprineo stabilnosti regiona.Govoreći o nemačkom predsedavanju Evropskom unijom u drugoj polovini iduće, 2020. godine, Šib je kazao da je politika proširenja EU medju prioritetima.On je rekao da je &quot;veoma razočaravajuće&quot; to što &quot;vropski savet nije doneo odluku o otvaranja pristupnih pregovora sa Severnom Makedonijom i Albanijom, ali on smatra da to ne znači da je evropska perspektiva dovedena u pitanje.Dodao je da se nada da će pozitivna odluka doći pre Samita EU i Zapadnog Balkana u maju iduće…"/>
  </head>
  <body>
    <article>
      <h1>Ambasador Nemačke: Poenta dijaloga Srbije i Kosova sporazum, a cilj normalizacija odnosa</h1>
      <address>
        <time datetime="2019-11-09T22:35:04+00:00">09 Nov 2019, 22:35</time>
      </address>
      <p>Ambasador Nemačke u Srbiji Tomas Šib je kazao da je poenta dijaloga Srbije i Kosova da postignu sveobuhvatni pravno obavezujući sporazum čiji je cilj normalizacija odnosa, "bez specificiranja šta bi to moglo uključivati"."Medjusobno priznavanje bilo bi očigledno rešenje, ali pošto znamo koliko je u Srbiji pitanje nezavisnosti Kosova politički teško, cilj je normalizacija odnosa bez specificiranja šta bi to moglo uključivati", rekao je Šib u intervjuu za izdanje lista "Blic" od nedelje i dodao da bi sporazum Srbije i Kosova doprineo stabilnosti regiona.<br/><br/>Govoreći o nemačkom predsedavanju Evropskom unijom u drugoj polovini iduće, 2020. godine, Šib je kazao da je politika proširenja EU medju prioritetima.<br/><br/>On je rekao da je "veoma razočaravajuće" to što "vropski savet nije doneo odluku o otvaranja pristupnih pregovora sa Severnom Makedonijom i Albanijom, ali on smatra da to ne znači da je evropska perspektiva dovedena u pitanje.<br/><br/>Dodao je da se nada da će pozitivna odluka doći pre Samita EU i Zapadnog Balkana u maju iduće godine u zagrebu i da Nemačka blisko saradjuje s partnerima u Parizu koji se usprotivio pšroširenju EU pre njene reforme.<br/><br/>"Slažemo se sa njima da proces pristupanja može biti poboljšan, ali to ne treba da spreči EU da otvori pristupne pregovore sa Severnom Makedonijom i Albanijom", rekao je Šib.<br/><br/>Na pitanje o izjavi američkog izaslanika Metjua Palmera u Prištini da će "Srbija morati da prizna Kosovo", nemački ambasador je diplomatski odgovorio rekavši da je dobro što je Palmer bio i u Prištini i u Beogradu, i da je neophodno što pre pokrenuti dijalog.<br/><br/>"Moraćemo da sačekamo da se formira nova vlada u Prištini. Tarife (Kosova na robu iz BIH i Srbije) moraju da se ukinu. To je ono što i EU i SAD stalno ponavljaju", kazao je Šib.<br/><br/>On je rekao povodom kosovskih taksi na srpsku robu da su i SAD i EU već tražile da Priština povuče tkase i ponovio da se dijalog definitivno mora nastaviti.<br/><br/>"Novoj vladi (Kosova) će biti stavljeno do znanja da medjunarodna zajednica očekuje da se to desi", rekao je Šib.<br/><br/>Istakao je da je važno i da Srbija "prekine kampanju povlačenja priznanja nezavisnosti Kosova".<br/><br/>On je rekao da napredovanje Srbije ka EU posebno zavisi od Poglavlja 23 i 24 koja se odnose na vladavinu prava, a tu, rekao je ambasador, "i dalje ima dosta nedostataka i treba učiniti još mnogo", ocenio je Šib i kao primere naveo slobodu štampe i probleme bezbednosti novinara.</p>
    </article>
  </body>
</html>