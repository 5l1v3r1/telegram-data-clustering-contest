<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18555888-airbus-a-testat-cu-succes-livrarea-cu-drona-in-franta"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Airbus a testat cu succes livrarea cu drona, în Franţa"/>
    <meta property="og:description" content="Mai multe drone pentru livrare au fost testate cu succes într-un zbor combinat ce s-a desfăşurat în nordul Franţei, ca parte a unui proiect care vizează implementarea acestui serviciu."/>
  </head>
  <body>
    <article>
      <h1>Airbus a testat cu succes livrarea cu drona, în Franţa</h1>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18555888/1/drona-airbus-airbus-descopera.jpg"/>
      </figure>
      <p>Mai multe drone pentru livrare au fost testate cu succes într-un zbor combinat ce s-a desfăşurat în nordul Franţei, ca parte a unui proiect care vizează implementarea acestui serviciu.</p>
      <p>Un zbor combinat al mai multor drone, urmărit de o staţie de management al flotelor, a fost testat săptămâna aceasta cu succes la E-Valley Park, pe locul fostei baze aeriene Cambrai din nordul Franţei. Exerciţiul este parte a etapei de testare ce are ca obiectiv evaluarea dezvoltării din punct de vedere economic a livrărilor aeriene prin intermediul dronelor, pe baza unei rute prestabilite.</p>
      <p>Este vorba de un sistem versatil de înaltă rezistenţă cu propulsie termică şi cu aripă fixă denumit Survey Copter DVF200ER şi o mini dronă electrică de tip Drone Volt VTOL (cu decolare şi aterizare verticală) echipate cu avionică specială de la Airbus, ambele „demonstrând cu succes fezabilitatea acestor tipuri de servicii logistice prin simularea unei misiuni de livrare aeriană”, afirmă reprezentanţii Airbus prin intermediul unui comunicat de presă remis <b>Descoperă</b>.</p>
      <p>Airbus şi Regiunea Hauts-de-France, prin intermediul agenţiei sale de inovare şi dezvoltare (HDFID), au încheiat un acord-cadru în iunie acest an pentru a evalua potenţialul de dezvoltare economică a livrărilor aeriene cu drona, la scară regională, pe o rută prestabilită, deasupra zonelor semi-urbane şi din mediul rural.</p>
      <p>Ca parte a acestui proiect, în prezent se desfăşoară o campanie de testare cu durata de trei luni, care va fi urmată de o fază de sinteză şi proiecţie pentru dezvoltarea potenţială ulterioară, inclusiv realizarea unui simulator. Acest studiu este realizat în coordonare şi cu sprijinul Autorităţii Aviaţiei Civile Franceze (DGAC).</p>
      <p>„Conectarea flotelor de drone între diverse centre logistice din Regiunea Hauts-de-France reprezenta, până de curând, doar o posibilitate. Acum însă apare ca un obiectiv viabil, marcând un pas de succes în proiectul nostru destinat dezvoltării economice a regiunii, o etapă care consolidează viziunea noastră despre inovare ca instrument fundamental pentru stimularea economiei locale”, a declarat Xavier Bertrand, preşedintele Regiunii Hauts-de-France.</p>
      <p>„Suntem extrem de mulţumiţi de rezultatele acestei cooperări inovatoare cu această provincie din nordul Franţei şi cu autorităţile aviatice franceze şi europene, deschizând astfel noi oportunităţi pentru o afacere promiţătoare în domeniul dronelor dronelor destinate transportului de marfă. Aceasta este, de fapt, o abordare cu totul nouă a zborurilor dronelor deasupra comunităţilor din mediul rural şi semi-urbane şi a principiilor gestionării flotei deasupra acestor teritorii”, a declarat Nicolas Askamp, ​​şeful filialei drone a Airbus, Survey Copter.</p>
      <p>Legislaţia din Franţa permite astfel de testări de drone, dar proiectul final va fi supus analizei Agenţiei Europene pentru Securitatea Aviaţiei (EASA).</p>
      <related>
        <a href="https://www.descopera.ro/dnews/18528671-muntii-carpati-traversati-de-o-drona-inventata-de-un-doctorand-la-galati"/>
      </related>
      <related>
        <a href="https://www.descopera.ro/dnews/18224001-un-tata-a-inaltat-o-drona-pentru-a-si-fotografia-copiii-aflati-pe-plaja-dar-ceva-din-apa-i-a-atras-atentia-a-fost-un-moment-de-la-dumnezeu-foto"/>
      </related>
      <related>
        <a href="https://www.descopera.ro/stiinta/18201062-nasa-cauta-forme-de-viata-pe-titan-satelitul-lui-saturn"/>
      </related>
      <related>
        <a href="https://www.descopera.ro/dnews/17890414-rusii-prezentat-drona-sinucigasa-creata-kalasnikov"/>
      </related>
      <related>
        <a href="https://www.descopera.ro/dnews/17791106-copil-imunizat-primul-vaccin-livrat-drona"/>
      </related>
      <related>
        <a href="https://www.descopera.ro/dnews/17777451-racheta-patriot-lansata-drona-ieftina"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18528671-muntii-carpati-traversati-de-o-drona-inventata-de-un-doctorand-la-galati"/>
        <a href="https://www.descopera.ro/dnews/18224001-un-tata-a-inaltat-o-drona-pentru-a-si-fotografia-copiii-aflati-pe-plaja-dar-ceva-din-apa-i-a-atras-atentia-a-fost-un-moment-de-la-dumnezeu-foto"/>
        <a href="https://www.descopera.ro/stiinta/18201062-nasa-cauta-forme-de-viata-pe-titan-satelitul-lui-saturn"/>
        <a href="https://www.descopera.ro/dnews/17890414-rusii-prezentat-drona-sinucigasa-creata-kalasnikov"/>
      </related>
    </article>
  </body>
</html>