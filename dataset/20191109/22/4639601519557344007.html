<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/10/society/epanastatiki-aytoamyna-poios-einai-o-46xronos-pou-anazita-i-astynomia/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T22:06:13+00:00"/>
    <meta property="og:title" content="Επαναστατική Αυτοάμυνα: Ποιος είναι ο 46χρονος που αναζητά η αστυνομία"/>
    <meta property="og:description" content="Ανθρωποκυνηγητό για τον 46χρονο, φερόμενο ως μέλος της Επαναστατική Αυτοάμυνας έχει εξαπολύσει η Ελληνική Αστυνομία"/>
  </head>
  <body>
    <article>
      <h1>Επαναστατική Αυτοάμυνα: Ποιος είναι ο 46χρονος που αναζητά η αστυνομία</h1>
      <h2>Ανθρωποκυνηγητό για τον 46χρονο, φερόμενο ως μέλος της Επαναστατική Αυτοάμυνας έχει εξαπολύσει η Ελληνική Αστυνομία</h2>
      <address><time datetime="2019-11-09T22:06:13+00:00">09 Nov 2019, 22:06</time> by <a rel="author">ΤοΒΗΜΑ Team</a></address>
      <p>Ανθρωποκυνηγητό για τον 46χρονο, φερόμενο ως μέλος της Επαναστατική Αυτοάμυνας έχει εξαπολύσει η Ελληνική Αστυνομία. Σύμφωνα με πληροφορίες ο συγκεκριμένος δράστης ήταν μεταξύ των συντελεστών της κατάληψης «Γκάρε» στην οδό Καλλιδρομίου, η οποία εκκενώθηκε από την Αστυνομία, στις 26 Αυγούστου 2019.</p>
      <p>Μάλιστα, οι ίδιες πληροφορίες από αστυνομικές πηγές αναφέρουν ότι η συγκεκριμένη επιχείρηση στο κτίριο δεν ήταν τυχαία, καθώς ο 46χρονος ήταν ήδη στο στόχαστρο της Αντιτρομοκρατικής Υπηρεσίας, ενώ επίσης φέρεται και ως πρωταγωνιστής σε επεισόδια μεταξύ αντιεξουσιαστών και αστυνομικών δυνάμεων στα Εξάρχεια.</p>
      <figure>
        <img src="https://www.in.gr/wp-content/uploads/2019/11/1-372-600x400.jpg"/>
      </figure>
      <p>
        <a href="https://www.in.gr/2019/11/09/economy/oikonomikes-eidiseis/forologiki-edra-kinitra-gia-ksenes-ependyseis/">Φορολογική έδρα : Κίνητρα για ξένες επενδύσεις</a>
      </p>
      <p>Εντωμεταξύ το βράδυ του Σαββάτου στον εισαγγελέα οδηγήθηκαν οι δύο από τους τρεις συλληφθέντες στην ίδια υπόθεση. Ο εισαγγελέας ποινική δίωξης άσκησε σε βάρος τους ποινική δίωξη για τρία κακουργήματα αλλά και πλημελλήματα. Με τα ίδια ποινικά αδικήματα κατηγορούνται και οι καταζητούμενοι, ο 46χρονος και ακόμη ένα μέλος της ομάδας.</p>
      <p>
        <b>Το βαρύ κατηγορητήριο</b>
      </p>
      <p>Συγκεκριμένα, τρία κακουργήματα και πέντε πλημμελήματα περιλαμβάνει το κατηγορητήριο που σχηματίστηκε  βάρος των  δύο συλληφθέντων, που  φέρονται ως μέλη της οργάνωσης  «Επαναστατική Αυτοάμυνα».</p>
      <p>Συγκεκριμένα, ο εισαγγελέας, μελετώντας τα στοιχεία της προανακριτικής δικογραφίας άσκησε σε βάρος των δύο συλληφθέντων αλλά και των δύο ακόμα ατόμων που αναζητούνται  από τις διωκτικές αρχές, ποινική δίωξη για:</p>
      <p>-Τρομοκρατικές πράξεις από κοινού και κατ´εξακολούθηση</p>
      <p>-Τρομοκρατική οργάνωση με την επιβαρυντική περίσταση της κατοχής εκρηκτικών υλών</p>
      <p>-Διακεκριμένη περίπτωση όπλων</p>
      <p>-Κατασκευή και κατοχή εκρηκτικών υλών</p>
      <p>-Παράνομη οπλοφορία,</p>
      <p>-Παράνομη οπλοχρησία</p>
      <p>-Παράνομη οπλοκατοχή</p>
      <p>-Προμήθεια και κατοχή ναρκωτικών</p>
      <p>Παράλληλα εκτελέστηκε το ένταλμα σύλληψης σε βάρος των δύο συλληφθέντων που είχε εκδοθεί σε βάρος τους για τη ληστεία σε ΟΠΑΠ Play στο Χολαργό στις 21 Οκτωβρίου 2019.</p>
      <p>Οι συλληφθέντες οδηγήθηκαν ενώπιον του ανακριτή από τον οποίο ζήτησαν και έλαβαν προθεσμία για την Τρίτη, ώστε να ενημερωθούν για τα στοιχεία της δικογραφίας και να προετοιμάσουν την υπεράσπισή τους.</p>
      <h4>Στον εισαγγελέα βρίζοντας και κλωτσώντας</h4>
      <p>Το βράδυ του Σαββάτου οι δύο από τους τρεις συλληφθέντες τρομοκράτες μετά την ευρεία επιχείρηση της αντιτρομοκρατικής που οδήγησε στην ταυτοποίηση της δράσης της «Επαναστατικής Αυτοάμυνας» οδηγήθηκαν στον εισαγγελέα ποινικής δίωξης.</p>
      <p>Με αλεξίσφαιρα και τα χέρια δεμένα πισθάγκωνα, μόλις είδε τα τηλεοπτικά συνεργεία ο ένας από τους δυο συλληφθέντες άρχισε να βρίζει και μπαίνοντας στα δικαστήρια, κλώτσησε την πόρτα. «γ@@ω την Π@@@@@α σας, γα@@ το σπίτι σας φώναζε την ώρα που αστυνομικοί τον μετέφεραν στο γραφείο του εισαγγελέα.</p>
      <p>Υπενθυμίζεται ότι μέχρι στιγμής έχουν συλληφθεί δύο άντρες, ηλικίας 41 και 45 ετών αντίστοιχα.</p>
      <p>Επίσης, στα χέρια των Αρχών βρίσκεται και μία 39χρονη γυναίκα, η οποία κατηγορείται για παράβαση του Ν. περί όπλων.</p>
      <p>Ωστόσο, αναζητείται ένας 46χρονος, ο οποίος κατηγορείται για τις ίδιες ενέργειες με τους δύο άλλους συλληφθέντες και σε βάρος του οποίου έχει εκδοθεί ένταλμα σύλληψης.</p>
      <p>Video Player</p>
      <figure>
        <video src="https://tv.in.gr/uploads/20191109/200249_sthn_euelpidwn_oi_sullhftentes.mp4?_=2"/>
      </figure>
      <p>00:00<br/>00:15</p>
      <p>
        <b>Ποιοι είναι οι δύο συλληφθέντες</b>
      </p>
      <p>Ο ένας εκ των συλληφθέντων, ο 41χρονος, είχε συλληφθεί το 2010 για συμμετοχή στον «Επαναστατικό Αγώνα», αλλά αποφυλακίστηκε με όρους στις 12-2-2018, με το νόμο Παρασκευόπουλου, (Ν. 4489/2017, άρθρο 43), όπως αναφέρει το ΑΠΕ.</p>
      <p>Ο δεύτερος από τους συλληφθέντες, 45 ετών, δεν είχε απασχολήσει στο παρελθόν, ωστόσο στο σπίτι που διέμενε, στην οδό 17ης Νοέμβρη 57 στο Χολαργό, βρέθηκαν όλα τα όπλα που έχουν βρεθεί μέχρι στιγμής.</p>
      <p>Αρμόδιοι παράγοντες δηλώνουν ότι από τα μέχρι στιγμής στοιχεία της έρευνας, προκύπτει ότι ο οπλισμός είχε μεταφερθεί στο σπίτι του 45χρονου τον τελευταίο καιρό, από γιάφκα της οργάνωσης στην Κυψέλη, την οποία άδειασαν και καθάρισαν, καθώς δεν έχει βρεθεί τίποτα μέχρι στιγμής.</p>
      <h3>Ο ρόλος της 39χρονης</h3>
      <p>Η 39χρονη γυναίκα, όπως έγινε γνωστό είναι σύντροφος του 46χρονου καταζητούμενου και συνελήφθη για παράβαση του νόμου περί όπλων, καθώς στο σπίτι τους βρέθηκαν μαχαίρια και άλλα συναφή που εμπίπτουν στον συγκεκριμένο νόμο.</p>
      <p>Στο μεταξύ, τα 15 άτομα που προσήχθησαν συνεχίζουν να εξετάζονται στην Αντιτρομοκρατική, προκειμένου να διαπιστωθεί αν γνώριζαν, και σε ποιο βαθμό, τη δράση της οργάνωσης ή παρείχαν κάλυψη με οποιονδήποτε τρόπο στους άμεσα εμπλεκόμενους, οπότε ενδέχεται κάποιες από τις προσαγωγές να μετατραπούν σε συλλήψεις.</p>
      <figure>
        <img src="https://www.in.gr/wp-content/uploads/2019/11/1-373-600x400.jpg"/>
      </figure>
      <h3>Οι δύο γιάφκες</h3>
      <p>Η κεντρική γιάφκα της Επαναστατικής Αυτοάμυνας βρισκόταν στην Κυψέλη.</p>
      <p>Τα όπλα μεταφέρθηκαν μετά την 21η Οκτωβρίου (όταν τα μέλη της οργάνωσης έκαναν τη ληστεία στο Χολαργό) στο διαμέρισμα του Χολαργού, στην οδό 17ης Νοέμβρη 57. Το διαμέρισμα της Κυψέλης καθαρίστηκε επιμελώς με χλωρίνη και δεν βρέθηκαν όπλα.</p>
      <p>Στο μεταξύ, στο διαμέρισμα του Χολαργού βρέθηκε μεγάλος οπλισμός.</p>
      <p>Ειδικότερα, οι Αρχές βρήκαν:</p>
      <ul>
        <li>Πέντε (5) πολεμικά τυφέκια τύπου καλάσνικοφ</li>
        <li>Ένα (1) υποπολυβόλο</li>
        <li>Δύο (2) τεμάχια ζελατινοδυναμίτιδα</li>
        <li>Δύο (2) πυροβόλα πιστόλια</li>
        <li>Τέσσερεις (4) χειροβομβίδες δακρυγόνου CS</li>
        <li>Έξι (6) κοινοί πυροκροτητές</li>
        <li>Εννέα (9) ηλεκτρικοί πυροκροτητές</li>
        <li>Δύο (2) αυτοσχέδιοι ηλεκτρικοί πυροκροτητές</li>
        <li>Ένα (1) τεμάχιο εκρηκτικής ύλης (πιθανόν TNT)</li>
        <li>Δύο (2) φυσίγγια εκρηκτικής ύλης, πιθανόν ζελατινοδυναμίτιδα</li>
        <li>Τρεις (3) πυροδοτικοί μηχανισμοί χειροβομβίδας</li>
        <li>Τρία (3) σώματα χειροβομβίδας</li>
      </ul>
      <figure>
        <img src="https://www.in.gr/wp-content/uploads/2019/11/1-374-600x400.jpg"/>
      </figure>
      <h3>Η ταυτοποίηση του καλάσνικοφ</h3>
      <p>Όπως επιβεβαιώθηκε και από τη βαλλιστική εξέταση, πρόκειται για την οργάνωση «Επαναστατική Αυτοάμυνα», η οποία έχει επιτεθεί δύο φορές στα γραφεία του ΠΑΣΟΚ, τρεις φορές σε διμοιρία των ΜΑΤ στη Χαριλάου Τρικούπη, μία φορά στην πρεσβεία του Μεξικού και είναι η οργάνωση που είχε πετάξει χειροβομβίδα στη γαλλική πρεσβεία πριν την επίσκεψη Ομπάμα, στις 10 Νοεμβρίου 2016.</p>
      <p>Το ένα εκ των καλάσνικοφ που βρέθηκε στη γιάφκα του Χολαργού, από την ταυτοποίηση, προκύπτει ότι είχε χρησιμοποιηθεί σε:</p>
      <ul>
        <li>Ρίψη πυροβολισμών, την 25-05-2014 (ημέρα διεξαγωγής των Ευρωεκλογών), εναντίον των κεντρικών Γραφείων του ΠΑΣΟΚ στην Αθήνα</li>
        <li>Ρίψη πυροβολισμών, την 31-07-2016, εναντίον της Πρεσβείας του Μεξικό στην Αθήνα</li>
        <li>Ρίψη πυροβολισμών, την 10-01-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑΣΟΚ στην Αθήνα, κατά την οποία επήλθε τραυματισμός αστυνομικού.</li>
        <li>Ρίψη πυροβολισμών, την 06-11-2017, εναντίον Διμοιρίας της Υποδιεύθυνσης Αποκατάστασης Τάξης (ΜΑΤ), που είχε διατεθεί στη φύλαξη των Κεντρικών Γραφείων του ΠΑΣΟΚ στην Αθήνα.</li>
      </ul>
      <h3>Η ληστεία που τους πρόδωσε</h3>
      <p>Κομβικό σημείο για την εξάρθρωση της Επαναστατικής Αυτοάμυνας αποτελεί η ληστεία σε πρακτορείο του ΟΠΑΠ στην οδό 17ης Νοεμβρίου στο Χολαργό.</p>
      <p>Η Αντιτρομοκρατική παρακολουθούσε εδώ και καιρό αρκετούς από τους υπόπτους, μέχρι που στις 21 Οκτωβρίου 2019 εξακριβώθηκε ότι δύο από αυτούς συμμετείχαν σε ληστεία που έγινε βραδινές ώρες στο Χολαργό.</p>
      <p>Τα στοιχεία διαβιβάστηκαν στον Εισαγγελέα και εκδόθηκαν εντάλματα σύλληψης. Σύμφωνα με την Αντιτρομοκρατική, η ληστεία εκτιμάται ότι έγινε για την ενίσχυση του επαναστατικού ταμείου.</p>
      <h3>Η δράση της Επαναστατικής Αυτοάμυνας</h3>
      <p>Η Επαναστατική Αυτοάμυνα εμφανίστηκε για πρώτη φορά στις 25 Μαΐου 2014 (παραμονή ευροεκλογών), στην επίθεση με καλάσνικοφ στα γραφεία του ΠΑΣΟΚ, την εποχή που το κόμμα συμμετείχε στην κυβέρνηση συνεργασίας με πρωθυπουργό τον Αντώνη Σαμαρά. Η ανάληψη ευθύνης είχε γίνει με κείμενο που δημοσιεύτηκε στο διαδίκτυο στις 3 Ιουλίου της ίδιας χρονιάς.</p>
      <p>Η δεύτερη επίθεση της οργάνωσης ήταν στις 31 Αυγούστου 2016, με το ίδιο όπλο, εναντίον του κτηρίου της πρεσβείας του Μεξικού στην πλατεία Κολωνακίου. Στις 10 Νοεμβρίου 2016 σημειώθηκε επίθεση με χειροβομβίδα εναντίον της γαλλικής πρεσβείας στη Βασιλίσσης Σοφίας, κατά την οποία τραυματίσθηκε ελαφρά ένας ειδικός φρουρός.</p>
      <p>Για τις δύο αυτές επιθέσεις η Επαναστατική Αυτοάμυνα ανέλαβε την ευθύνη με μακροσκελή ανακοίνωση σε ιστοσελίδα του αντιεξουσιαστικού χώρου. Τότε τα μέλη της ανέφεραν ότι στόχος τους η «συγκρότηση ενός διεθνούς επαναστατικού κινήματος», ενώ κατηγορούσαν το γαλλικό, το μεξικανικό και το ελληνικό κράτος για τη στάση τους απέναντι στους πρόσφυγες, στα κοινωνικά κινήματα, στο φυσικό περιβάλλον και στις τοπικές κοινότητες.</p>
      <p>Το επόμενο χτύπημα της οργάνωσης έγινε στις 10 Ιανουαρίου 2017 εναντίον των ΜΑΤ έξω από τα γραφεία του ΠΑΣΟΚ. Ήταν τρίτη επίθεση με καλάσνικοφ, κατά την οποία τραυματίσθηκε ελαφρά ένας αστυνομικός και σημειώθηκε μια εβδομάδα μετά τη σύλληψη της Πόλας Ρούπα του Επαναστατικού Αγώνα. Στις 6 Νοεμβρίου 2017 η Επαναστατική Αυτοάμυνα επιτέθηκε εναντίον της διμοιρίας των ΜΑΤ που σταθμεύει μόνιμα έξω από τα γραφεία του ΠΑΣΟΚ στην οδό Χαριλάου Τρικούπη.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
      <related>
        <h4>Σχετικά άρθρα</h4>
        <a href="https://www.tovima.gr/2019/11/09/society/epanastatiki-aytoamyna-ston-eisaggelea-pyks-laks-oi-dyo-syllifthentes/"/>
        <a href="https://www.tovima.gr/2019/11/09/society/apokalypsi-oi-agnostes-ereynes-tis-antitromokratikis-apo-mia-ekpyrsokrotisi-oplou-i-eksarthrosi-tis-epanastatiki-aytoamyna/"/>
      </related>
    </article>
  </body>
</html>