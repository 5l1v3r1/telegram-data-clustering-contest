<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/will-vote-against-bjp-in-assembly-says-nawab-malik-of-ncp922.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T22:43:00+00:00"/>
    <meta property="og:title" content="'സഭയില്‍ ബി.ജെ.പിക്കെതിരെ വോട്ടു ചെയ്യും, അവര്‍ താഴെവീണാല്‍ സര്‍ക്കാരുണ്ടാക്കാന്‍ ശ്രമിക്കും'; മഹാരാഷ്ട്രയില്‍ നിലപാട് വ്യക്തമാക്കി എന്‍.സി.പി"/>
    <meta property="og:description" content="Bjp Maharashtra National News NCP India മുംബൈ: മഹാരാഷ്ട്രയില്‍ ഗവര്‍ണര്‍ ബി.ജെ.പിയെ സര്‍ക്കാരുണ്ടാക്കാന്‍ ക്ഷണിച്ചതില്‍ പ്രതികരണവുമായി എന്‍.സി.പി. നിയമസഭയില്‍ ബി.ജെ.പിക്ക"/>
  </head>
  <body>
    <article>
      <h1>'സഭയില്‍ ബി.ജെ.പിക്കെതിരെ വോട്ടു ചെയ്യും, അവര്‍ താഴെവീണാല്‍ സര്‍ക്കാരുണ്ടാക്കാന്‍ ശ്രമിക്കും'; മഹാരാഷ്ട്രയില്‍ നിലപാട് വ്യക്തമാക്കി എന്‍.സി.പി</h1>
      <address><time datetime="2019-11-09T22:43:00+00:00">09 Nov 2019, 22:43</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: മഹാരാഷ്ട്രയില്‍ ഗവര്‍ണര്‍ ബി.ജെ.പിയെ സര്‍ക്കാരുണ്ടാക്കാന്‍ ക്ഷണിച്ചതില്‍ പ്രതികരണവുമായി എന്‍.സി.പി. നിയമസഭയില്‍ ബി.ജെ.പിക്കെതിരായി വോട്ടു ചെയ്യുമെന്ന് എന്‍.സി.പി നേതാവ് നവാബ് മാലിക് വ്യക്തമാക്കി. ബി.ജെ.പി സര്‍ക്കാര്‍ താഴെവീണാല്‍ സംസ്ഥാന താത്പര്യത്തിന് അനുസൃതമായി തങ്ങള്‍ സര്‍ക്കാര്‍ രൂപീകരിക്കാന്‍ ശ്രമിക്കുമെന്ന് അദ്ദേഹം അറിയിച്ചു.</p>
      <p>ബി.ജെ.പിക്കു ഭൂരിപക്ഷം ലഭിച്ചില്ലെങ്കില്‍ മഹാരാഷ്ട്രയില്‍ കുതിരക്കച്ചവടം നടക്കുമെന്നും അദ്ദേഹം ആരോപിച്ചു. സംസ്ഥാനത്തെ ഏറ്റവും വലിയ ഒറ്റക്കക്ഷിയായ ബി.ജെ.പിയെ ഗവര്‍ണര്‍ ഭഗത് സിങ് കോശ്യാരി ശനിയാഴ്ച രാത്രി സര്‍ക്കാരുണ്ടാക്കാന്‍ ക്ഷണിച്ചിരുന്നു.</p>
      <p>സര്‍ക്കാര്‍ രൂപീകരണത്തിനുള്ള സമയപരിധി അവസാനിക്കുന്ന സാഹചര്യത്തിലാണ് ഗവര്‍ണര്‍ കാവല്‍ മുഖ്യമന്ത്രിയും ബി.ജെ.പി നേതാവുമായ ദേവേന്ദ്ര ഫഡ്നാവിസിനെ ക്ഷണിച്ചത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>തിങ്കളാഴ്ച രാത്രി എട്ടു മണിക്കകം ഭൂരിപക്ഷം തെളിയിക്കണമെന്നാണ് ഗവര്‍ണര്‍ ആവശ്യപ്പെട്ടിട്ടുള്ളത്. ശിവസേനയുമായുള്ള തര്‍ക്കം പരിഹരിക്കാതെ തുടര്‍ന്നാല്‍ ബി.ജെ.പി വെട്ടിലാകും.</p>
      <related>
        <a href="https://www.doolnews.com/governor-invites-fadnavis-to-form-government-in-maharashtra922.html?utm_source=doolnews&amp;utm_medium=related"/>
      </related>
      <p>അവരൊപ്പമില്ലെങ്കില്‍ ബി.ജെ.പിക്കു ഭൂരിപക്ഷം തെളിയിക്കാനാകില്ല. 145 സീറ്റാണു കേവല ഭൂരിപക്ഷത്തിനു വേണ്ടത്. എന്നാല്‍ ബി.ജെ.പിക്കുള്ളത് 105 സീറ്റ് മാത്രമാണ്. ശിവസേനയ്ക്കാവട്ടെ, 56 സീറ്റും.</p>
      <p>അഞ്ചു വര്‍ഷവും ദേവേന്ദ്ര ഫഡ്‌നാവിസ് തന്നെയായിരിക്കും മുഖ്യമന്ത്രിയെന്ന ബി.ജെ.പി നിലപാടും ആദിത്യ താക്കറെയെ മുഖ്യമന്ത്രിയാക്കാന്‍ മറ്റു വഴികള്‍ നോക്കുമെന്ന് പറഞ്ഞ ഉദ്ധവ് താക്കറെയുടെ നിലപാടുമാണ് സംസ്ഥാനത്ത് ഭരണ പ്രതിസന്ധി സൃഷ്ടിച്ചിരിക്കുന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>ആദിത്യ താക്കറെയെ മുഖ്യമന്ത്രിയാക്കാന്‍ ശിവസേന എന്‍.സി.പിയെ ഒപ്പം കൂട്ടാനുള്ള നീക്കത്തിലാണ്. എന്നാല്‍ എന്‍.സി.പി ശിവസേനയെ പൂര്‍ണമായും വിശ്വസിച്ചിട്ടില്ല. ബി.ജെ.പിയുമായുള്ള ബന്ധം പൂര്‍ണമായും ഉപേക്ഷിച്ചു വന്നാല്‍ എന്‍.സി.പി ഒപ്പം കൂട്ടിയേക്കും.</p>
      <p>ശിവസേനയുമായി സഖ്യ സര്‍ക്കാരുണ്ടാക്കില്ലെന്ന് എന്‍.സി.പി നേതൃത്വം വ്യക്തമാക്കിയിരുന്നു. എന്നാല്‍ കോണ്‍ഗ്രസും എന്‍.സി.പിയും മറ്റ് പാര്‍ട്ടികളുടെ പിന്തുണയോടെ സര്‍ക്കാര്‍ രൂപീകരിക്കണമെന്ന അവകാശവാദവുമായി മുതിര്‍ന്ന കോണ്‍ഗ്രസ് നേതാവ് മിലിന്ദ് ദിയോറ രംഗത്തു വന്നിരുന്നു.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>