<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639103/%D8%A7%D9%86%D8%B9%D9%82%D8%A7%D8%AF-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D9%82%D8%B1%D8%A7%D8%B1%D8%AF%D8%A7%D8%AF-%D8%AF%D8%A7%D8%AE%D9%84%DB%8C%E2%80%8C%D8%B3%D8%A7%D8%B2%DB%8C-%D9%82%D8%B7%D8%B9%D8%A7%D8%AA-%D8%AE%D9%88%D8%AF%D8%B1%D9%88"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:15:00+00:00"/>
    <meta property="og:title" content="انعقاد ۱۲۰ میلیون یورو قرارداد داخلی‌سازی قطعات خودرو"/>
    <meta property="og:description" content="رئیس سازمان گسترش و نوسازی صنایع ایران گفت: از ابتدای امسال بیش از۱۲۰میلیون یورو قرارداد داخلی سازی قطعات خودرو، با تولیدکنندگان ایرانی نهایی شده است."/>
  </head>
  <body>
    <article>
      <h1>
        <a href="https://www.bultannews.com/fa/news/639103/%D8%A7%D9%86%D8%B9%D9%82%D8%A7%D8%AF-%DB%B1%DB%B2%DB%B0-%D9%85%DB%8C%D9%84%DB%8C%D9%88%D9%86-%DB%8C%D9%88%D8%B1%D9%88-%D9%82%D8%B1%D8%A7%D8%B1%D8%AF%D8%A7%D8%AF-%D8%AF%D8%A7%D8%AE%D9%84%DB%8C%E2%80%8C%D8%B3%D8%A7%D8%B2%DB%8C-%D9%82%D8%B7%D8%B9%D8%A7%D8%AA-%D8%AE%D9%88%D8%AF%D8%B1%D9%88">انعقاد ۱۲۰ میلیون یورو قرارداد داخلی‌سازی قطعات خودرو</a>
      </h1>
      <h2>رئیس سازمان گسترش و نوسازی صنایع ایران گفت: از ابتدای امسال بیش از۱۲۰میلیون یورو قرارداد داخلی سازی قطعات خودرو، با تولیدکنندگان ایرانی نهایی شده است.</h2>
      <address><time datetime="2019-11-09T22:15:00+00:00">09 Nov 2019, 22:15</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، محمدباقر عالی گفت: <b>داخلی سازی</b> نیازهای صنعتی کشور و تحقق اهداف نهضت ساخت داخل راهبرد اصلی وزارت صنعت، معدن و تجارت در سال جاری است.</p>
      <p>وی ادامه داد: با توجه به سال رونق تولید و برنامه های عملیاتی مورد تاکید مقام معظم رهبری در حوزه نهضت داخلی سازی، میزهای نمادین ساخت داخل در صنایع مختلف در دستور کار این وزارتخانه است.</p>
      <p>عالی گفت: روز گذشته قرار بود سومین میز تخصصی تعمیق ساخت داخل در صنعت خودرو در تبریز همزمان با اختتامیه ربع رشیدی و در حضور وزیر صمت برگزار شود که با توجه به زلزله میانه به زمان دیگری موکول شد.</p>
      <p>معاون وزیر صمت اعلام کرد: از ابتدای سال جاری، حدود ۱۲۰ میلیون یورو قرارداد تولید انواع قطعات خودرو در شرکت‌های داخلی، نهایی سازی شده است.</p>
      <p>عالی اضافه کرد: راهبرد اصلی وزارت صمت داخلی سازی انواع نیازهای صنعتی کشور به میزان ۱۰ میلیارد دلار تا پایان سال ۱۴۰۰ است.</p>
      <p>رئیس سازمان گسترش و نوسازی صنایع ایران تاکید کرد: این کلان برنامه دارای زیر پروژه‌های اجرایی کاملاً دقیق است و به حول و قوه خداوند به دقت و جدیت در حال اجرا و پیگیری است.</p>
      <p>عالی ادامه داد: علاوه بر صنعت خودرو در سایر حوزه های صنعتی این رویکرد وجود دارد که پروژه های آن هم به دقت طراحی شده است.</p>
      <p>وی گفت: در نمایشگاه ربع رشیدی تبریز قرار بود اولین میز تخصصی داخلی سازی صنعت مس و صنایع وابسته هم برگزار شود.</p>
      <p>معاون وزیر صمت خاطر نشان کرد: این برنامه ها بیانگر آن است که قدم به قدم در راستای به هم رسانی نیازها و قابلیت ها و توانمندی های کشور گام برداشته شده است و تولیدکنندگان دارای قابلیت مطمئن می شوند که نیازهایشان توسط شرکت‌های داخلی قابل برآورد شدن وجود دارد و تبدیل به قرارداد می شود.</p>
      <p>عالی تصریح کرد: در وزارت صنعت، معدن و تجارت و از طرف مرکز ساخت داخل هر یک از قرارداد های موجود با جدیت پیگیری و تبدیل به قرارداد می شود و پس از تکمیل ساخت این قطعات و نصب شدن روی محصولات داخلی شاهد کاهش قیمت در صنایع مختلف هستیم.</p>
      <p>معاون وزیر صمت ادامه داد: شرکت‌های خودروساز با توجه به مسائل و مشکلاتی که دارد و با توجه به کمبود منابع برنامه مناسبی طراحی شده و با جدیت دنبال می شود.</p>
      <p>عالی خاطر نشان کرد: امسال خودرو سازان نسبت به سال های قبل بهتر عمل کردند و با توجه به سال رونق تولید مطمئنا نتایج بهتری در این حوزه حاصل خواهد شد</p>
    </article>
  </body>
</html>