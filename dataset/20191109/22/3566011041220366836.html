<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1546014.html/%D8%B1%D9%88%D8%B3%DB%8C%D9%87--%D8%B4%D8%B1%DA%A9%D8%A7%DB%8C-%D8%A7%D8%B1%D9%88%D9%BE%D8%A7%DB%8C%DB%8C-%D8%A8%D8%B1%D8%AC%D8%A7%D9%85-%D9%86%D8%A7%D8%AA%D9%88%D8%A7%D9%86%DB%8C-%D8%AE%D9%88%D8%AF-%D8%B1%D8%A7-%D8%A8%D9%87-%D8%A7%DB%8C%D8%B1%D8%A7%D9%86-%D9%86%D8%B4%D8%A7%D9%86-%D8%AF%D8%A7%D8%AF%D9%86%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T22:55:00+00:00"/>
    <meta property="og:title" content="روسیه: شرکای اروپایی برجام ناتوانی خود را به ایران نشان دادند"/>
    <meta property="og:description" content="سخنگوی وزارت خارجه روسیه با انتقاد از سیاست‌های ضد ایرانی آمریکا گفت که فروپاشی برجام یک گزینه بسیار نامطلوب است."/>
  </head>
  <body>
    <article>
      <h1>روسیه: شرکای اروپایی برجام ناتوانی خود را به ایران نشان دادند</h1>
      <address>
        <time datetime="2019-11-09T22:55:00+00:00">09 Nov 2019, 22:55</time>
      </address>
      <p>سخنگوی وزارت خارجه روسیه با انتقاد از سیاست‌های ضد ایرانی آمریکا گفت که فروپاشی برجام یک گزینه بسیار نامطلوب است.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ سخنگوی وزارت خارجه روسیه در گفت‌و‌گو با یک وبگاه خبری این کشور از اقدام‌های یکجانبه آمریکا علیه ایران به شدت انتقاد کرد.  </p>
      <p> «ماریا زاخارووا» در گفت‌‌وگویی اختصاصی با وبگاه <a href="http://vestnikkavkaza.net/news/Maria-Zakharova-to-Vestnik-Kavkaza-development-of-Russian-Azerbaijani-relations-enjoy-huge-prospects.html">«وستنیک» </a>درباره سخنان اخیر «عباس عراقچی» معاون  سیاسی وزارت خارجه ایران درباره احتمال خروج تهران از برجام گفت: «خیلی خوب به یاد می آورم که آن‌ها نمی‌توانستند گفت‌وگوها را آغاز کنند و در حالی‌که وخامت اوضاع  مداومی وجود داشت، اما 6 واسطه تلاش کردند و یک روند واقعی از مذاکره آغاز شد  و اتحادیه اروپا  نیز طی چند سال تلاش‌های گسترده‌ای کرد. به هر حال، این نمونه‌ای از یک ساختار موثر است که آمریکا  نیز در آن هنگام رویکرد بسیار گسترده‌ای را برای حل این مسئله نشان داد. مواضع ما و همچنین جایگاه سایرین نیز بسیار روشن است. بنابراین ، فروپاشی این توافق یک گزینه بسیار نامطلوب است.»</p>
      <p>زاخارووا سپس ادامه داد: «متاسفانه، خروج یکجانبه و نامشروع ایالات متحده از توافق هسته‌ای اتفاق افتاد و توافقی که توسط شورای امنیت سازمان ملل متحد به تصویب رسید، رعایت نشد. شرکای اروپایی نیز به نوبه خود، ناتوانی در تضمین شرایط پیشنهادی به ایران را نشان دادند. افسوس که اکنون شاهد نوعی عدم وظیفه شناسی غیرمسئولانه و سیاستی بدون نتایج واقعی هستیم که می‌تواند نگران کننده باشد. من مطمئن نیستم که اکنون کسی قادر باشد کل این مسیر را که حدود 4 سال مذاکره در آن انجام شد تکرار کند. چگونه می‌توان به موضوع «اعتماد در توافق» پرداخت؟ از این گذشته، اگر یک بار نتیجه حاصل از مذاکرات از بین برود، چه کسی موافقت خواهد کرد که با رعایت همین قوانین یکبار دیگر اقدامی صورت دهد؟»</p>
      <p>بر اساس گزارش فارس، ایران در واکنش به خروج آمریکا از برجام و تحریم‌های این کشور در بیانیه‌ای روز ۱۸ اردیبهشت‌ماه به طرف‌های توافق هشدار داد در صورتی که ظرف ۶۰ روز به تعهدات خود در زمینه‌های نفتی و بانکی عمل نکنند ایران طبق مفاد برجام، از تعهدات خود ذیل این توافق خواهد کاست.</p>
      <p>جمهوری اسلامی ایران تا کنون در چهار گام از تعهدات خود در برجام کاسته است. گام چهارم کاهش تعهدات برجامی ایران از صبح چهارشنبه با گازدهی به سانتریفیوژهای نصب‌شده در تأسیسات «فردو» و غنی‌سازی ۴.۵ درصدی در این تاسیسات از نیمه شب پنجشنبه آغاز شد.</p>
      <p>سخنگوی وزارت خارجه روسیه در روزهای گذشته نیز با انتقاد از سیاست‌های ضد ایرانی آمریکا گفت، سیاست آمریکا درخصوص تقابل با ایران غیرسازنده است و امنیت منطقه بدون همکاری با تهران ممکن نیست. (<a href="https://www.farsnews.com/news/13980817000421/%D8%B2%D8%A7%D8%AE%D8%A7%D8%B1%D9%88%D9%88%D8%A7-%D8%A2%D9%85%D8%B1%DB%8C%DA%A9%D8%A7-%D9%85%D9%82%D8%B5%D8%B1-%DA%A9%D8%A7%D9%87%D8%B4-%D8%AA%D8%B9%D9%87%D8%AF%D8%A7%D8%AA-%D8%A8%D8%B1%D8%AC%D8%A7%D9%85%DB%8C-%D8%A7%DB%8C%D8%B1%D8%A7%D9%86-%D8%A7%D8%B3%D8%AA">جزئیات بیشتر</a>)</p>
      <p>انتهای پیام/</p>
    </article>
  </body>
</html>