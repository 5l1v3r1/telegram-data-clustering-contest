<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/19_novembre_10/atp-finals-berrettini-si-arrende-djokovic-2-6-1-6-un-ora-b0ba662c-03cc-11ea-a09d-144c1806035c.shtml?utm_source=dlvr.it&amp;utm_medium=twitter"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Atp Finals, Berrettini si arrende a Djokovic: 2-6, 1-6 in un’ora"/>
    <meta property="og:description" content="Amaro l’esordio nel Masters per l’azzurro: lotta per quattro giochi, poi si arrende allo strapotere del numero 2 del mondo. Martedì c’è Federer"/>
  </head>
  <body>
    <article>
      <h1>Atp Finals, Berrettini si arrende a Djokovic: 2-6, 1-6 in un’ora</h1>
      <h2>Amaro l’esordio nel Masters per l’azzurro: lotta per quattro giochi, poi si arrende allo strapotere del numero 2 del mondo. Martedì c’è Federer</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Gaia Piccardi, inviata a Londra</a></address>
      <p>Comincia come peggio non potrebbe la campagna d’Inghilterra di Matteo Berrettini. Emozionato come uno scolaretto, teso come contro Roger Federer sul centrale negli ottavi di Wimbledon, la matricola paga subito pegno all’Università del tennis, perdendo in due veloci set da quel Novak Djokovic che sogna di vincere le ATP Finals per riprendersi il trono su cui si è appena seduto il claudicante Rafa Nadal.</p>
      <p><b>Un debutto rovente alla O2 Arena, un match a senso unico, dominato dall’ex n.1 del mondo cui basta limitarsi al piccolo cabotaggio perché fa tutto Matteo</b>: errori gratuiti, uno smash nei piedi, il braccio che trema un po’ troppo sul palcoscenico più importante contro un avversario mai affrontato prima, perché c’è ancora molto di inesplorato sul pianeta tennis per l’azzurro che ha riportato l’Italia al Master 41 anni dopo Corrado Barazzutti (seduto nel suo angolo).</p>
      <p><b>Tradito dalle sue armi migliori, il servizio e il dritto, Berrettini si arrende in due set (6-2, 6-1, evitando il cappotto nel secondo set con un break per gentile concessione del Djoker</b> momentaneamente distratto) mentre la fidanzata australiana Ajla Tomljanovic perde la Fed Cup con la Francia a Perth e le agognate ATP Finals si mettono subito in salita vertiginosa, aspettando le sfide con Federer e Thiem, gli avversari del girone di ferro nel quale è stato sorteggiato. Sarebbe stato preferibile un avversario più morbido (ma ce ne sono, qui a Londra?), un esordio più soft, un girone diverso, magari quello con Nadal in ripresa dall’infortunio di Parigi. Ma questo è il tennis a cui Berrettini si è abituato e ci ha abituati da numero 8 del mondo. La rincorsa lunga, il vento in faccia, l’asticella altissima. Che nemmeno 196 centimetri di altezza e tutta la buona volontà sono riusciti a saltare.</p>
    </article>
  </body>
</html>