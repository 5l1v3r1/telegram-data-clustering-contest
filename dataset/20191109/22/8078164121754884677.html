<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/sport/calcio/serie-a/notizie/juventus-milan-1-0-ronaldo-non-gira-ma-juve-hd-higuain-dybala-e80ffb34-03fc-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Juventus-Milan 1-0: Ronaldo non gira, rossoneri in crescita ma decide Dybala"/>
    <meta property="og:description" content="Ormai &amp;#232; un marchio di fabbrica&amp;#46; L&amp;#8217;ultimo quarto d&amp;#8217;ora &amp;#232; diventato la zona Juventus&amp;#46; Succede anche contro il Milan&amp;#44; alla fine di una partita che i..."/>
  </head>
  <body>
    <article>
      <h1>Juventus-Milan 1-0: Ronaldo non gira, rossoneri in crescita ma decide Dybala</h1>
      <h2>I rossoneri non giocano male, ma vengono trafitti al 77’ da un’azione tutta argentina. Decima gioia per i campioni d’Italia che tornano in vetta, settimo ko per il Diavolo</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Alessandro Bocci, inviato a Torino</a></address>
      <p>Ormai è un marchio di fabbrica. L’ultimo quarto d’ora è diventato la zona Juventus. Succede anche contro il Milan, alla fine di una partita che i bianconeri vincono senza brillare, con la forza della pazienza e di una panchina formidabile, soprattutto senza più essere Ronaldo dipendenti. Dybala entra proprio per l’acciaccato e furioso CR7 e dopo aver ricevuto il solito prezioso pallone dall’altruista Higuain scompagina l’equilibrio di una sfida destinata allo 0-0, permettendo ai bianconeri di scavalcare di nuovo l’Inter e andare alla sosta da prima della classe.</p>
      <p><b>Non c’è traccia di sarrismo nella regina. La Juve vince quasi per inerzia, di sicuro senza incantare. Sarri ha molti problemi da risolvere</b>, dalla mancanza di fluidità del gioco, all’involuzione di parecchi uomini chiave, sino ai fischi a Bernardeschi e alla rabbia di Ronaldo. La Signora ha imparato a vincere senza il faro portoghese, succede per la seconda volta di fila dopo Mosca ed è un segnale. Dybala copre le magagne, ma il vero salvatore della patria bianconera è Szczesny, reattivo dall’inizio alla fine: 7 le sue parate. Il Milan se ne torna a casa con la seconda, amarissima, sconfitta consecutiva e una classifica da piangere. Ma è la migliore partita del nuovo corso. Il Diavolo ci mette tutto quello che ha, il cuore e l’anima, anche una certa organizzazione, mostrando progressi tattici e chiudendo all’attacco. Per rinascere servirebbe una maggiore freddezza sotto porta. E qualche giocatore migliore. Basti pensare alla differenza tecnica tra le due squadre, mai così evidente. Tutta la panchina della Juve sarebbe titolare nel Milan e questo spiega bene sin dove è precipitato il Diavolo.</p>
      <p><b>La Juve prova a fare la partita, ma gioca sotto ritmo e commette troppi errori per impensierire il Milan che parte basso, ma</b> sale progressivamente. Pioli sistema Suso e Calhanoglu stretti dietro a Piatek, cercando di serrare le linee e fare densità in mezzo al campo. Conti e Theo Hernandez provano a sfruttare le fasce senza compromettere l’equilibrio di squadra. La Juve sembra stanca ed è un po’ superficiale. Pjanic tocca come sempre mille palloni senza illuminare la scena, Bernardeschi si perde tra le linee, Bentancur e Matuidi si inseriscono poco, il risultato all’intervallo sono i fischi dello Stadium. Già all’intervallo il migliore tra i sarriani è Szczesny con tre parate, la più difficile sul colpo di testa all’incrocio firmato da Paquetá. Piatek spara a salve, divorandosi di testa dopo appena 17 minuti la più ghiotta occasione della partita. Donnarumma, sull’altro fronte, è chiamato a un solo intervento sul tiro ravvicinato dell’ex avvelenato Higuain, tra i più vispi in campo.</p>
      <p><b>Nel primo quarto d’ora del secondo tempo Sarri attinge dalla panchina. Prima sostituisce Ronaldo con Dybala e poi Bernardeschi</b>, fischiatissimo, con la freccia Douglas Costa. E il gol arriva con la rasoiata letale di Dybala che salta come un birillo Romagnoli. Il Milan non ci sta. Szczesny para tutto (3 volte in 9’ su Calhanoglu) e mette in cassaforte il primato. Pioli resta nella parte destra della classifica, lontano 11 punti dalla zona Champions. Ma forse, là in fondo al pozzo, qualcosa si muove.</p>
    </article>
  </body>
</html>