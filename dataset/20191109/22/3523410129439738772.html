<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639127/%D8%B1%D9%85%D8%B2-%D8%AF%D9%88%D9%85-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81-%D8%A8%D8%A7%D9%84%D8%A7%D8%AE%D8%B1%D9%87-%D8%A7%D8%AC%D8%A8%D8%A7%D8%B1%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:53:00+00:00"/>
    <meta property="og:title" content="رمز دوم یکبار مصرف بالاخره اجباری شد"/>
    <meta property="og:description" content="به گفته رئیس‌کل بانک مرکزی اتصال همه بانک‌ها به سیستم متمرکز پیامکی بانک مرکزی تا دی‌ماه زمان می‌برد و اجباری شدن استفاده از رمز دوم پویا تا ..."/>
  </head>
  <body>
    <article>
      <h1>
        <a href="https://www.bultannews.com/fa/news/639127/%D8%B1%D9%85%D8%B2-%D8%AF%D9%88%D9%85-%DB%8C%DA%A9%D8%A8%D8%A7%D8%B1-%D9%85%D8%B5%D8%B1%D9%81-%D8%A8%D8%A7%D9%84%D8%A7%D8%AE%D8%B1%D9%87-%D8%A7%D8%AC%D8%A8%D8%A7%D8%B1%DB%8C-%D8%B4%D8%AF">رمز دوم یکبار مصرف بالاخره اجباری شد</a>
      </h1>
      <h2>به گفته رئیس‌کل بانک مرکزی اتصال همه بانک‌ها به سیستم متمرکز پیامکی بانک مرکزی تا دی‌ماه زمان می‌برد و اجباری شدن استفاده از رمز دوم پویا تا ...</h2>
      <address><time datetime="2019-11-09T22:53:00+00:00">09 Nov 2019, 22:53</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، <b>پرداخت‌های اینترنتی</b> این روزها توسط تعداد بسیاری از ایرانیان مورد استفاده قرار می‌گیرد و با وجود انجام اقدامات بسیار برای افزایش ضریب امنیت این <b>پرداخت‌ها</b>، هنوز برخی سودجویان اقدام به دزدی از حساب‌های برخی مشتریان بانکی می‌کنند.</p>
      <p>در همین راستا، عبدالناصر همتی - رئیس‌کل بانک مرکزی - از ماه‌های پایانی سال گذشته از اجرای طرح رمز دوم پویا (یک‌بار مصرف) به جای رمز دوم ایستا (ثابت) برای کارت‌های بانکی خبر داد و اعلام کرد که این طرح از خرداد ماه سال ۱۳۹۸ به صورت اجباری اجرا می‌شود.</p>
      <p>بر همین اساس برخی بانک‌ها از همان سال گذشته با راه‌اندازی سیستم‌های سخت‌افزاری و نرم‌افزاری رمز دوم پویا، اقدام به ارائه رمز دوم یک‌بار مصرف به مشتریان خود کردند و قرار بود که این طرح از خرداد امسال اجرایی شود.</p>
      <p>با ورود به سال جاری، اتفاقی افتاد که سبب شد مسئولان بانک مرکزی در اجرای این طرح دچار تردید شوند؛ چراکه شرکت اپل دسترسی به برخی اپلیکیشن‌های ایرانی را به بهانه تحریم‌های آمریکا علیه ایران محدود کرد و این در حالی است که مسئولان بانک مرکزی تصمیم داشتند رمزهای یک‌بار مصرف را از طریق اپلیکیشن‌های بانکی در اختیار مردم قرار دهند. در همین حین، بانک مرکزی اعلام کرد که اجباری شدن رمز دوم یک‌بار مصرف به تعویق افتاده و زمان مشخصی را برای اجرایی شدن این طرح اعلام نکرد.</p>
      <p>پس از این موضوع، برخی بانک‌ها به تدریج با صدور اطلاعیه‌هایی، استفاده از رمز دوم پویا را برای مشتریان خود اجباری کردند. اما سیاست مشخصی در این باره از سوی بانک مرکزی اعلام نشد.</p>
      <p>اجبار از دی ماه</p>
      <p>حال آنکه روز گذشته، رئیس‌کل بانک مرکزی با بیان اینکه بیش از ۳۰ بانک، فعال‌سازی رمز پویا را شروع کرده‌اند، اظهار کرد که به دلیل هوشمند نبودن بسیاری از موبایل‌ها، اجباری‌کردن استفاده از رمز پویا در حال حاضر مقدور نیست.</p>
      <p>همتی تاکید کرد که مسئولیت حفاظت از اطلاعات مشتریان به عهده بانک‌هاست و هرگونه ضرر و زیان وارده از این ناحیه به عهده آن‌هاست.</p>
      <p>به گفته او، بانک‌ها اطلاع‌رسانی در خصوص مزایای استفاده از رمز پویا را آغاز کرده‌اند و در حال حاضر رمز ایستا و رمز پویا توامان فعال هستند اما مشتریان به دلیل راحتی، ترجیح می‌دهند از رمز ایستا استفاده کنند.</p>
      <p>رئیس‌کل بانک مرکزی با بیان اینکه رمز ایستا باید به گونه‌ای غیرفعال شود که موجب نگرانی مشتریان، در دریافت روزانه بیش از ۱۰ میلیون خدمت نشود، تصریح کرد که تعدادی از بانک‌ها هنوز به سرویس شاهکار برای انطباق شماره ملی و موبایل مشتریان خود متصل نیستند.</p>
      <p>به گفته همتی، بانک مرکزی یک سیستم متمرکز مبتنی بر پیامک راه‌اندازی کرده است، اما اتصال تمامی بانک‌ها به آن تا ابتدای دی‌ماه فرصت نیاز دارد و عملا اجباری‌شدن رمز دوم یک‌بار مصرف تا دی‌ماه زمان می‌برد.</p>
      <p>رمز دوم و چند سوال</p>
      <p>در این بین مشخص نیست که اگر اجباری کردن رمز دوم پویا با مشکلاتی از جمله نداشتن گوشی‌های تلفن همراه هوشمند مواجه است، چطور برخی از بانک‌ها رمز دوم پویا را اجباری کرده‌اند؟ از سوی دیگر یکی از مشکلاتی که پیش از این گفته می‌شد، هزینه زیادی بود که وزارت ارتباطات قرار بود از بانک‌ها برای تایید شماره تلفن افراد با کد ملی بگیرد که مشخص نیست این هزینه کاهش یافته یا خیر؟</p>
      <p>همچنین راه‌اندازی خدمات رمز دوم پویا در برخی بانک‌ها حدود ۳۳ هزار تومان هزینه دارد که به نسبت کارمزدهای بانکی رقمی بالا به نظر می‌رسد و این در حالی است که دریافت این رمزها اجباری است.</p>
      <p>سراغ درگاه‌های مشکوک نروید</p>
      <p>در این میان و طی آخرین خبر، بانک مرکزی دقایقی قبل طی اطلاعیه‌ای اعلام کرد که "به اطلاع مشتریان شبکه بانکی کشور می‌رساند که بانک‌ها و موسسات اعتباری در راستای ارتقای سطح امنیت تراکنش‌های بدون حضور کارت در اینترنت، امکان دریافت رمز دوم پویا را فراهم کرده‌اند.</p>
      <p>از آنجاکه انجام تراکنش‌های بانکی و پرداخت از ابتدای دی‌ماه سال جاری صرفا با رمز دوم پویا امکان‌پذیر خواهد بود، خواهشمند است هموطنان به‌منظور دریافت رمز و تایید شماره تلفن همراه خود به بانک صادرکننده کارت خود مراجعه کنند.</p>
      <p>همچنین در راستای پیشگیری از برداشت‌های غیرمجاز در فضای مجازی لازم است صرفاً از درگاه‌های مجاز بانکی و پرداخت استفاده و از ارائه اطلاعات در درگاه‌های مشکوک جدا خودداری شود".</p>
    </article>
  </body>
</html>