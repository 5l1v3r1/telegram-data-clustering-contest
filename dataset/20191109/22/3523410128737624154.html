<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639116/%D8%B1%D8%B4%D8%AF-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D9%85%D9%86%D8%A7%D8%B7%D9%82-%D9%85%D8%B5%D8%B1%D9%81%DB%8C-%D8%A2%D8%B1%D8%A7%D9%85-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:50:00+00:00"/>
    <meta property="og:title" content="رشد قیمت مسکن در مناطق مصرفی آرام شد"/>
    <meta property="og:description" content="رشد قیمت مسکن در شش منطقه پرتقاضای شهر تهران آرام شده است؛به طوری که مهرماه 98 نرخ افزایش سالیانه قیمت در این مناطق کمتر از رشد میانگین شهر تهران بود."/>
  </head>
  <body>
    <article>
      <h1>
        <a href="https://www.bultannews.com/fa/news/639116/%D8%B1%D8%B4%D8%AF-%D9%82%DB%8C%D9%85%D8%AA-%D9%85%D8%B3%DA%A9%D9%86-%D8%AF%D8%B1-%D9%85%D9%86%D8%A7%D8%B7%D9%82-%D9%85%D8%B5%D8%B1%D9%81%DB%8C-%D8%A2%D8%B1%D8%A7%D9%85-%D8%B4%D8%AF">رشد قیمت مسکن در مناطق مصرفی آرام شد</a>
      </h1>
      <h2>رشد قیمت مسکن در شش منطقه پرتقاضای شهر تهران آرام شده است؛به طوری که مهرماه 98 نرخ افزایش سالیانه قیمت در این مناطق کمتر از رشد میانگین شهر تهران بود.</h2>
      <address><time datetime="2019-11-09T22:50:00+00:00">09 Nov 2019, 22:50</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، آمار نشان می دهد کمترین نرخ افزایش <b>قیمت آپارتمان</b> در دو گروه متراژی و منطقه‌ای مربوط به واحدهایی بوده که بیشترین تقاضا را دارند. بررسی افزایش قیمت بر اساس مناطق حاکی از آن است مناطق 21، 5، 14، 4، 15، 2 و 7 که بجز منطقه 21، سایر مناطق در محدوده پرتقاضا قرار دارند از کمترین نرخ رشد سالیانه در مهرماه 1398 برخوردار بوده اند. کاهش سرعت رشد قیمت در مناطق مذکور در حالی رخ داده که 59 درصد معاملات در مناطق 5، 14، 4، 15، 2، 7 و 10 انجام شده است.</p>
      <p>همچنین بر اساس گزارش دفتر اقتصاد مسکن، مهرماه امسال واحدهای 40 تا 60 متر، 60 تا 80 متر و 80 تا 100 متر مربع در بین گروههایی قرار گرفتند که نسبت به دیگر گروههای متراژی از نرخ رشد قیمت کمتری برخوردار بودند. نکته مهم آنکه واحدهای 160 تا 180 و همچنین 180 تا 200 بالاترین نرخ سالیانه افزایش قیمت را به خود اختصاص دادند. این در حالی است که عمده این گروههای متراژی در مناطق 1 تا 3 پایتخت قرار دارند اما مناطق مذکور در مهرماه در محدوده قرمز از نظر تورم قرار نداشتند. مهرماه 1398 در بین مناطق 22 گانه شهرتهران بالاترین نرخ افزایش سالیانه قیمت در مناطق 20، 12، 17، 11، 18 و 6 به ترتیب با 81، 73، 72، 71، 58 و 57 درصد رخ داد. همچنین منطقه 1 از نظر رشد سالیانه قیمت در رتبه 11، منطقه 2 در رتبه 17 و منطقه 3 در رتبه 15 قرار گرفتند. لذا به نظر می رسد قیمت واحدهای لوکس از عرف عمومی بازار تبعیت نمی کند. هرچند بررسیها نشان می دهد بزرگ متراژها حدود 80 درصد خانه های خالی شهر تهران را تشکیل می دهند.</p>
      <p>مهرماه 1398 منطقه 8 بیشترین کاهش تعداد معاملات به میزان 71.2- درصد و منطقه 16 کمترین کاهش تعداد معاملات به میزان 42.6- درصد را تجربه کردند. بعد از منطقه 8 بیشترین افت تعداد معاملات به ترتیب در مناطق 21، 14، 1، 11، 4 و 3 اتفاق افتاد. کمترین میزان افت نیز بعد از منطقه 16 از آن مناطق 13، 20، 17، 6، 19 و 9 بود.</p>
      <p>از سوی دیگر با وجود افزایش ناچیز 0.4 درصد ماهیانه قیمت مسکن شهر تهران بر اساس اعلام بانک مرکزی، تورم بازار مسکن در اغلب مناطق جنوبی پایتخت در مهرماه امسال منفی شد. مطابق پیش بینی ها پس از کاهش قیمت مسکن در مناطق شمالی تهران، روند افت قیمت به مناطق جنوبی سرایت کرد. مهرماه 1398 قیمت مسکن در 10 منطقه واقع در نیمه جنوبی شهر تهران شامل مناطق 9، 10، 11، 12، 14، 15، 16، 18 و 21 و چهار منطقه واقع در نیمه شمالی شهر شامل مناطق 4، 5، 7 و 21 کاهش پیدا کرد. بیشترین افت قیمت در منطقه 21 با 18 درصد کاهش ماهیانه رخ داد. همچنین مناطق 15، 16 و 22 به ترتیب 11 درصد، 7.5 درصد و 11 درصد کاهش ماهیانه قیمت را تجربه کردند.</p>
      <p>مناطق 4 و 5 به عنوان دو منطقه پرفروش در مهرماه به ترتیب با کاهش 2 و 6.5 درصد قیمت نسبت به شهریورماه مواجه شدند. هم اکنون میانگین قیمت آپارتمان در مناطق 4 و 5 به ترتیب 13 و 14.6 درصد در هر متر مربع است. از سوی دیگر مهرماه امسال قیمت خانه در مناطق یک تا سه پایتخت به ترتیب 7.6، 9 و 5.3 درصد افزایش یافت که در رشد میانگین قیمت کل تاثیرگذار بود. اما با توجه به کاهش 64 درصدی معاملات در کل شهر تهران، افزایش یا کاهش قیمت ماهیانه نمی تواند ملاکی برای ارزیابی وضعیت کلی بازار تلقی شود.</p>
      <p>میانگین قیمت مسکن در 10 منطقه جنوبی تهران در مجموع 6 درصد در مقایسه با شهریورماه کاهش یافت که این میزان کاهش قیمت مسکن در یک ماه آن هم در شرایطی که حجم معاملات خرید مسکن 22 درصد نسبت به مهرماه افزایش یافته به نوبه خود قابل توجه و نشان دهنده یک پیام واضح برای بازارمسکن است مبنی بر اینکه فعلا بازار مسکن حتی در صورت افزایش محسوس حجم معاملات، ظرفیتی از بابت رشد محسوس قیمتها ندارد.</p>
      <p>سلمان خادم المله، کارشناس بازار مسکن، ثبات بازارهای رقیب از یک طرف و سیاستهای انبساطی دولت را منجر به رونق نسبی بازار مسکن در مهرماه دانست و گفت: به اعتقاد من افزایش 22 درصدی معاملات تحول چشمگیری محسوب نمی شود. حداقل تا سه سال آینده نمی توان انتظار تحرک جدی در معاملات مسکن داشت و قیمتها جهش نخواهد کرد.</p>
    </article>
  </body>
</html>