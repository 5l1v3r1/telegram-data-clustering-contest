<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.descopera.ro/dnews/18557649-mii-de-exponate-intre-care-animale-impaiate-si-schelete-vor-pleca-de-la-un-muzeu-de-stiinte-ale-naturii-din-romania-catre-o-parohie"/>
    <meta property="og:site_name" content="DESCOPERĂ"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Mii de exponate, între care animale împăiate şi schelete vor pleca de la un muzeu de ştiinţe ale naturii din România către o parohie"/>
    <meta property="og:description" content="Mii de exponate din Muzeul de Ştiinţe ale Naturii Aiud, judeţul Alba, între care animale împăiate, schelete sau animale conservate în lichid, vor intra în patrimoniul Eparhiei Reformate Aiud în urma unei decizii a Curţii de Apel Alba Iulia."/>
  </head>
  <body>
    <article>
      <h1>Mii de exponate, între care animale împăiate şi schelete vor pleca de la un muzeu de ştiinţe ale naturii din România către o parohie</h1>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author" href="https://www.descopera.ro/autori/" target="_blank">Redactia Descopera.ro</a></address>
      <figure>
        <img src="https://storage0.dms.mpinteractiv.ro/media/401/321/5109/18557649/1/muzeul-de-stiinte-ale-naturii-aiud-cimec-descopera.jpg"/>
      </figure>
      <p>Mii de exponate din Muzeul de Ştiinţe ale Naturii Aiud, judeţul Alba, între care animale împăiate, schelete sau animale conservate în lichid, vor intra în patrimoniul Eparhiei Reformate Aiud în urma unei decizii a Curţii de Apel Alba Iulia.</p>
      <p>Curtea de Apel Alba Iulia a pronunţat soluţia în dosarul în care Eparhia Reformată din Ardeal a dat în judecată Comisia Specială de Retrocedare a unor bunuri care au aparţinut cultelor religioase din România, potrivit Mediafax.</p>
      <p>Instanţa a dat câştig de cauză Eparhiei Reformate din Ardeal, iar exponatele care în trecut au fost ale fostului Colegiu Reformat „Bethlen Gabor” din Aiud, clădire aflată în patrimoniul cultului religios, vor fi restituite.</p>
      <p>Decizia instanţei nu este definitivă şi poate fi atacată cu recurs.</p>
      <p>Printre bunurile ce trebuie restituite se numără o colecţie de animale împăiate, una de schelete, o colecţie de animale conservate în lichid, colecţie de insecte, un ierbar, o colecţie de secţiuni microscopice din plante, colecţie de mulaje, etc.</p>
      <p>Potrivit administraţiei locale din Aiud, începuturile înfiinţării unui muzeu au fost în anul 1796 la iniţiativa profesorului Benkő Ferencz (1745-1816), care a organizat pentru prima dată colecţiile existente în cadrul Colegiului „Bethlen Gabor”.</p>
      <p>În anul 1950 a avut loc separarea muzeului de şcoală şi înmărţirea colecţiilor, fiind înfiinţate astfel cele două muzee din localitate: Muzeul de Ştiinţele Naturii şi Muzeul de Istorie.</p>
      <p>Patrimoniul Muzeului de Ştiinţele Naturii dispune de aproximativ 29 000 de piese muzeale din diverse domenii ale naturii, repartizate pe baza criteriilor ştiinţifice în mai multe colecţii, între care cea de roci şi minerale, de paleontologie, de plante presate, de zoologie - preparate umede si uscate, animale împăiate.</p>
      <related>
        <a href="https://www.descopera.ro/dnews/18557171-descoperire-impresionanta-in-bucuresti-500-de-monede-antice-si-medievale"/>
      </related>
      <related>
        <a href="https://www.descopera.ro/istorie/18476715-artefacte-recuperate-de-pe-epava-navei-elgin-pe-care-un-conte-o-incarcase-cu-obiecte-furate"/>
      </related>
      <related>
        <a href="https://www.descopera.ro/istorie/18383239-studierea-epavei-gribshunden-a-dus-la-descoperirea-unor-artefacte-interesante"/>
      </related>
      <related>
        <a href="https://www.descopera.ro/istorie/17900417-artefacte-biblice-gasite-niciodata"/>
      </related>
      <related>
        <a href="https://www.descopera.ro/istorie/17894803-artefacte-mayase-folosite-sacrificii-rituale-lac-sacru"/>
      </related>
      <related>
        <a href="https://www.descopera.ro/istorie/17883222-artefacte-asezarea-desenul-iisus-descoperite"/>
      </related>
      <related>
        <a href="https://www.descopera.ro/dnews/17575565-nasa-pierdut-artefacte-administrarii-defectuoase"/>
      </related>
      <related>
        <h4>Citeşte şi</h4>
        <a href="https://www.descopera.ro/dnews/18557171-descoperire-impresionanta-in-bucuresti-500-de-monede-antice-si-medievale"/>
        <a href="https://www.descopera.ro/dnews/18553431-imaginile-din-romania-publicate-de-leonardo-dicaprio-pe-instagram"/>
        <a href="https://www.descopera.ro/dnews/18553202-cum-se-scrie-in-romana-shaorma-sau-saorma-propunere-pentru-introducerea-cuvantului-in-dex"/>
        <a href="https://www.descopera.ro/dnews/18551575-premiera-medicala-in-sua-implanturi-cerebrale-folosite-pentru-a-trata-dependenta-de-opioide"/>
      </related>
    </article>
  </body>
</html>