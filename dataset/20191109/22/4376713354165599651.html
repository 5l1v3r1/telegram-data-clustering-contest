<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://roma.corriere.it/notizie/cronaca/19_novembre_10/scomparsa-federico-caffe-un-genio-anche-nell-addio-come-lui-solo-majorana-altre-storie-7f50b696-024f-11ea-9239-aaac9df492cd.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="La scomparsa di Federico Caffè. «Un genio anche nell’addio. Come lui solo Majorana» | Le altre storie"/>
    <meta property="og:description" content="Daniele Archibugi, direttore al Cnr, fu allievo e amico dell’economista sparito nel 1987: «Mi chiese di aiutarlo a suicidarsi. P oi riuscì a non lasciare traccia. Mi aveva regalato ‘Il fu Mattia Pascal’, io a lui una cravatta...»"/>
  </head>
  <body>
    <article>
      <h1>La scomparsa di Federico Caffè. «Un genio anche nell’addio. Come lui solo Majorana» | <a href="https://roma.corriere.it/cronaca/cards/io-c-ero-volte-ricordi-prima-pagina/1979-morte-all-olimpico-da-vita-cancello-scritte-indegne_principale.shtml">Le altre storie</a></h1>
      <h2>Daniele Archibugi, direttore al Cnr, fu allievo e amico dell’economista sparito nel 1987: «Mi chiese di aiutarlo a suicidarsi. Poi riuscì a non lasciare traccia. Mi aveva regalato ‘Il fu Mattia Pascal’, io a lui una cravatta...»</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Fabrizio Peronaci</a></address>
      <p>«È stato un genio. Per il contributo che ha dato con le sue teorie e con l’insegnamento, ma anche per come si è tolto di mezzo…» Un grande uomo. Alto un metro e 50. Un economista famoso. Un docente universitario amatissimo. La scomparsa di Federico Caffè, professore nella facoltà di Economia e commercio della «Sapienza», è rimasta uno dei misteri dell’ultimo scorcio del Novecento. All’alba del 15 aprile 1987 quell’omino piccolo piccolo, stimato da ministri, banchieri e intellettuali controcorrente come Valentino Parlato, si vestì e uscì dall’appartamento che divideva con suo fratello Alfonso, a Monte Mario, avendo un’idea chiara in testa: a 73 anni, aveva deciso che non aveva altro da dire al mondo. Sul comodino della sua stanza lasciò gli occhiali, le chiavi, il libretto degli assegni, il passaporto. Non gli servivano più. All’alba, si ritrovò sul marciapiede di via Cadlolo e sparì.</p>
      <figure>
        <img src="https://images2-roma.corriereobjects.it/methode_image/2019/11/08/Roma/Foto%20Roma%20-%20Trattate/Archibugi%202,%20peso%20medio-kyZE-U3150692491457la-180x140@Corriere-Web-Roma.jpg?v=201911102135"/>
        <figcaption>Daniele Archibugi, economista, fu allievo e amico del professor Caffè</figcaption>
      </figure>
      <p>Inghiottito dalla città. Evaporato nella foschia del primo mattino. La polizia lo cercò ovunque. Anche i suoi studenti si mobilitarono, organizzando battute per settimane. Tra questi Daniele Archibugi, il fratello di Francesca, la regista, che è diventato economista anche lui, e oggi è direttore di un istituto del Cnr, saggista, docente. Caffè, per gli Archibugi, era uno di famiglia. «Aveva conosciuto mio padre al ministero della Ricostruzione, nel lontano 1946. Aveva fatto da testimone di nozze ai miei. Ogni 6 gennaio, giorno del suo compleanno, andavo a trovarlo per gli auguri...»</p>
      <p><b>Un secondo padre, per lei.</b><br/>«Sì, oggi avrebbe 105 anni e lo penso spesso. Sono profondamente grato a Caffè per l’interesse che manifestava per le mie idee, anche se ero solo un ragazzo. Lui era curioso, ha sempre avuto il desiderio di capire. Se un giovane trova un autorevole professore disposto a dargli fiducia, inizia a credere in se stesso. Senza un mentore come lui, non sarei mai riuscito a fare quel poco che ho fatto».</p>
      <p>
        <b>Lei si laureò con Caffè. Che ricordo ha?</b>
      </p>
      <figure>
        <img src="https://images2-roma.corriereobjects.it/methode_image/2019/11/08/Roma/Foto%20Roma%20-%20Trattate/CUL01F11_1082102F1_2-kyZE-U3150692491457c8E-140x180@Corriere-Web-Roma.jpg?v=201911102135"/>
        <figcaption>Federico Caffè</figcaption>
      </figure>
      <p>«Era il 27 gennaio 1983, tesi sull’economia keynesiana. Grande gioia, ebbi la lode. In borsa portai un dono per lui. Federico indossava solo vestiti blu. Finita la discussione, mi chiusi nella sua stanza e tirai fuori una cravatta. Sapevo che non potevo osare troppo: quella che gli diedi era ovviamente blu, ma con minuscoli puntini rossi. Caffè non voleva accettarla e provò a ricacciarla nella mia borsa. Gli storsi il braccio, rimisi il pacchetto sulla scrivania e gli dissi: “Non sono più uno studente”. Fu stupito dalla mia audacia e mi abbracciò».</p>
      <p><b>Veniamo al 15 aprile 1987: esce di casa e non torna. Voi quando lo venite a sapere? </b><br/>«Era un mercoledì. Mi chiamò prima delle 8 di mattina suo fratello Alfonso. Presi l’auto e corsi a casa sua. Vi trovai suo nipote Enzo con la moglie e l’allievo cui aveva lasciato la cattedra, Nicola Acocella».</p>
      <p><b>Dove lo cercaste? Con che stato d’animo? </b><br/>«Si creò un’improvvisata unità di crisi, composta dai suoi nipoti Enzo e Giovanna e da una decina di allievi. Sapevamo che Federico era in preda ad una brutta depressione e iniziammo a cercarlo a Monte Mario, lungo il Tevere, nei paraggi della facoltà. Parlammo con la polizia, ma per ben sei giorni fu deciso di non rendere pubblico il fatto: si voleva evitare di creare uno scandalo che gli avrebbe reso impossibile uscire dalla depressione. Fu un errore: se c’era qualche speranza di ritrovarlo, era rendendo pubblica la sua scomparsa. Solo il lunedì fui incaricato di portare un comunicato all’Ansa. Mi trovai a negare l’ovvio: se era sparito, ci doveva essere una ragione. Ma della sua depressione bisognava non parlare».</p>
      <p><b>Pochi giorni prima si era tolto la vita Primo Levi, precipitando nella tromba delle scale. Caffè ne fu molto turbato, e appresa la notizia esclamò: «Perché cosi? Perché straziare i parenti?» Fu in quel momento che scelse di andarsene in punta di piedi?</b><br/>«Possibile, è una delle ipotesi. Era da lui, uomo delicato, attento. Negli ultimi mesi mi diceva che l’unico modo in cui avrei potuto aiutarlo era facilitandogli il suicidio. Ma parlavamo anche di sparizione. Federico ed io avevamo l’abitudine di scambiarci romanzi. Nel 1978 gli prestai “Dissipatio H.G.”, di Guido Morselli. Narra la storia di un uomo che vuole uccidersi buttandosi in una sorgente dentro una grotta. Ma cambia idea, torna indietro e trova che a scomparire è stata tutta l’umanità. Morselli poi si era suicidato. A Caffè era piaciuto. Me lo restituì prestandomi “Il fu Mattia Pascal” di Pirandello, con il solito rimbrotto: “Si inizia leggendo i classici!”».</p>
      <p>
        <b>Che idea s’è fatto?</b>
      </p>
      <figure>
        <img src="https://images2-roma.corriereobjects.it/methode_image/2019/11/08/Roma/Foto%20Roma%20-%20Trattate/0GVPE0CA-kyZE-U3150692491457kCI-140x180@Corriere-Web-Roma.jpg?v=201911102135"/>
        <figcaption>Nicola Cavaliere nel 2002, ai tempi della nomina a questore di Roma</figcaption>
      </figure>
      <p>«Suicidio, appunto, o convento. Il capo della Squadra mobile di Roma, Nicola Cavaliere, ci fece sapere che in caso di suicidio la maggior parte dei corpi si ritrova al massimo in un paio di settimane. In quei giorni mi recai in Vaticano, grazie ai buoni uffici di un mio zio monsignore, per capire se fosse stato possibile rinchiudersi in un convento senza avvisare la famiglia. Un autorevole prelato mi disse che ufficialmente era impossibile perché c’erano specifiche procedure da rispettare. Chiesi: “E in realtà?” Il prete allargò le braccia: “Come possiamo sapere quel che succede in tutti i conventi d’Italia?”».</p>
      <p><b>Il vostro ultimo incontro?</b><br/>«Due giorni prima, nel suo studiolo. A seguito della depressione, noi allievi andavamo a trovarlo spesso, per fargli sentire che gli volevamo bene. Era stremato dalle notti insonni. Lo convinsi ad appoggiarsi sul lettino e si mise a dormire. Presi dalla libreria un suo vecchio opuscolo e mi misi a leggerlo in poltrona accanto a lui. A sera tornai a casa e non me lo sono perdonato. Conoscevo il fratello e i nipoti, avrei potuto restare lì da lui».</p>
      <p><b>Le forze dell’ordine fecero il possibile per trovarlo? </b><br/>«Sì, francamente sì. Nicola Cavaliere si dimostrò un uomo estremamente sensibile. La verità è che Federico ha fatto un colpo da maestro, si è dimostrato più furbo di tutti noi nello scegliere come uscire di scena. Una delle poche persone che è riuscita a sparire senza lasciare traccia. Abbiamo tutti provato almeno una volta nella via il desiderio di sparire descritto da Morselli e Pirandello, ma ben pochi, oltre a Ettore Majorana e lui, ci sono riusciti così bene».</p>
      <p><b>Quanto ha inciso nella sua vita un evento tanto tragico e insieme sfuggente?</b><br/>«Federico Caffè continua a venirmi a trovare nei sogni. È ancora una presenza benevola nella mia vita. Anch’io, ogni volta che ricevo uno studente, provo a chiedermi: cosa di nuovo può dire questo giovane? Allora ero pieno di capelli, e quando obiettavo ai suoi consigli mi ripeteva spazientito: “A lavar la testa all’asino, si perde la corda e il sapone”. Oggi ripeto lo stesso detto ai miei ragazzi».</p>
      <p><b>Caffè non apprezzava il liberismo selvaggio degli anni ‘80. Il suo sentirsi keynesiano portava con sé l’aspirazione a una società più solidale e giusta. Come si sarebbe trovato nella società di oggi?</b><br/>«Federico era un intellettuale malinconico, ma non pessimista. Ha sempre criticato la “strategia dell’allarmismo economico” perché aveva fiducia in quella che chiamava l’Italia operosa, capace di lavorare anche nelle avversità. È la persona più generosa che abbia conosciuto e aveva difficoltà a capire come si potesse essere egoisti e avidi».</p>
      <p><b>Sua sorella avrebbe potuto farci un film…</b><br/>«Gliel’hanno proposto ma ha rifiutato. Un personaggio simile, rigoroso, impegnato nelle istituzioni pubbliche, Francesca l’aveva già raccontato: lo psichiatra de “Il grande cocomero”. Comunque poi un film è uscito, “L’ultima lezione”, e gli ha fatto un gran regalo…»</p>
      <p><b>Vale a dire? </b><br/>«Venti 20 centimetri d’altezza. Era il suo cruccio. Lo diceva prima a mio padre e poi a me, che superiamo di parecchio il metro e 80: “Voi che siete così alti, mi potreste regalare qualche centimetro?”» <br/><br/>fperonaci@rcs.it<br/>8 - continua</p>
      <slideshow>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma/COMBO%20madre%20figlio.jpg"/>
        </figure>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma%20-%20Trattate/paparelli2gabriele-kghd-u31401614485796alg-593x443corriere-web-roma_MASTER.jpg"/>
        </figure>
        <figure>
          <img src="https://images2-roma.corriereobjects.it/methode_image/2019/10/05/Roma/Foto%20Roma%20-%20Trattate/Rosanna%20a%2087%20anni-2-kGhD-U31401614485796qB-593x443@Corriere-Web-Roma.JPG"/>
        </figure>
        <figcaption>«Io c’ero». Volti e ricordi da prima pagina</figcaption>
      </slideshow>
      <p>PRECEDENTI PUNTATE <br/>DELL’INCHIESTA <br/>«CHE FINE HANNO FATTO»<br/><br/><a href="https://roma.corriere.it/notizie/cronaca/19_settembre_22/morte-all-olimpico-paparelli-40-anni-dopo-la-mia-vita-cancellare-scritte-indegne-fotostoria-474c9490-dc98-11e9-95a3-10409ad8b828.shtml">1 - Morte all’Olimpico, il figlio di Paparelli: «Giro con lo spray per cancellare scritte indegne»</a> (22/9/2019)</p>
      <p><a href="https://roma.corriere.it/notizie/cronaca/19_settembre_29/rosanna-madre-scandalo-62-anni-riccardo-mi-ha-ringiovanita-bb7a8368-e229-11e9-a114-86d8f3deb29e.shtml">2 - Nel 1994 fu mamma a 62 anni: «Il mio Riccardo mi ha ringiovanita, ho 87 anni e guido l’auto»</a> (29/9/2019)</p>
      <p><a href="https://roma.corriere.it/notizie/cronaca/19_ottobre_05/io-ex-sequestrato-vi-racconto-quei-17-giorni-prigionia-bambino-altre-storie-9e618384-e45f-11e9-ae1a-c38fc044b2b3.shtml">3 - Il primo bambino sequestrato a Roma oggi insegna Economia alla Bicocca: «Quei 17 giorni legato nel bosco»</a> (5 ottobre 2019)</p>
      <p><a href="https://roma.corriere.it/notizie/cronaca/19_ottobre_13/attentato-mafia-roma-cosi-salvai-maurizio-costanzo-maria-de-filippi-le-foto-altre-storie-22b78c3a-ec41-11e9-bbaa-5355d8cbf64b.shtml">4 - Bomba di mafia in via Fauro, parla l’autista: «Così salvai Costanzo, la De Filippi e il cane»</a> (13 ottobre 2019)</p>
      <p><a href="https://roma.corriere.it/notizie/cronaca/19_ottobre_20/banda-magliana-ricordi-franchino-becchino-la-bara-de-pedis-capolavoro-le-altre-storie-433446fa-f1ce-11e9-a348-893b72e3b5c5.shtml">5 - Banda della Magliana, i ricordi di Franchino il becchino: «A De Pedis bara di lusso. Che fatica portarla a S. Apollinare» </a>(20 ottobre 2019)</p>
      <p><a href="https://roma.corriere.it/notizie/cronaca/19_ottobre_27/re-cecconi-dubbi-maestrelli-jr-ero-li-mai-creduto-scherzo-rapina-foto-altre-storie-c03ec51e-f820-11e9-a2fc-5cf2f6fbb505.shtml">6 - Morte di Re Cecconi, i dubbi di Maestrelli jr: «Ero lì. Mai creduto allo scherzo della rapina»</a> (27 ottobre 2019)</p>
      <p><a href="https://roma.corriere.it/notizie/cronaca/19_novembre_03/terrorismo-1982-morte-tempio-mio-figlio-stefano-dovere-memoria-le-foto-altre-storie-a98daf48-fcd9-11e9-850d-5e44dc14944c.shtml">7 - 1982, attentato alla Sinagoga. La mamma di Stefano, il piccolo ucciso: «Anche io ferita, vidi la sua bara bianca dall’ospedale»</a> (3 novembre 2019)</p>
    </article>
  </body>
</html>