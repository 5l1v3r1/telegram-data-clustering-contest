<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.corriere.it/spettacoli/19_novembre_10/selena-gomez-rinascodopo-quel-trapiantoil-successo-salute-dadab790-03ef-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Selena Gomez: «Rinasco dopo quel trapianto. Il successo? È la salute»"/>
    <meta property="og:description" content="Al vertice delle hit americane con la canzone «Lose You To Love Me», sugli schermi nel film di Allen «Un giorno di pioggia a New York»"/>
  </head>
  <body>
    <article>
      <h1>Selena Gomez: «Rinasco dopo quel trapianto. Il successo? È la salute»</h1>
      <h2>Al vertice delle hit americane con la canzone «Lose You To Love Me», sugli schermi nel film di Allen «Un giorno di pioggia a New York»</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Giovanna Grassi</a></address>
      <p>LOS ANGELES Selena Gomez, 27 anni, 150 milioni di follower su Instagram, è al primo posto delle classifiche americane con la canzone «Lose You To Love Me». Brano su un amore finito che le sarebbe stato ispirato dal suo ex Justin Bieber. Non solo musica: è anche protagonista al cinema. Una rinascita per l’attrice-cantante che negli ultimi anni ha vissuto un calvario: colpita da lupus, ha subito un trapianto di rene, lunghi periodi di depressione e ricoveri in cliniche.</p>
      <p><b>Presto la vedremo sugli schermi italiani nel film di Woody Allen</b><b> «Un giorno di pioggia a New York</b><b>»</b>. Una pellicola che non arriverà nelle sale Usa per un ostracismo ormai esplicito nei confronti di Allen, accusato di molestie dalla figlia adottiva Dylan. L’attrice, impegnata nel movimento MeToo, non dà giudizi ma conferma di aver donato gran parte del suo compenso ad associazioni benefiche. Dice però che le è piaciuto recitare con Timothée Chalamet ed Elle Fanning «in una storia che riguarda tutti i giovani e le loro ricerche di stabilità affettive e di rapporti non conflittuali con i genitori».</p>
      <p><b>Lei è al top del successo. Soddisfatta?</b><br/>«Se so comunicare qualcosa di positivo alle ragazze della mia età allora sono soddisfatta. In realtà ho davanti una strada in salita. Ho cominciato a lavorare a sette anni, so che ogni percorso è fatto anche da pericolose discese».<br/><b>Che cosa conta di più per lei?</b><br/>«La salute: quando stai male ti rendi conto che avere forza, energia e benessere fisico è fondamentale».<br/><b>Dopo varie disavventure personali ha sfilato a Cannes per presentare l’ultimo film di Jim Jarmusch. Emozionata?</b><br/>«Moltissimo. Cannes per me attrice è stata una conquista. Come Venezia. Spero un giorno di tornare alla Mostra con qualche film da me prodotto. Tilda Swinton, Isabelle Huppert, Jodie Foster sono tra le star che prediligo».<br/><b>Se dovesse scegliere tra musica e cinema?</b><br/>«Non dovrò mai farlo. La musica è la mia ragione di vita anche se il mondo pop tende a dare di te un’immagine molto diversa dalla realtà. Il cinema è stato ed è un importante regalo. Io sono un’accanita spettatrice, vado moltissimo al cinema sin da quando ero ragazzina e facevo parte del vivaio Disney».<br/><b>Dove trova l’ispirazione come autrice delle sue canzoni?</b><br/>«È la mia vita a suggerirmi parole ed emozioni. Vorrei che, comunicandole agli altri, desse loro speranza. Sono cattolica, penso che dare al prossimo sia più importante che ostentare ciò che si possiede. La religione è, comunque, un fatto privato».<br/><b>Legge le critiche o le ignora?</b><br/>«Mi interessano molto. Hai sempre qualcosa da imparare. I miei amici dicono che io faccio solo quello che voglio. In parte è vero ma sono attenta a ciò che mi circonda».<br/><b>Lei lavora molto. Che cosa fa per rilassarsi?</b><br/>«Mi piace conoscere posti nuovi. Sogno un viaggio in Italia dove ho passato i miei due ultimi compleanni con i miei migliori amici e sono fiera di avere una madre che ha origini anche italiane».<br/><b>Lei è una star dei social, nelle apparizioni pubbliche è acclamata dai fan. Che cosa prova?</b><br/>«Ovviamente riconoscenza. Un cantante, forse più di un attore, ha bisogno del contatto con il pubblico».<br/><b>È impegnata anche nella produzione di serial. Quali temi predilige?</b><br/>«Mi interessa la condizione dei giovani negli Stati Uniti e gli immigrati che lottano: oggi sono ostacolati da muri e razzismi».</p>
    </article>
  </body>
</html>