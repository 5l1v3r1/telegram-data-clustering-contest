<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/persian/home/article/1983146/%D8%A7%D8%B9%D8%AA%D8%B5%D8%A7%D8%A8-%D8%AF%D8%A7%D9%86%D8%B4-%D8%A2%D9%85%D9%88%D8%B2%D8%A7%D9%86-%D9%84%D8%A8%D9%86%D8%A7%D9%86%DB%8C-%D8%B3%D9%88%D9%85%DB%8C%D9%86-%D8%B1%D9%88%D8%B2-%D8%AE%D9%88%D8%AF-%D8%B1%D8%A7-%D8%B3%D9%BE%D8%B1%DB%8C-%DA%A9%D8%B1%D8%AF"/>
    <meta property="og:site_name" content="الشرق الاوسط فارسی"/>
    <meta property="article:published_time" content="2019-11-09T22:45:00+00:00"/>
    <meta property="og:title" content="اعتصاب دانش آموزان لبنانی سومین روز خود را سپری کرد"/>
    <meta property="og:description" content="سه هفته پس از آغاز موج اعتراضات در لبنان، هزاران دانش‌آموز برای سومین روز به مدرسه نرفتند و با تجمع در مقابل موسسات دولتی و بانک‌ها خواستار کناره‌گیری طبقه سیاسی حاکم در این کشور شدند. به گزارش الشرق الاوسط، تظاهرات گسترده مردم لبنان شامگاه پنجشنبه ۲"/>
  </head>
  <body>
    <article>
      <h1>اعتصاب دانش آموزان لبنانی سومین روز خود را سپری کرد</h1>
      <address>
        <time datetime="2019-11-09T22:45:00+00:00">09 Nov 2019, 22:45</time>
      </address>
      <p>سه هفته پس از آغاز موج اعتراضات در لبنان، هزاران دانش‌آموز برای سومین روز به مدرسه نرفتند و با تجمع در مقابل موسسات دولتی و بانک‌ها خواستار کناره‌گیری طبقه سیاسی حاکم در این کشور شدند.<br/><br/>به گزارش الشرق الاوسط، تظاهرات گسترده مردم لبنان شامگاه پنجشنبه ۲۵ مهر (۱۷ اکتبر) در اعتراض به اوضاع معیشتی و اقتصادی و اعمال مالیات بر تماس‌های واتس‌اپ آغاز شد و اکنون وارد سومین هفته خود شده‌است.<br/><br/>حضور دانش آموزان و دانشجویان در تظاهرات در شهرهای مختلف از طرابلس در شمال تا صور و صیدا در جنوب، شکل تازه ای از تظاهرات است که از صبح روز چهارشنبه آغاز شده‌است و از آنجا که در بسیاری از مناطق این تظاهرات در ساعت‌های درسی برگزار می‌شود، تعطیلی مدارس و دانشگاه‌ها را به دنبال داشته‌است.<br/><br/>بخشی از آنان جلوی وزارت علوم لبنان تجمع کرده بودند و خواستار برنامه‌ریزی دولت برای آینده ای بهتر برای آنها جهت جلوگیری از مهاجرت اجباری برای شدند.<br/><br/>یکی از دانش‌آموزان که در بین معترضان تجمع‌کننده در جلوی وزارت علوم بود، به خبرگزاری فرانسه گفت: «یک سال تحصیلی را از دست بدهیم بهتر است تا همه آینده مان را از دست بدهیم».<br/><br/>دانش آموزان با در دست داشتن پرچم‌های لبنان، در حمایت از جنبش مدنی در این کشور شعار سر می‌دهند.<br/><br/>دانش آموزان همچنین اعلام کرده‌اند که به تجمعات خود جلوی اماکن دولتی تا ایجاد تغییرات بزرگ ادامه خواهند داد.<br/><br/>آمار بیکاری جوانان در لبنان ۳۰ درصد اعلام شده‌است.<br/><br/>مردم لبنان خواستار تغییر ساختار سیاسی طایفه ای مبتنی بر سهمیه بندی و تقسیم غنایم و نیز تغییر ذهنیت حاکم هستند، اما بسیاری از جریان‌های پرنفوذ این کشور همچون حزب‌الله با این تغییرات مخالف هستند.<br/><br/>حزب‌الله لبنان با متحدان خود جریان ملی آزاد و جنبش امل اکثریت کرسی‌های کابینه دولت مستعفی را در اختیار داشتند.<br/><br/>یک سوم لبنانی‌ها زیر خط فقر زندگی می‌کنند.</p>
    </article>
  </body>
</html>