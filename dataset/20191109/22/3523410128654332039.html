<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639098/%D8%A7%D8%AF%D8%A7%D9%85%D9%87-%D8%AF%D8%AE%D8%A7%D9%84%D8%AA%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D9%84%DB%8C%D8%A8%DB%8C"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T22:11:00+00:00"/>
    <meta property="og:title" content="ادامه دخالت‌های آمریکا در امور داخلی لیبی"/>
    <meta property="og:description" content="نماینده دفتر آمریکا در لیبی در ادامه دخالت‌های این کشور با برگزاری نشستی با کارشناسان حقوقی لیبیایی گزینه‌های احتمالی چارچوب قانون اساسی آینده لیبی..."/>
  </head>
  <body>
    <article>
      <h1>
        <a href="https://www.bultannews.com/fa/news/639098/%D8%A7%D8%AF%D8%A7%D9%85%D9%87-%D8%AF%D8%AE%D8%A7%D9%84%D8%AA%E2%80%8C%D9%87%D8%A7%DB%8C-%D8%A2%D9%85%D8%B1%DB%8C%DA%A9%D8%A7-%D8%AF%D8%B1-%D8%A7%D9%85%D9%88%D8%B1-%D8%AF%D8%A7%D8%AE%D9%84%DB%8C-%D9%84%DB%8C%D8%A8%DB%8C">ادامه دخالت‌های آمریکا در امور داخلی لیبی</a>
      </h1>
      <h2>نماینده دفتر آمریکا در لیبی در ادامه دخالت‌های این کشور با برگزاری نشستی با کارشناسان حقوقی لیبیایی گزینه‌های احتمالی چارچوب قانون اساسی آینده لیبی...</h2>
      <address><time datetime="2019-11-09T22:11:00+00:00">09 Nov 2019, 22:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، معاون رئیس دفتر نمایندگی <b>آمریکا</b> در لیبی نشست مشترکی با کارشناسان حقوقی و قانون اساسی لیبی برگزار کرد و طی آن گزینه های احتمالی چارچوب های قانون اساسی آینده <b>لیبی</b> را مورد بررسی قرار داد.</p>
      <p>این نشست با حمایت بنیاد بین المللی رشد و توسعه آمریکا و با همکاری کانون وکلای این کشور برگزار شد و جوشوا هریس در آن گفت: آمریکا از توقف درگیری ها در لیبی حمایت می‌کند و خواستار از سرگیری گفت وگوهای سیاسی برای پایان دادن به بحران این کشور است.</p>
      <p>این سخنان مقام آمریکایی در حالی مطرح شد که نیروهای وابسته به ژنرال خلیفه حفتر از فروردین ماه گذشته تا کنون پایتخت لیبی را هدف حملات خود قرار داده اند. این نیروها که از حمایت مصر، عربستان و امارات برخوردارند، هر روز مناطق غیر نظامی، مدارس، مراکز درمانی و تاسیسات دولتی در طرابلس و حومه آن را هدف بمب و خمپاره قرار می‌دهند.</p>
      <p>این حملات ضمن وارد کردن خسارت های مادی به شهروندان، سلامت جانی آنان را در معرض خطر قرار داده و زندگی را برای آنها دشوار کرده است.</p>
      <p>این پایگاه خبری درباره تاثیرات جنگ طرابلس بر زندگی شهروندان نوشت: در اثر این جنگ خدمات عمومی در طرابلس به شدت کاهش یافته است و صدای تیراندازی از گوشه و کنار شهر به گوش می رسد. شهروندان زندگی پراضطرابی دارند و مدارس تعطیل شده است و گاهی اوقات فعال است، جریان آب و برق در اثر حملات متجاوزان قطع و مردم با مشکلات زیادی در این زمینه روبرو هستند.</p>
      <p>در این گزارش آمده است: انبارهای نگهداری دارو و لوازم پزشکی از حملات نیروهای وابسته به حفتر در امان نیست به گونه ای که تعدادی از آنها در جنوب طرابلس هدف حملات خمپاره ای قرار گرفته است. همچنین مدارس عین زاره واقع در جنوب طرابلس به دلیل درگیری نظامی در این منطقه تعطیل شده‌ است.</p>
      <p>شاهدان عینی به خبرنگار این پایگاه خبری گفتند: در جریان گلوله باران منطقه صلاح الدین در پایتخت لیبی خمپاره ای در نزدیکی یک مدرسه ابتدایی اصابت کرد این درحالی بود که دانش آموزان در مدرسه بودند. همچنین خمپاره دیگری به خانه یکی از شهروندان اصابت کرد که در اثر آن یک کودک کشته و سایر ساکنان آن خانه مجروح شدند.</p>
      <p>در همین حال، سخنگوی نیروهای وابسته به ژنرال حفتر مدعی شد که حملات مزبور به اهداف نظامی وابسته به دولت وفاق ملی انجام شده است.</p>
      <p>دولت وفاق ملی لیبی که مورد حمایت سازمان ملل است، بارها با ارسال نامه ای به شورای امنیت از این شورا خواسته است، از حملات نیروهای وابسته حفتر به مراکز غیر نظامی طرابلس جلوگیری کند اما این شورای تاکنون هیچ اقدامی در این زمینه انجام نداده است.</p>
    </article>
  </body>
</html>