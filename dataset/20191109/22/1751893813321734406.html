<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://milano.corriere.it/notizie/cronaca/19_novembre_10/oh-bej-oh-bej-operazione-nostalgia-se-bancarelle-tornassero-sant-ambrogio-fa5d2d38-0394-11ea-a09d-144c1806035c.shtml"/>
    <meta property="og:site_name" content="Corriere della Sera"/>
    <meta property="article:published_time" content="2019-11-09T22:00:00+00:00"/>
    <meta property="og:title" content="Oh bej Oh bej, operazione nostalgia: e se le bancarelle tornassero a Sant’Ambrogio?"/>
    <meta property="og:description" content="Il Municipio 1 protesta contro lo spostamento in piazza Castello e lancia un aut aut: «Bisogna trovare un’altra location». Nel 2023, quando saranno finiti i cantieri della M4, si potrebbe ridare spazio ai banchi della tradizione"/>
  </head>
  <body>
    <article>
      <h1>Oh bej Oh bej, operazione nostalgia: e se le bancarelle tornassero a Sant’Ambrogio?</h1>
      <h2>Il Municipio 1 protesta contro lo spostamento in piazza Castello e lancia un aut aut: «Bisogna trovare un’altra location». Nel 2023, quando saranno finiti i cantieri della M4, si potrebbe ridare spazio ai banchi della tradizione</h2>
      <address><time datetime="2019-11-09T22:00:00+00:00">09 Nov 2019, 22:00</time> by <a rel="author">Giovanna Maria Fagnani e Stefano Landi</a></address>
      <p>L’odore è rimasto quello delle caldarroste. Al limite quello dello zucchero filato. Molto però nel mondo degli Oh bej! Oh bej! è cambiato. Certo, il rito più sentito dai milanesi continua a compiersi ogni anno, dal 5 all’8 dicembre, per celebrare Sant’Ambrogio. Ma dai luoghi alle dimensioni fino alla tipologia di offerta, la fiera si è trasformata, passando dall’animare gli angusti vicoli intorno alla basilica del Patrono all’ospitare un centinaio di migliaia di persone sparse per i vialoni attorno al Castello Sforzesco, per il resto dell’anno mesti posteggi per bus turistici. Con annesse le critiche dei nostalgici e le proteste dei residenti con vista fortezza.</p>
      <p><b>Tanto da spingere il Municipio 1 a una sorta di aut aut</b> per il 2020: «Bisogna trovare un’altra location» gridano dal centro storico, caldeggiando un ritorno al passato impossibile, se immaginato tra le vie Caminadella e Lanzone come una volta, non fosse altro che per i minimi standard di sicurezza oggi richiesti. Pertanto a Palazzo Marino si pensa di rievocare il passato con una fiera nella fiera: un parterre selezionato e a forte impronta tradizionale lungo i vialetti verdi da poco riqualificati sul fianco della piazza Sant’Ambrogio. Anche se, precisano dal Comune, «bisognerà aspettare la fine dei cantieri M4».</p>
      <p><b>Le origini della fiera risalgono al Trecento</b>. Mostarde, castagne infilate in lunghi spaghi, annegate nel vino bianco. Prima in piazza Mercanti, poi dal 1886 all’ombra della basilica di Sant’Ambrogio. Lì rimase per 120 anni. Un dedalo di vie, piccola casbah dove muoversi come sardine secondo corrente e vin brulé. Un formicaio di persone, davanti a centinaia di bancarelle, molte delle quali abusive. Nel 2006, poi, il trasloco in piazza Castello: «Gli Oh bej! Oh bej! non sono una fiera tradizionale, sono un’agorà che si anima» spiega Giacomo Errico, presidente Fiva, gli ambulanti di Confcommercio. È contrario a un ritorno in Sant’Ambrogio: «Idea radical chic: l’evento ormai muove troppe persone».</p>
      <p><b>Quello che sarebbe possibile, piuttosto, è una versione ridotta della fiera.</b> «Sono anni che proponiamo location alternative al mercatone del Castello — attacca Fabio Arrigoni, che con il Municipio 1 che presiede, ha chiesto lo sfratto dalla sede attuale: hanno scartato anche l’opzione itinerante, per valorizzare ogni anno un quartiere». «L’alternativa per il 2020 potrebbe essere far convivere una settantina di bancarelle di qualità a Sant’Ambrogio e altre meno tradizionali altrove», aggiunge. Un’idea accolta, ma in parte anche già stoppata da Palazzo Marino: «Prima della fine dei cantieri per la M4 (dal 2023, ndr), non se ne parla. Poi, nessun problema a valutare la location, ma al massimo per 30 stand».</p>
      <p><b>Resta il tema della logistica. La fiera degli Oh bej! Oh bej!</b> negli ultimi anni ha puntato sul numero chiuso. Ai tempi di Sant’Ambrogio si stringevano più di 500 bancarelle. A furia di allargare il giro ormai si vendeva di tutto: biancheria intima, scarpe. Niente a che fare con la storia degli Oh bej!. E così si era tornati a dolci, giocattoli, rigattieri e «presepari». «Privilegiare l’aspetto gastronomico — , protesta Marco Bozzi, uno dei tanti residenti arrabbiati — trasforma la fiera in un ristorante a cielo aperto. Chi abita qui cerca di scappare da Milano durante questi quattro giorni».</p>
      <p><b>Quest’anno delle 522 domande arrivate, 355 sono state accolte,</b> seguendo il criterio dell’anzianità rispetto all’evento. Un sorteggio ha assegnato le mattonelle intorno al Castello. «Faccio fiere in tutta Italia, ma gli Oh bej! hanno un fascino unico. Attrae tanti bambini come è giusto che sia a un evento pre natalizio», conclude Pierluigi Serracapriola, che vende articoli natalizi e cristalleria. Vanta un grande record. Partecipa a tutte le edizioni degli Oh bej! dal 1991. Quelle prima le aveva coperte suo padre. Dal 1970.</p>
    </article>
  </body>
</html>