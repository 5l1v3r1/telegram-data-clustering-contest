<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740780"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T07:02:00+00:00"/>
    <meta property="og:title" content="เหยื่อโผล่!แก๊งลิขสิทธิ์เรียก1แสน จับ'ริลัคคุมะ'ไม่ตรงปก"/>
    <meta property="og:description" content="เหยื่อลิขสิทธิ์โผล่ร้องเพจดัง แฉโดนจับ 'ริลัคคุมะ' ไม่เหมือนต้นฉบับ ถูกเรียก 1 แสน ตั้งคำถาม บ.เวอริเซ็ค จับได้ไง? ทั้งที่ไม่มีสิทธิ์แล้ว แถมมีชื่อ 'ประจักษ์' เซ็นเป็นพยาน"/>
  </head>
  <body>
    <article>
      <h1>เหยื่อโผล่!แก๊งลิขสิทธิ์เรียก1แสน จับ'ริลัคคุมะ'ไม่ตรงปก</h1>
      <address>
        <time datetime="2019-11-09T07:02:00+00:00">09 Nov 2019, 07:02</time>
      </address>
      <p>
        <b>เหยื่อลิขสิทธิ์โผล่ร้องเพจดัง แฉโดนจับ "ริลัคคุมะ" ไม่เหมือนต้นฉบับ ถูกเรียก 1 แสน ตั้งคำถาม บ.เวอริเซ็ค จับได้ไง? ทั้งที่ไม่มีสิทธิ์แล้ว แถมมีชื่อ "ประจักษ์" เซ็นเป็นพยาน</b>
      </p>
      <p>กรณีตัวแทนลิขสิทธิ์ล่อซื้อเด็กหญิงอายุ 15 ปี ให้ทำกระทงลายการ์ตูนดัง และนำตำรวจเข้าจับกุมตัวดำเนินคดีระหว่างที่นำของที่สั่งทำมาส่ง โดยมีการเรียกค่าปรับเป็นเงิน 5 หมื่นบาท ก่อนจะมีการไกลเกลี่ยกันที่ สภ.เมืองนครราชสีมา ตกลงกันเหลือ 5 พันบาท จนเป็นที่วิพากษ์วิจารณ์ ต่อมาตัวแทนบริษัท ที.เอ.ซี. คอนซูเมอร์ จำกัด (มหาชน) ซึ่งเป็นตัวแทนลิขสิทธิ์แต่เพียงผู้เดียวของบริษัท ซาน-เอ็กซ์ จำกัด ประเทศญี่ปุ่น ได้เข้าพบ พล.ต.อ.วิระชัย ทรงเมตตา รองผู้บัญชาการตำรวจแห่งชาติ ยืนยันว่า กระทงของเด็กอายุ 15 ปี ไม่เข้าข่ายละเมิดลิขสิทธิ์ เนื่องจากตรวจสอบแล้วกระทงดังกล่าวมีรูปทรงใบหน้า ใบหู ไม่มีความเหมือนหรือคล้ายตัวการ์ตูน ‘รีลัคคุมะ’ ซึ่งเป็นลิขสิทธิ์ของบริษัท ซาน-เอ็กซ์ แต่อย่างใด ทำให้เด็กอายุ 15 ปี กลับกลายเป็นผู้เสียหาย สามารถฟ้องเรียกร้องค่าเสียหายทางแพ่งและอาญากับ นายประจักษ์ โพธิผล ซึ่งอ้างเป็นตัวแทนบริษัท บริษัทเวอริเซ็ค จำกัด ได้ รวมถึงได้รับเงินค่าชดเชยกับการถูกดำเนินคดี พร้อมยืนยัน บริซัทเวอร์รีเซค ไม่ใช่ตัวแทนของบริษัทแซนเอ็กซ์แล้ว ส่วนนายประจักษ์ จะเข้าข่ายกรรโชกทรัพย์ ตีกิน หรือแจ้งความเท็จหรือไม่ ยังไม่สามารถระบุได้ ต้องรอการสืบสวนรวบรวมพยานหลักฐานทั้งหมดก่อน <br/><br/>เมื่อวันที่ 9 พ.ย. ผู้สื่อข่าวรายงานว่า เพจ “หมายจับกับบรรจง” ได้โพสต์ภาพและข้อความระบุว่า ผู้เสียหายโผล่อีก!บ.เวอริเซ็คจับลิขสิทธิ์ "ริลัคคุมะ"ได้ไงทั้งที่ไม่มีสิทธิ์แล้ว "ประจักษ์"โผล่เซ็นเป็นพยาน<br/><br/>ล่าสุดมีผู้ร้องเรียนเพจหมายจับกับบรรจง ว่า เมื่อวันที่18 เดือนพ.ย.61 เคยถูกตัวแทนของบริษัทเวอริเซ็ค มาจับลิขสิทธิ์ตัวการ์ตูน"ริลัคคูมะ"ชื่อนายธีรสิทธิ์ สมใจวงษ์ ซึ่งได้รับมอบอำนาจมาจากนายภควรรธก์ ศรสำราญ พนักงานบริษัทเวอริเซ็ค แจ้งจับกุมกรณีขายตุ๊กตาหมีพ่นฟองน้ำ สุดท้ายไกล่เกลี่ยในชั้นศาลเสียเงินยอมความไป 2 หมื่นบาท<br/><br/>ภายหลังเพิ่งมาทราบว่า บริษัทเวอริเซ็ค ไม่ใช่ผู้ดูแลลิขสิทธิ์ให้กับ San-X เจ้าของ"ริลัคคูมะ"นานแล้ว โดยมีบริษัท T.V.C.เป็นผู้ดูแลตั้งแต่ปี2560 จึงสงสัยว่า"นายธีรสิทธิ์"ใช้อำนาจอะไรมาแจ้งจับเขา และที่สำคัญในใบมอบอำนาจมีนาย"ประจักษ์ โพธิผล" เซ็นชื่อเป็นพยาน ทั้งหมดนี้คือใบมอบอำนาจเท็จหรือไม่? นอกจากนี้ยังมองว่าสินค้าที่ตัวเองถูกจับเป็น"หมีแพนด้า" ไม่ใช่"ริลัคคุมะ"จึงนำข้อมูลมาร้องเรียนดังกล่าว.<br/><br/>ขอบคุณเพจ "หมายจับกับบรรจง"</p>
    </article>
  </body>
</html>