<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740796"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T07:49:00+00:00"/>
    <meta property="og:title" content="'วีรศักดิ์'เยี่ยมให้กำลังใจเด็ก15 ซื้อกระทงลอยร่วม'บิ๊กตู่'"/>
    <meta property="og:description" content="รมช.พาณิชย์ รุดเยี่ยมให้กำลังใจครอบครัวเด็ก 15 ปี เหยื่อล่อซื้อกระทงลายการ์ตูนลิขสิทธิ์ พร้อมซื้อกระทง 2 ใบ เตรียมไว้ลอยร่วมกับนายกฯ"/>
  </head>
  <body>
    <article>
      <h1>'วีรศักดิ์'เยี่ยมให้กำลังใจเด็ก15 ซื้อกระทงลอยร่วม'บิ๊กตู่'</h1>
      <address>
        <time datetime="2019-11-09T07:49:00+00:00">09 Nov 2019, 07:49</time>
      </address>
      <p>
        <b>รมช.พาณิชย์ รุดเยี่ยมให้กำลังใจครอบครัวเด็ก 15 ปี เหยื่อล่อซื้อกระทงลายการ์ตูนลิขสิทธิ์ พร้อมซื้อกระทง 2 ใบ เตรียมไว้ลอยร่วมกับนายกฯ</b>
      </p>
      <p>เมื่อเวลา 11.00 น. วันที่ 9 พ.ย. นายวีรศักดิ์ หวังศุภกิจโกศล รัฐมนตรีช่วยว่าการกระทรวงพาณิชย์ และคณะได้ลงพื้นที่บ้านบึงรี ต.หนองไข่น้ำ อ.เมือง จ.นครราชสีมา เพื่อให้กำลังใจเด็กหญิงวัย 15 ปี เหยื่อที่ถูกจับละเมิดลิขสิทธิ์กระทงลายการ์ตูน และครอบครัว พร้อมสอบถามข้อเท็จจริงถึงเหตุการณ์ที่เกิดขึ้น และมอบสิ่งช่วยเหลืออีกจำนวนหนึ่ง นอกจากนี้ได้ยังได้ซื้อกระทงของเด็กหญิงวัย 15 ที่ผลิตจากอาหารปลาจำนวน 2 อัน เพื่อนำไปลอยในงานลอยกระทงร่วมกับนายกรัฐมนตรีที่กรุงเทพมหานคร ในวันที่ 11 พ.ย.นี้<br/><br/>นายวีรศักดิ์ กล่าวว่า หลังการประชุมหารือแนวทางป้องกันการแอบอ้างหาประโยชน์จากงานลิขสิทธิ์ จากกรณีการล่อซื้อกระทงลายการ์ตูนกับกรมทรัพย์สินทางปัญญา บริษัทที่เกี่ยวข้อง และกองบังคับการปราบปรามการกระทำความผิดเกี่ยวกับอาชญากรรมทางเศรษฐกิจ (ปอศ.) เพื่อหาทางแก้ไขปัญหาที่เกิดขึ้น โดยได้กำชับให้ผู้รับมอบอำนาจและผู้รับมอบอำนาจช่วงให้ดำเนินการตามกระบวนการที่ถูกต้องตามกฎหมายคำนึงถึงความเป็นธรรม และมอบอำนาจแก่บุคคลที่มีคุณสมบัติที่เหมาะสม โดยนอกจากพิจารณาความรู้ด้านกฎหมายแล้วต้องเป็นผู้ไม่มีประวัติหรือพฤติกรรมที่ไม่เหมาะสม เช่น การเรียกรับผลประโยชน์ตอบแทนจากผู้อื่นอย่างไม่เป็นธรรม</p>
      <figure>
        <img src="https://www.dailynews.co.th/admin/upload/20191109/news_CCrXnaLqXX152328_533.jpg?v=201911100312?v=4748"/>
      </figure>
      <p>รัฐมนตรีช่วยว่าการกระทรวงพาณิชย์ กล่าวอีกว่า เบื้องต้นได้กำชับให้หน่วยงานที่รับผิดชอบในพื้นที่จังหวัดนครราชสีมาให้การช่วยเหลือครอบครัวของเด็กหญิงวัย 15 รวมถึงผู้เสียหายรายอื่นด้วย นอกจากนี้ได้เตรียมจัดทำโครงการให้ความรู้ด้านลิขสิทธิ์กับเยาวชนคนรุ่นใหม่ที่ต้องการขายสินค้าผ่านทางออนไลน์ ให้มีความรู้ความเข้าใจด้านข้อกฎหมายมากขึ้น ซึ่งจะสามารถลดปัญหาการกรณีดังกล่าวไม่ให้เกิดซ้ำอีก.</p>
    </article>
  </body>
</html>