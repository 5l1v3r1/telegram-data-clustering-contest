<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/kannur/local-news/2019/11/09/kannur-mig-27-fighter-plane.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-09T07:29:00+00:00"/>
    <meta property="og:title" content="പാകിസ്ഥാൻ പട്ടാളത്തെ വിറപ്പിച്ച മിഗ് ഇനി കണ്ണൂരിനു സ്വന്തം, വാട്ടർ സല്യൂട്ട് നൽകി സ്വീകരണം..."/>
    <meta property="og:description" content="കണ്ണൂർ ∙ കാർഗിൽ യുദ്ധത്തിൽ പാകിസ്ഥാൻ പട്ടാളത്തെ വിറപ്പിച്ച മിഗ് 27 സൂപ്പർസോണിക് വിമാനങ്ങളിലൊന്ന് ഇനി കണ്ണൂരിനു സ്വന്തം. വിമാനത്താവളത്തിൽ.Kannur News. കണ്ണൂർ ജില്ലാ വാർത്തകൾ. District News. Malayalam Regional News. Chuttuvattom Malayala Manorama. ചുറ്റുവട്ടം മലയാള മനോരമ"/>
  </head>
  <body>
    <article>
      <h1>പാകിസ്ഥാൻ പട്ടാളത്തെ വിറപ്പിച്ച മിഗ് ഇനി കണ്ണൂരിനു സ്വന്തം, വാട്ടർ സല്യൂട്ട് നൽകി സ്വീകരണം...</h1>
      <address><time datetime="2019-11-09T07:29:00+00:00">09 Nov 2019, 07:29</time> by <a rel="author">മനോരമ ലേഖകൻ</a></address>
      <p>കണ്ണൂർ ∙ കാർഗിൽ യുദ്ധത്തിൽ പാകിസ്ഥാൻ പട്ടാളത്തെ വിറപ്പിച്ച മിഗ് 27 സൂപ്പർസോണിക് വിമാനങ്ങളിലൊന്ന് ഇനി കണ്ണൂരിനു സ്വന്തം. വിമാനത്താവളത്തിൽ എത്തുന്നവർക്കു കാണാവുന്ന വിധം കവാടത്തിനു സമീപത്തെ ട്രാഫിക് സർക്കിളിൽ യുദ്ധ വിമാനം സ്ഥാപിക്കും. പ്രഹരശേഷി കൂടിയ റഫാൽ എത്തിയതോടെ മിഗ് 27 വിമാനങ്ങളുടെ ഉപയോഗം വ്യോമസേന അവസാനിപ്പിക്കുകയാണ്.</p>
      <p>ഇതിന്റെ ഭാഗമായി പറക്കൽ നിർത്തുന്ന വിമാനങ്ങളിൽ ഒന്നാണു വ്യോമസേന കണ്ണൂരിൽ എത്തിച്ചത്.രാജസ്ഥാനിലെ ജോധ്പുർ വ്യോമ താവളത്തിൽ നിന്നു പുണെ വഴിയായിരുന്നു വിമാനത്തിന്റെ അവസാന പറക്കൽ. വ്യാഴാഴ്ച വൈകിട്ട് വിമാനം കണ്ണൂരിലെത്തി. റൺവേയിൽ ഇറങ്ങി, പാരച്യൂട്ടിന്റെ സഹായത്തോടെ വേഗം കുറച്ച വിമാനം ഒന്നാമത്തെ ബേയിലാണു പാർക് ചെയ്തിരിക്കുന്നത്.</p>
      <p>വിമാനത്തിനു കിയാലിന്റെയും വ്യോമസേന ഉദ്യോഗസ്ഥരുടെയും നേതൃത്വത്തിൽ ഊഷ്മളമായ വരവേൽപു നൽകി. അവസാനമായി റൺവേയിൽ തൊട്ട മിഗ് 27 വിമാനത്തെ കിയാലിന്റെ ഫയർ ആൻഡ് സേഫ്റ്റി വിഭാഗം വാട്ടർ സല്യൂട്ട് നൽകി ആദരിച്ചു.  വിമാനം അഴിച്ചു റൺവേയുടെ പുറത്തെത്തിച്ച ശേഷം വീണ്ടും കൂട്ടിയോജിപ്പിച്ചാണു പ്രദർശനത്തിനു സജ്ജമാക്കുക. ഇതിനായി വ്യോമസേന എൻജിനീയർമാരുടെ സംഘം എഎൻ32 വിമാനത്തിൽ ഇന്നലെ കണ്ണൂരിൽ ഇറങ്ങി. </p>
      <figure>
        <img src="https://img-mm.manoramaonline.com/content/dam/mm/local/kannur/local-news/images/2019/11/9/kannur-mig.jpg"/>
      </figure>
      <p>
        <b>മിഗ് 27 –വീറുറ്റ പോരാളി</b>
      </p>
      <p>1981ലാണ് മിഗ് 27 ഇന്ത്യൻ വ്യോമസേനയുടെ ഭാഗമായത്. ഡിസംബറോടെ ഈ ഗണത്തിലെ മുഴുവൻ വിമാനങ്ങളും പറക്കൽ അവസാനിപ്പിക്കും. റഷ്യൻ (യുഎസ്എസ്ആർ) യുദ്ധ വിമാനമായ മിഗ് 27 യുഎസ്എസ്ആറുമായുള്ള കരാറിന്റെ അടിസ്ഥാനത്തിൽ നാസിക്കിലെ ഹിന്ദുസ്ഥാൻ എയ്റനോട്ടിക്കൽസ് ലിമിറ്റഡിലായിരുന്നു (എച്ച്എൽ) നിർമിച്ചിരുന്നത്.</p>
      <p>ഡിഫൻസ് റിസർച്ച് ആൻഡ് ഡവലപ്‌മെന്റ് ഓർഗനൈസേഷൻ (ഡിആർഡിഒ) നവീകരിച്ചു ശേഷി വർധിപ്പിച്ചു. അതിവേഗം പറക്കാനും ലക്ഷ്യം തെറ്റാതെ ആക്രമിക്കാനും മിടുക്കുണ്ട് മിഗിന്. ലേസർ ബോംബറുകൾ, ക്രൂസ് മിസൈൽ എന്നിവ വഹിച്ചു കരയിലെ ലക്ഷ്യ സ്ഥാനങ്ങൾ ആക്രമിക്കാൻ ശേഷിയുണ്ട്.</p>
      <p>
        <b>ഒറ്റയാൾ പോരാളി മിഗ് 27</b>
      </p>
      <p> മിഖോയൻ –ഗുരേവിച് എന്നതിന്റെ ചുരുക്കപ്പേരാണു മിഗ് ,റഷ്യൻ എയർ ക്രാഫ്റ്റ് കോർപറേഷനായ മിഖോയൻ ഗുരേവിച്ചാണു നിർമാതാക്കൾ, ആകാശത്തു നിന്ന് ഭൂമിയിലേക്കുള്ള ആക്രമണങ്ങൾക്ക് മിടുക്കൻ.,1975 ൽ ആണ്  ആദ്യമായി റഷ്യയിൽ പുറത്തിറങ്ങയത്.</p>
      <p>38 വർഷത്തോളം ഇന്ത്യയ്ക്കു വേണ്ടി പറന്നു,1999 ലെ കാർഗിൽ യുദ്ധത്തിൽ മിഗ് 27 ഉപയോഗിച്ചു, പഴക്കവും അപകടങ്ങളും പിന്നീട് മിഗ് 27 നെ പിന്നോട്ടു വലിച്ചു,ഒരാൾ മാത്രം ഓപറേറ്റ് ചെയ്യുന്ന യുദ്ധ വിമാനമാണു മിഗ് 27, നീളം: 17.08 മീറ്റർ, ഉയരം: 5 മീറ്റർ, ആകെ ഭാരം: 20300 കിലോ, പരമാവധി വേഗം: 1885 കിമി, ആകെ ഉൽപാദനം:1075</p>
    </article>
  </body>
</html>