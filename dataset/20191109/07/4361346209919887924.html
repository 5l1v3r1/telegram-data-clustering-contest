<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/filmen-csokolozott-eloszor-bognar-lulu/186237"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T07:30:00+00:00"/>
    <meta property="og:title" content="Filmen csókolózott először Bognár Lulu"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>Filmen csókolózott először Bognár Lulu</mark>
      </h1>
      <address><time datetime="2019-11-09T07:30:00+00:00">09 Nov 2019, 07:30</time> by <a rel="author">Bors</a></address>
      <p>
        <b>Érett színésznőként láthatjuk a filmvásznon A Szép csendben című dráma női főszereplőjét, Bognár Lulut, pedig életében először állt kamera előtt. Mély alakítása annak is köszönhető, hogy maga is segített zaklatáson átesett társának. </b>
        <b>Érett színésznőként láthatjuk a filmvásznon A Szép csendben című dráma női főszereplőjét, Bognár Lulut, pedig életében először állt kamera előtt. Mély alakítása annak is köszönhető, hogy maga is segített zaklatáson átesett társának.</b>
      </p>
      <p>Tabudöntögető magyar film hódít a mozikban, Nagy Zoltán Szép csendben című alkotása. Az utóbbi években egyre nagyobb figyelmet kapott a szexuális visszaélések problémája. A film is erről a súlyos témáról szól: a kiskorúak zaklatásáról, illetve a hatalmi pozícióval való visszaélésről.</p>
      <figure>
        <img src="http://media.borsonline.hu/cikk/20/191805/big-lead/650x360/2018526_mate-lulu-erik-nandor-gulyas.jpg"/>
        <figcaption>Major Erik sokat segített Lulunak, hogy „átvészelje” a csókjelenetet</figcaption>
      </figure>
      <p>A film főszereplője, a most 17 éves Bognár Lulu a történetben a 14 éves Nórit alakítja, akit feltehetőleg a 60 éves zenetanára (Máté Gábor) molesztál. A jelenleg Dániában tanuló Lulu hosszú évek óta színjátszótáborokban ismerkedett a szakmával, és az egyikben találkozott a film rendezőjével, aki elhívta meghallgatásra.</p>
      <p>– Zoli először nem mondta el, pontosan mi fog történni a filmben, de az improvizációs gyakorlatok során sejtettem, hogy valami ilyesmi lesz a téma. Rengeteget segített nekem, hogy nem mondták el, mit érezzek, hanem hetekig beszélgettünk erről a szörnyű témáról, amelyben én is érintett voltam, ha nem is személy szerint. Volt olyan ismerősöm, aki zaklatás áldozata lett, és igyekeztem neki segíteni abban, hogy merjen beszélni erről egy felnőttel. Szörnyű volt látni, mennyire szenved a szégyentől, pedig nem neki kellett volna szégyellnie magát – meséli Lulu lapunknak.</p>
      <p>A fiatal tehetség színészi munkáját a szülei is támogatták.</p>
      <p>– Ők is úgy érezték, nemcsak színészileg nagyszerű feladat Nóri szerepe, hanem egy jó ügy mellett is kiállhatok. A korosztályomnak kifejezetten ajánlanám a filmet, mert pont a 10 és 20 év közöttieket érinti a legtöbb molesztálás. Máté Gáborral nagyon ösztönösen forgattuk a jeleneteinket, amelyek között voltak lelkileg igazán megterhelők is – mesélte Lulu, akinek azonban a Major Erikkel forgatott jelenete okozta a legtöbb fejfájást.</p>
      <p>– Erik az egyik jelenetben megcsókol, és ez volt életem első csókja. Nagyon meg voltam illetődve a forgatás előtt, ráadásul sokszor kellett felvennünk a jelenetet. Erik tudta ezt, és igazán profin kezelte a helyzetet, de a filmben látható döbbenet az arcomon nagyon is valódi – mondta.</p>
    </article>
  </body>
</html>