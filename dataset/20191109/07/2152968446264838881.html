<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976"/>
    <meta property="og:site_name" content="Dnes.bg"/>
    <meta property="article:published_time" content="2019-11-09T07:45:00+00:00"/>
    <meta property="og:title" content="Проблеми в София: Нередовно сметосъбиране, коли на тротоар, блокиран път"/>
    <meta property="og:description" content="Реакция след сигнал за Слатина в HelpBook: Тротоарът ще се оправи! | Dnes.bg"/>
  </head>
  <body>
    <article>
      <h1>Проблеми в София: Нередовно сметосъбиране, коли на тротоар, блокиран път</h1>
      <h2>Реакция след сигнал за Слатина в HelpBook: Тротоарът ще се оправи!</h2>
      <address><time datetime="2019-11-09T07:45:00+00:00">09 Nov 2019, 07:45</time> by <a rel="author" href="https://www.dnes.bg/author/220" target="_blank">Анисия Иванова</a></address>
      <anchor name="photo">
        <figure>
          <img src="https://img-cdn.dnes.bg/d/images/slideshows/0000251575-middle.jpg"/>
        </figure>
        <p>Снимка: Helpbook</p>
        <p>1<a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image2#photo">2</a><a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image3#photo">3</a><a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image4#photo">4</a><a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image5#photo">5</a><a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image6#photo">6</a><a href="https://www.dnes.bg/stranata/2019/11/09/problemi-v-sofiia-neredovno-smetosybirane-koli-na-trotoar-blokiran-pyt.428976,image7#photo">7<br/></a>Днешният обзор на пристигналите сигнали в <a href="https://helpbook.info/"><b>Helpbook.info</b></a> започваме с бързата реакция от страна на Столична община по повод оплакване от ремонт на тротоар в квартал "Гео Милев", район Слатина.</p>
        <p>След предприемане на действия по подмяна на тротоарните плочки нашият потребител се оплака от некачественото изпълнение, въпреки двуседмичната липса на каквато и да било настилка. Според него при новите плочки липсва нивелация и рискът от спъване и травми е в пъти по-голям отколкото при старите плочи.</p>
        <p>От <a href="https://helpbook.info/signal/view/1275"><b>Общината получихме писмо</b></a>, в което ни уведомяват, че всичко това ще бъде предадено на фирмата изпълнител и незабавно ще се предприемат мерки по отстраняване на нередностите.</p>
        <p>Получихме и пореден сигнал за <a href="https://helpbook.info/signal/view/1274"><b>паркиран автомобил, който затруднява придвижването</b></a> на пешеходците и създава предпоставки за инциденти.</p>
        <p>Ето какво пише в него: "Въпросният автомобил на 5 ноември беше паркиран на бул. "Христофор Колумб“, пред ресторант Александрия, директно на тротоара. От заведението са поставили ограждаща верига, която да възпрепятства паркирането пред него, а на оставащия тротоар редовно спират автомобили и престояват с часове. По този начин преминаването на пешеходците е силно затруднено, тъй като поради недостатъчната ширина на тротоара хората са принудени да заобикалят паркираните коли като слязат на пътното платно. Т-образното кръстовище е натоварено по всяко време на денонощието и по него преминават тежкотоварни коли и автобуси. Рискът от инцидент е голям. Моля, вземете мерки, например поставянето на колчета или нещо друго адекватно."</p>
        <p>В друг сигнал оплакването е относно <a href="https://helpbook.info/signal/view/1273"><b>сметосъбирането в част от район "Обеля"</b></a>. Нашият потребител твърди, че боклукът редовно е събиран избирателно от служителите на почистващата фирма. "В близост до бл. 5 са поставени два контейнера за битови отпадъци. Сметосъбиращата компания изпразва само по един, като оставя отпадъците в другия. Това е предпоставка за развитие на гризачи в околоблоковото пространство", се твърди в сигнала. Има и изпратени снимки.</p>
        <p><b>Проблеми с ежедневното преминаване на автомобили</b> не липсва в ж.к. "Малинова долина". След започване на голям строеж улиците около него редовно са блокирани от бетоновози и други тежки машини. Освен от изключително затрудненото движение, потребителят се оплаква, че фирмата не е поставила никакви отклонителни или предупредителни знаци. Въпросът е такава ли ще остане ситуацията, докато не се изградят и шестте етажа на сградата?</p>
        <p>Ако видите нередност, проблем, с който се сблъсквате всеки ден и искате да подадете сигнал - направете го онлайн в <b>HelpBook!</b> Платформата ще ви даде възможност не само да предадете гласност на проблема, но и да изпратите сигнал до отговорните институции.</p>
      </anchor>
    </article>
  </body>
</html>