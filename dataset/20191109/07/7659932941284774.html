<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aawsat.com/turkish/home/article/1983326/joker-filminin-final-sahnesindeki-belirsizlik-%C3%A7%C3%B6z%C3%BCld%C3%BC"/>
    <meta property="og:site_name" content="ŞARKUL AVSAT"/>
    <meta property="article:published_time" content="2019-11-09T07:00:00+00:00"/>
    <meta property="og:title" content="Joker filminin final sahnesindeki belirsizlik çözüldü"/>
    <meta property="og:description" content="Joker'in pek çok izleyicinin kafasını karıştıran muğlak final sahnesi yakın zaman önce çözülmüş olabilir. Todd Phillips'in 1 milyar dolar gişe hasılatına (yaklaşık 5,8 milyar TL) ulaşması beklenen filminin son dakikalarında, kurgusal psikiyatri hasta"/>
  </head>
  <body>
    <article>
      <h1>Joker filminin final sahnesindeki belirsizlik çözüldü</h1>
      <address>
        <time datetime="2019-11-09T07:00:00+00:00">09 Nov 2019, 07:00</time>
      </address>
      <p>Joker'in pek çok izleyicinin kafasını karıştıran muğlak final sahnesi yakın zaman önce çözülmüş olabilir.<br/><br/>Todd Phillips'in 1 milyar dolar gişe hasılatına (yaklaşık 5,8 milyar TL) ulaşması beklenen filminin son dakikalarında, kurgusal psikiyatri hastanesi Arkham Asylum'da bir hemşireyle konuşan ana karakter Arthur Fleck'i (Joaquin Phoenix) görüyoruz.<br/><br/>Sahne, filmin önceki bölümlerinde yer alan, Fleck’in annesinin aynı tesiste olduğuna dair düşünceleriyle benzerlikler taşıyor. Bu benzerlik nedeniyle çoğu kişi gördükleri olayların gerçekte yaşanmadığına ve Fleck'in her şeyi hücresinde hayal ettiğine inanmış olarak sinema salonundan ayrılmıştı.<br/><br/>Filmin Phillips tarafından kaleme alınmış senaryosu, hala kafası karışık olanlar için bir miktar netlik sağlayabilir.<br/><br/><b>Senaryoda şu ifadeler yer alıyor:</b><br/><br/>Çalışmaktan yorgun düşmüş bir Afrika asıllı Amerikalı kadın HASTANE DOKTORU (50'lerinde) karşısında oturuyor. Her nasılsa, Joker'in annesinin 30 yıl kadar önce bulunduğunu hayal ettiği odanın tıpatıp aynısı. Oda ve doktor da açılış sahnesindeki sosyal hizmetler görevlisi ve onun ofisine belli belirsiz şekilde benziyor.<br/><br/>Independent Türkçe'de yer alan habere göre, burada önemli olan senaryonun Fleck'in hayal gördüğünü vurgulamaması. Bu da yaşananların gerçek olduğuna inanmaya teşvik ediyor. Phillips'in önceki sahnelere olan benzerlikleri vurgulaması, kapanış sahnesinin en "rüya gibi" yönlerinin üzerinde durduğu için yine de ilginç.<br/><br/>Fleck'in her şeyi hayal ettiği fikrini geçersiz kılan ilk şey, filmin ortalarında komşusu Sophie (Zazie Beetz) ile olan ilişkisinin hayal ürünü olduğunun açıklanmasıydı. Eğer her şey Fleck'in kafasında olup bittiyse, film bunu göstermek için neden zahmete girip yolundan bu kadar sapsın ki?<br/><br/>Phillips, kısa bir süre önce Joker üzerinde çalışırken çekilmiş bir dizi kamera arkası fotoğrafı yayımladı. Fotoğraflarda bir başka DC Comics karakteri Catwoman'a atıfta bulunuluyor.<br/><br/>Bu arada Phoenix, bir Joker filminde daha rol almaya istekli olduğunu söylemişti.</p>
    </article>
  </body>
</html>