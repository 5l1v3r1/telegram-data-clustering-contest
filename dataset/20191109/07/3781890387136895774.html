<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/it/740794"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T07:34:00+00:00"/>
    <meta property="og:title" content="แนะวิธีเลี่ยงภัยไซเบอร์ทั้งสแปมและฟิชชิ่งในวันคนโสด"/>
    <meta property="og:description" content="เอเชียเจอฟิชชิ่งกลโกง “วันคนโสด 11.11” โหดกว่า Black Friday แคสเปอร์สกี้แนะวิธีเลี่ยงภัยไซเบอร์สำหรับนักช้อป"/>
  </head>
  <body>
    <article>
      <h1>แนะวิธีเลี่ยงภัยไซเบอร์ทั้งสแปมและฟิชชิ่งในวันคนโสด</h1>
      <address>
        <time datetime="2019-11-09T07:34:00+00:00">09 Nov 2019, 07:34</time>
      </address>
      <p>
        <b>เอเชียเจอฟิชชิ่งกลโกง “วันคนโสด 11.11” โหดกว่า Black Friday แคสเปอร์สกี้แนะวิธีเลี่ยงภัยไซเบอร์สำหรับนักช้อป</b>
      </p>
      <p>นักวิจัยแคสเปอร์สกี้แจ้งเตือนการฉ้อโกงออนไลน์ที่เพิ่มสูงขึ้นมากในทวีปเอเชียในช่วงลดราคาสินค้าเทศกาลช้อปปิ้งวันคนโสด 11.11 (11 พฤศจิกายน) แม้ว่าเทศกาลวันคนโสดนั้นเริ่มต้นขึ้นที่ประเทศจีน รวมถึงโปรโมชั่นก่อนเทศกาลและการลดราคาสินค้าจากแพลตฟอร์มอีคอมเมิร์ซใหญ่ๆ ในเอเชีย แต่ตอนนี้ได้กระจายไปถึงนักช้อปทุกตลาดทั่วโลก กิจกรรมนี้จึงเป็นอีกเป้าหมายสำคัญของมิจฉาชีพไซเบอร์<br/>นักวิจัยตรวจพบการโจมตีฟิชชิ่งทางการเงินก่อนเทศกาลช้อปปิ้งวันคนโสดในปี 2018 ที่เพิ่มสูงขึ้นแบบพุ่งพรวด โดยในเดือนตุลาคม 2018 พบการโจมตีฟิชชิ่ง 350,000 ครั้งต่อวัน จากนั้นก่อนวันที่ 11 พฤศจิกายน 2018 เพียงไม่กี่วัน พบการโจมตีสูงขึ้นเป็น 950,000 ครั้งต่อวัน โดยในปี 2019 นี้ นักวิจัยได้ตรวจพบการโจมตีฟิชชิ่งและสแปมที่มีลักษณะคล้ายกัน จึงขอเตือนนักช้อปทั่วโลกให้ระมัดระวังการใช้จ่ายออนไลน์ในช่วงนี้</p>
      <figure>
        <img src="https://www.dailynews.co.th/admin/upload/20191109/news_PoPUfJhEaL144909_533.jpg?v=20191111152?v=7132"/>
      </figure>
      <p>นอกจากนี้ ยังพบภัยคุกคามในโมบายแอปพลิเคชั่นที่ปลอมแปลงตัวเองหลอกนักช้อปให้เข้าใจว่าเป็นแพลตฟอร์มอีคอมเมิร์ซยอดนิยม สัดส่วนร้านค้าที่จัดโปรชั่นส่วนลดในวันคนโสดนั้นสูงมาก ในปี 2019 มีร้านค้าออนไลน์จำนวน 83% ที่หลอกว่าเป็นร้านในตลาดเอเชีย ขณะที่ตัวเลขในปี 2018 พบสูงถึง 93%<br/>อันเดร คอสติน นักวิจัยของแคสเปอร์สกี้ กล่าวว่า  ขณะที่วันคนโสดเป็นช่วงเวลาที่ดีที่สุดสำหรับนักช้อป เพราะมีทั้งโปรโมชั่นและส่วนลดมากมาย และก็ยังเป็นช่วงเวลาในฝันของมิจฉาชีพฟิชชิ่งและสแปมเช่นกัน นักช้อปมักขาดความระแวดระวังขาดความสังเกตสิ่งผิดปกติ เพราะกำลังไล่ล่าสินค้าในราคาที่หมายตาไว้ ทั้งนี้หากนักช้อปปฏิบัติตามมาตรการความปลอดภัยไซเบอร์ขั้นพื้นฐานแล้ว ก็จะช้อปได้อย่างปลอดภัยไรกังวลเช่นกัน”<br/>คำแนะนำจากแคสเปอร์สกี้ เพื่อหลีกเลี่ยงสแปมและฟิชชิ่งในช่วงเทศกาลช้อปปิ้งวันคนโสด   หากได้รับอีเมลพร้อม link ข้อเสนอโปรโมชั่น ควรตรวจสอบ link ที่ฝังไว้ด้วย บางครั้งอาจไม่ตรงกับที่เห็น link ที่ถูกต้องจะต้องกดแล้วไปยังหน้าโปรโมชั่นของเว็บไซต์จริง  ทำการซื้อขายผ่านตลาดออนไลน์ที่เป็นทางการเท่านั้น และหากกด link มาจากที่อื่น ให้สังเกตเว็บแอดเดรสด้วย หากแตกต่างจากร้านค้าออนไลน์ที่เป็นทางการ นักช้อปควรพิจารณาเลือกข้อเสนออื่นๆ จากเว็บทางการแทน และใช้โซลูชั่นเพื่อความปลอดภัยที่มีเทคโนโลยีแอนตี้ฟิชชิ่ง  รวมถึงไม่ใช้พาสเวิร์ดเดียวกันหลายเว็บไซต์หลายเซอร์วิส เพราะถ้าหากหลุดไปอยู่ในมือผู้ประสงค์ร้าย แอคเค้าท์ทั้งหมดทุกรายการจะตกอยู่ในความเสี่ยง<br/> <br/> </p>
    </article>
  </body>
</html>