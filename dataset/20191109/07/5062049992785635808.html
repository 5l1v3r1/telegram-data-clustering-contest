<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tenisovysvet.cz/article/detail/10653--fed-cup-dve-demolice-srovnano-bartyova-nadelila-kanary"/>
    <meta property="og:site_name" content="Tenisový svět"/>
    <meta property="article:published_time" content="2019-11-09T07:06:00+00:00"/>
    <meta property="og:title" content="Fed Cup: Dvě demolice, srovnáno! Bartyová nadělila kanáry"/>
    <meta property="og:description" content="Specifické finále Fed Cupu se hraje mezi domácí Austrálií a Francií. Po sobotním dni je stav 1:1 na zápasy, přičemž oba duely proběhly velmi rychle. Kristina Mladenovicová nejprve zametla s Ajlou Tomljanovicovou dvakrát 6:1, světová jednička Ashleigh Bartyová vzápětí nepovolila jediný gem Caroline Garciaové."/>
  </head>
  <body>
    <article>
      <h1>Fed Cup: Dvě demolice, srovnáno! Bartyová nadělila kanáry</h1>
      <address>
        <time datetime="2019-11-09T07:06:00+00:00">09 Nov 2019, 07:06</time>
      </address>
      <p>
        <b>Specifické finále Fed Cupu se hraje mezi domácí Austrálií a Francií. Po sobotním dni je stav 1:1 na zápasy, přičemž oba duely proběhly velmi rychle. Kristina Mladenovicová nejprve zametla s Ajlou Tomljanovicovou dvakrát 6:1, světová jednička Ashleigh Bartyová vzápětí nepovolila jediný gem Caroline Garciaové.</b>
      </p>
      <p><b>Bartyová srovnala finále demolicí<br/></b>Ashleigh Bartyová ustála tlak a finále Fed Cupu mezi Austrálií a Francii srovnala na 1:1 na zápasy. Světová jednička po fantastickém výkonu zametla s Caroline Garciaovou, kterou zdemolovala dvakrát 6:0.</p>
      <p>Osud zápasu napověděly první hry. Bartyová při svém úvodním servisu trefila dvě esa. Následně se jí podařil brejk, který potvrdila čistou hrou. Australanka nabývala na čím dál větším sebevědomí, do kurtu posílala fantastické údery a dováděla soupeřku k šílenství. Další dvě hry znovu patřily světové jedničce, o pořádný vzruch se postaral až šestý gem.</p>
      <p>Caroline Garciaová při něm měla první solidní příležitosti na zisk hry, celkově ale pohrdla třemi gemboly. Při odvrácení setbolů byla suverénní, předváděla skvělý tenis. Při páté šanci soupeřky ale již neuspěla, úvodní sada tak šla na konto Bartyové.</p>
      <p>Před rekordní návštěvou na domácím zápase Austrálie ve Fed Cupu (13 109 diváků) pokračovala Bartyová v parádním představení. Ve druhém gemu nové sady sice prohrávala 0:30, třemi skvělými returny si však zajistila brejkbol, který zužitkovala. O chvíli později vedla již 4:0.</p>
      <p>Největší problémy tak nastaly v páté hře druhého setu. Nedávná vítězka Turnaje mistryň se nemohla opřít o první servis, prohrávala 15:40. Zásluhou esa a skvělého druhého podání však hrozbu odvrátila, o gem později třetí využitou šancí zakončila skvostný výkon. Ten sama ocenila hned po utkání „Pravděpodobně to byl můj nejlepší zápas, který jsem kdy odehrála," vyhrkla ze sebe šťastná hráčka.</p>
      <figure>
        <iframe data-src="https://twitter.com/FedCup/status/1193044923869782016?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Před nedělními zápasy je tak stav srovnaný 1:1. Na úvod druhého dne se představí vítězky sobotních dvouher, poté by dle rozpisu proti sobě měly nastoupit Ajla Tomljanovicová a Caroline Garciaová. Vše se však ještě může změnit.</p>
      <p><b>Mladenovicová vyškolila Tomljanovicovou<br/></b>Kristina Mladenovicová a Ajla Tomljanovicová se spolu v minulosti potkaly dvakrát. Před pěti lety vždy vyhrála Tomljanovicová, která své soupeřce dokonce jednou nadělila nepopulárního kanára. Úvodní zápas letošního finále Fed Cupu měl ale naprosto odlišný průběh. A také celý výsledek.</p>
      <p>Již v úvodním gemu se Kristina Mladenovicová dostala ke třem brejkbolům, ten třetí dokázala využít ve svůj prospěch. Po potvrzení brejku znovu udeřila na returnu a vypadalo to, že Francouzku v úvodním setu nemůže nic zastavit. Za stavu 3:0 sice neudržela podání, následně však prolomila soupeřce servis. V závěru sady již na naservisu uspěla, vzápětí potřetí získala brejk.</p>
      <p>Rozjetá Mladenovicová byla ve velké pohodě, věřila si jak na returnu, tak rovněž při vlastním podání. Začátek druhé sady jí ke všemu zastihl devíti úspěšnými míčky v řadě, do čehož se vměstnal i brejk ze druhé hry. Za stavu 3:0 pro Mladenovicovou se odehrál dlouhý gem na returnu Tomljanovicové, výborně hrající Francouzka v této hře proměnila druhý brejkbol. Tomljanovicová v šestém gemu zaznamenala čestný úspěch na podání, na více to ale již nestačilo.</p>
      <figure>
        <iframe data-src="https://twitter.com/FedCup/status/1193023579853639680?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>„Chtěla bych poděkovat divákům, že přišli. Je to splněný sen, snili jsme o tom jako malé děti. Zvláště děkuji francouzským fanouškům. Mám vítězné vzpomínky na Hopman Cup. Je to tady pro mě jako doma. Zahrála jsem téměř perfektní zápas," nechala se slyšet Kristina Mladenovicová v pozápasovém rozhovoru na kurtu.  </p>
      <p>
        <b>Fed Cup</b>
      </p>
      <p><u>Austrálie – Francie 1:1</u><b><br/></b>Ajla Tomljanovicová (51.) <b>– </b><b>Kristina Mladenovicová (40.)</b> 1:6, 1:6<br/><b>Ashleigh Bartyová (1.) </b>– Caroline Garcíaová (45.) 6:0, 6:0</p>
      <footer>Radek Štohl, foto: Twitter: FFT</footer>
    </article>
  </body>
</html>