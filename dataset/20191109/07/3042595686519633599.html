<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/vi-tar-motet-fra-de-unge/71792000"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T07:00:03+00:00"/>
    <meta property="og:title" content="- Vi tar motet fra de unge"/>
    <meta property="og:description" content="Den offentlige sektoren har vært dårlig på å rekruttere personer med hull i CV-en, mener Erna Solberg."/>
  </head>
  <body>
    <article>
      <h1>- Vi tar motet fra de unge</h1>
      <h2>Den offentlige sektoren har vært dårlig på å rekruttere personer med hull i CV-en, mener Erna Solberg.</h2>
      <address><time datetime="2019-11-09T07:00:03+00:00">09 Nov 2019, 07:00</time> by <a rel="author">Ruth Elise Henden</a></address>
      <p>Regjeringen vil innføre moderat kvotering og pålegge etatene å innkalle minst én søker med hull i CV-en eller funksjonshemninger til jobbintervju.</p>
      <p>- Skal vi bekjempe ulikhet og fattigdom i samfunnet så burde alle få utnytte evnene sine. Det finnes så mange med god kompetanse som av ulike grunner havner nederst i søkebunken, forteller statsminister Erna Solberg til Dagbladet.</p>
      <h3>Iverksetter nye tiltak</h3>
      <p>Som en del av arbeidet med inkluderingsdugnaden som ble satt i gang i januar 2018, har regjeringen satt som mål at minst 5 prosent av nyansatte i staten skal ha nedsatt funksjonsevne eller ha hull i CV-en.</p>
      <p>
        <b>Dette arbeidet har gått tregt, ifølge statsministeren. For å få fortgang i arbeidet skal følgende tiltak innføres ved årsskiftet:</b>
      </p>
      <ul>
        <li>Det vil stilles krav om at minst én kvalifisert søker med hull i CV-en kalles inn til intervju.</li>
        <li>Personer med hull i CV-en kan ansettes dersom de er omtrent like kvalifisert som den best kvalifiserte søkeren (moderat kvotering).</li>
        <li>Personer med hull i CV-en kan søke på stillinger som er del av et traineeprogram.</li>
        <li>Overgangen fra å være trainee til å få fast stilling blir lettere.</li>
      </ul>
      <figure>
        <img src="https://dbstatic.no/71793535.jpg?imageId=71793535&amp;x=41.14671163575&amp;y=0&amp;cropw=54.300168634064&amp;croph=99.493670886076&amp;width=322&amp;height=393"/>
        <figcaption><b>NYE TILTAK:</b> Kommunalminister Monica Mæland vil at ledere i staten skal bli bedre på å få folk tilbake i arbeidslivet. Foto: Hans Arne Vedlog Vis mer</figcaption>
      </figure>
      <p>
        <i>- Hvorfor trenger vi å iverksette disse tiltakene i det offentlige?</i>
      </p>
      <p>- Det er for mange som opplever at til tross for at de er kvalifisert for jobbene blir de ikke kalt inn på intervju. Det er ofte når vi rekrutterer at vi ansetter folk som likner på oss, eller at vi ubevisst velger bort de som ikke passer inn i A4-tenkningen, sier kommunalminister Monica Mæland, og fortsetter:</p>
      <p>- Vi gir nå våre ledere verktøy de kan ta i bruk for å bli bedre på dette feltet.</p>
      <h3>Privat sektor er flinkere</h3>
      <p>Tiltaket vil gjelde dem som har vært arbeidsledige i minst to av de siste fem åra. Solberg forteller at den private sektoren fram til nå har vært flinkere på rekruttering av personer med hull i CV-en.</p>
      <p>- I det statlige er vi gode til å ivareta de som er i systemet, men ikke i å rekruttere dem.</p>
      <p>
        <i>- Hvorfor det?</i>
      </p>
      <p>- I det private næringslivet kan eiere for en bedrift ansette uten å ha en lang rekrutteringsprosess. I det offentlige er systemet mye mer hierarkisk, der utgangspunktet er at den beste alltid skal ansettes.</p>
      <h3>- Vi tar motet fra de unge</h3>
      <p>En annen grunn til at den private sektoren er bedre på rekruttering er mangfoldet i stillinger. I staten finnes det flest jobber med høyere utdanning, og da kan det være vanskelig å komme gjennom nåløyet.</p>
      <p>- Jeg har helt siden jeg begynte i politikken møtt funksjonshemmede ungdom med høy utdanning som opplever at staten gir korttidstiltak, men at det aldri er fast jobb å få. Dette må vi gjøre noe med, fordi vi tar motet fra de unge, sier Solberg.</p>
      <p>Det ansettes omtrent 20 000 personer i staten hvert år. Fem prosent tilsvarer omtrent tusen nye arbeidere som kommer inn igjen i arbeidslivet.</p>
      <p>- Vi ser også at antallet ungdom med psykiske problemer er høyt, og skal vi sysselsette dem må vi ta dette på alvor.</p>
      <h3>Kommer til å trenge arbeidskraft</h3>
      <p>I stillingsutlysningene skal de tydeliggjøre at folk med hull i CV-en er velkomne til å søke. Statlige organisasjoner skal melde inn rekrutteringene de gjør og om de når denne ambisjonen. Hvis man ikke klarer dette må man begrunne hvorfor.</p>
      <p>- Det overordnede for oss er at vi skal bruke alle talentene i samfunnet. Vi ser at det vil bli en mangel på arbeidskraft framover, og vi kommer til å trenge alle hendene og hodene i vi har, avslutter Solberg.</p>
    </article>
  </body>
</html>