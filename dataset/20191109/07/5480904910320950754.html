<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/bezkari-na-upravu-jizerske-magistraly-prispeli-poprve-milionem-kc/1819006?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T07:30:00+00:00"/>
    <meta property="og:title" content="Běžkaři na úpravu Jizerské magistrály přispěli poprvé milionem Kč"/>
    <meta property="og:description" content="Bedřichov (Jablonecko) - Novou rolbu na úpravu tratí pro běžkaře si pořídila Jizerská o.p.s., která se o stará o lyžařskou magistrálu v Jizerských horách. Stála bezmála pět milionů korun, řekla ČTK ředitelka Radka Davidová. Nezisková společnost si rolbu mohla koupit i díky rekordnímu výtěžku z veřejné sbírky. Běžkaři v minulé sezoně poprvé přispěli na úpravu magistrály více než milionem korun. V meziročním srovnání vybrala Jizerská o.p.s. o 263.000 korun více. Dosavadním maximem bylo 840.000 korun před pěti lety."/>
  </head>
  <body>
    <article>
      <h1>Běžkaři na úpravu Jizerské magistrály přispěli poprvé milionem Kč</h1>
      <address><time datetime="2019-11-09T07:30:00+00:00">09 Nov 2019, 07:30</time> by <a rel="author" href="http://www.ctk.cz/" target="_blank">ČTK</a></address>
      <p>Bedřichov (Jablonecko) - Novou rolbu na úpravu tratí pro běžkaře si pořídila Jizerská o.p.s., která se o stará o lyžařskou magistrálu v Jizerských horách. Stála bezmála pět milionů korun, řekla ČTK ředitelka Radka Davidová. Nezisková společnost si rolbu mohla koupit i díky rekordnímu výtěžku z veřejné sbírky. Běžkaři v minulé sezoně poprvé přispěli na úpravu magistrály více než milionem korun. V meziročním srovnání vybrala Jizerská o.p.s. o 263.000 korun více. Dosavadním maximem bylo 840.000 korun před pěti lety.</p>
      <p>"Je to hodně dobrý výsledek. Předpokládám, že to souvisí s tím, že za námi byla naše práce opravdu vidět," uvedla Davidová. Sezona 2018/2019 trvala 121 dnů a byla neobvyklá náročností na úpravu tras, a to kvůli odstraňování popadaných stromů i častému sněžení. Rolby vyjely 101krát, rolbaři najezdili více než 11.200 kilometrů a strávili ve strojích téměř 1500 hodin. I předchozí sezona trvala 121 dní, rolbaři toho ale najezdili asi o třetinu méně, zhruba 7200 kilometrů.</p>
      <p>Častější údržba tras v uplynulé sezoně měla vliv na zvýšenou poruchovost techniky. Proto se podle Davidové rozhodli koupit novou rolbu a nejstarší prodat. "Je stále pojízdná, má naježděno necelý 5000 motohodin. Jsme ale v chráněné krajinné oblasti, kde je všechno daleko a může se třeba stát, že unikne nafta, tak jsme už nechtěli riskovat," uvedla Davidová. Loni se podle ní dvakrát stalo, že museli nejstarší rolbu kvůli poruše z magistrály odtáhnout.</p>
      <p>Jizerská o.p.s. se čtyřmi rolbami udržuje kolem 200 kilometrů magistrály a upravit najednou celou trasu trvá čtyřem profesionálním řidičům osm až deset hodin. Na sezonu potřebuje společnost zhruba čtyři až pět milionů korun. Část peněz získává z veřejných rozpočtů, a to od Libereckého kraje, Liberce, Jablonce nad Nisou a dalších měst a obcí. Podporují ji také některé firmy a soukromí dárci.</p>
      <p>Na úpravu dobrovolně přispívají i někteří běžkaři, peníze je možné posílat na účet, zvolit formu dárcovské sms a jako nejúčinnější se zatím ukázal prodej samolepek zavedených na konci roku 2012. Lyžaři mohou přispět od 50 do 2000 korun a podle výše příspěvku získají samolepky s různým označením, třeba výletník, hobík nebo mistr. V uplynulé sezoně se prodejem samolepek podařilo získat přes 830.000 korun.</p>
    </article>
  </body>
</html>