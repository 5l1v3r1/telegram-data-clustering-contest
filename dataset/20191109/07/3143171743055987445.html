<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tempostretto.it/news/e-derby-per-la-basket-school-messina-contro-il-cus-catania.html"/>
    <meta property="og:site_name" content="Tempostretto"/>
    <meta property="article:published_time" content="2019-11-09T07:00:37+00:00"/>
    <meta property="og:title" content="E’ derby per la Basket School Messina contro il CUS Catania"/>
    <meta property="og:description" content="Torna a giocare di fronte al pubblico amico la Basket School Messina, reduce da due trasferte consecutive che hanno fruttato solo una vittoria"/>
  </head>
  <body>
    <article>
      <h1>E’ derby per la Basket School Messina contro il CUS Catania</h1>
      <address><time datetime="2019-11-09T07:00:37+00:00">09 Nov 2019, 07:00</time> by <a rel="author" href="https://www.tempostretto.it/author/piero-genovese" target="_blank">Piero Genovese</a></address>
      <p>
        <i>Torna a giocare di fronte al pubblico amico la Basket School Messina, reduce da due trasferte consecutive che hanno fruttato solo una vittoria</i>
      </p>
      <p>La Basket School Messina vuole continuare la tradizione positiva che la vede sempre vincente contro il CUS Catania. Le due squadre nell’ultimo triennio si sono affrontate quattro volte in riva allo Stretto.</p>
      <p>Gli scolari hanno sempre avuto la meglio a partire dalla stagione 2016/17, quando al “PalaTracuzzi” si sono imposti per 61-53. L’anno successivo i messinesi hanno ottenuto due vittorie, una nella regular season (80-72) e l’altra in gara-1 del primo turno dei playout (95-83).</p>
      <p>Infine, l’affermazione per 78-70 nel campionato scorso. Per superare l’ostacolo CUS Catania, Warden e soci avranno bisogno del calore dei propri tifosi.</p>
      <p>Sulla carta i catanesi sono avversari alla portata dei peloritani ma da non sottovalutare. Dopo lo stop in casa dell’Alfa, per la compagine di Messina è arrivata la vittoria di Acireale, concretizzatasi nel quarto finale, nel corso del quale i giallorossi hanno difeso con la giusta intensità, aggiudicandosi il parziale per 37-14.</p>
      <p>Scimone e compagni dovranno ripartire dall’ultimo quarto del “PalaVolcan” e dimostrare di aver cambiato registro, soprattutto per quanto riguarda le prestazioni difensive.</p>
      <p>L’appuntamento per gli appassionati è fissato alle ore 18.00 di domenica 10 novembre al “PalaMili”.</p>
    </article>
  </body>
</html>