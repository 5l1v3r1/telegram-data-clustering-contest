<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ara.cat/societat/meteo/previsions/mantindra-ambient-hivernal-temps-canviant_0_2340966056.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T07:22:30+00:00"/>
    <meta property="og:title" content="Es mantindrà l'ambient hivernal amb un temps molt canviant"/>
    <meta property="og:description" content="De matinada hi haurà alguns ruixats dispersos, més probables al litoral i prelitoral central"/>
  </head>
  <body>
    <article>
      <h1>Es mantindrà l'ambient hivernal amb un temps molt canviant</h1>
      <h2>De matinada hi haurà alguns ruixats dispersos, més probables al litoral i prelitoral central</h2>
      <address>
        <time datetime="2019-11-09T07:22:30+00:00">09 Nov 2019, 07:22</time>
      </address>
      <p>Aquestes últimes hores ha nevat en molts indrets del Pirineu per sobre dels 1.000 metres d'altitud. La nevada, que en zones de l'extrem nord de la serralada es podrà allargar fins a migdia, anirà perdent força a mesura que passin les hores.</p>
      <p>Fora del Pirineu s'espera un matí força assolellat, amb alguns núvols de vent. Tot i això, al llarg de la tarda la nuvolositat anirà augmentant per l'arribada d'un front que, a la nit, portarà alguns ruixats dispersos i reactivarà la nevada a la serralada pirinenca per sobre dels 1.400 metres.</p>
      <p>De matinada els xàfecs quedaran concentrats al litoral i prelitoral central, fins a desaparèixer del tot a partir de primera hora del matí. També al vessant nord del Pirineu les precipitacions minvaran fins a aturar-se a mig matí. La cota de neu baixarà una altra vegada fins als 1.000 metres. És probable que aquest diumenge es vegin enfarinats els cims més alts del Montseny per primer cop aquesta tardor.</p>
      <figure>
        <a href="https://www.ara.cat/2019/11/09/societat/meteo/previsions/Precipitacio-prevista-dema_2340976054_67252998_630x486.png">
          <img src="https://www.ara.cat/2019/11/09/societat/meteo/previsions/Precipitacio-prevista-dema_2340976054_67252998_630x486.png"/>
        </a>
        <figcaption>Precipitació prevista per demà / Model GFS - ARAméteo</figcaption>
      </figure>
      <p>Al llarg del matí, un cop el front s'enretiri, quedarà una jornada variable, amb moltes estones de sol. Les clarianes seran molt més àmplies a la tarda.</p>
      <p>Amb tot, el vent de component nord i oest continuarà bufant amb força al sud del Camp de Tarragona, a les Terres de l'Ebre, a l'Empordà i als cims del Pirineu. Serà més intens avui al llarg de la primera meitat del dia i, de nou, durant una bona part de demà. En aquest sentit hi ha vigent un avís del Servei Meteorològic de Catalunya.</p>
      <figure>
        <a href="https://www.ara.cat/2019/11/09/societat/meteo/previsions/Cop-maxim-vent-previst-aquest_2340976055_67253076_630x486.png">
          <img src="https://www.ara.cat/2019/11/09/societat/meteo/previsions/Cop-maxim-vent-previst-aquest_2340976055_67253076_630x486.png"/>
        </a>
        <figcaption>Cop màxim de vent previst per aquest matí / Model GFS - ARAméteo</figcaption>
      </figure>
      <p>Durant tot el cap de setmana es mantindrà l'ambient fred. Avui la temperatura màxima pujarà un o dos graus respecte a la d'ahir, però demà tornarà a baixar. Aquest dissabte costarà trobar valors per sobre dels 15 ºC, llevat del litoral, el prelitoral i el pla de Lleida.</p>
    </article>
  </body>
</html>