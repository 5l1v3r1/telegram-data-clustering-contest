<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/tudositoink/2019/11/09/egy-dolgot-mindket-nagy-megiger-a-briteknek-hitelekbol-fognak-kolteni"/>
    <meta property="og:site_name" content="infostart"/>
    <meta property="article:published_time" content="2019-11-09T07:30:00+00:00"/>
    <meta property="og:title" content="Egy dolgot mindkét nagy megígér a briteknek: hitelekből fognak költeni"/>
    <meta property="og:description" content="Beindult az ígérgetés a brit választási kampányban. A két nagy párt egymásra licitálva emelné a kiadásokat, azzal érvelve, hogy ki kell használni, hogy alacsonyak a kamatok. Mindez azért is érdekes, mert a konzervatívok épp a megszorításokkal és az államadósság csökkentésével szereztek maguknak ellenfeleket."/>
  </head>
  <body>
    <article>
      <h1>Egy dolgot mindkét nagy megígér a briteknek: hitelekből fognak költeni</h1>
      <address><time datetime="2019-11-09T07:30:00+00:00">09 Nov 2019, 07:30</time> by <a rel="author">Infostart / InfoRádió - Szvetnik Endre (London)</a></address>
      <h3>Beindult az ígérgetés a brit választási kampányban. A két nagy párt egymásra licitálva emelné a kiadásokat, azzal érvelve, hogy ki kell használni, hogy alacsonyak a kamatok. Mindez azért is érdekes, mert a konzervatívok épp a megszorításokkal és az államadósság csökkentésével szereztek maguknak ellenfeleket.</h3>
      <p>Hogy lehet meggyőzni a politikából egyre jobban kiábrándult brit választót? A konzervatívok és a bukásukat akaró Munkáspárt szerint költekezési ígéretekkel.</p>
      <p>A két nagy pártnak a roppant befolyásos pénzügyminiszteri posztra áhítozó politikusainak egyike egy szabadpiac-hívő volt bankár, a másik egy olyan, hagyományos szocialista, aki szíve szerint felszámolná a kapitalizmust. Amiben hasonlítanak egymásra: mindketten</p>
      <p>
        <mark>költekezni akarnak, méghozzá kölcsönből.</mark>
      </p>
      <p>A Munkáspárt például úgy állítja be, hogy átirányítja a hatalmat a hagyományosan gazdagabb Londonból és Dél-Angliából az ország többi részére. John McDonnell, az árnyékkormány pénzügyminisztere el is mondta, hogy az ezzel járó beruházásokat hitelből fedezik majd.</p>
      <p>A kormányzó konzervatívok – saját szabályaikat megszegve – szintén növelnék az ország eladósodottságát és a Labourhoz hasonlóan</p>
      <blockquote>közlekedésre, kórházakra és más infrastrukturális beruházásokra akarják költeni a pénzt.</blockquote>
      <p>A velük szembenálló harmadik erő, a Liberális Demokraták minderre azt mondják: a két nagy párt gyakorlatilag „fedezetlen csekkeket állít ki”.</p>
      <p>Figyelmeztette a konzervatívokat és a Munkáspártot a kormány által működtetett Brit Pénzügyi Intézet is. Szakértői megjegyezték, hogy a pénzügyminiszteri poszt baloldali várományosa több mint a felével, évi 100 milliárd fonttal növelné a kiadásokat. Más számítások szerint a munkáspárti fejlesztési projektek az éves GDP 5 százalékának felelnének meg – erre a legutóbb 1976-ban volt példa.</p>
      <p>Az ellenajánlat Sajid Javid konzervatív pénzügyminiszter szájából hangzott el, aki évente 20 milliárd fonttal növelne a közkiadásokat. Ezt azzal indokolta, hogy készen akar állni bármely vészhelyzetre, például a klímaválságra és szociális kiadásokra.</p>
      <p>Javid</p>
      <p>
        <mark>„fantáziagazdálkodásnak”</mark>
      </p>
      <p>nevezte a Labour terveit, de ő is a GDP 3 százalékára emelné a mostani 1,8 százalékról az adósságot, hogy ebből fejleszthessék az infrastruktúrát. Kommentárok szerint a konzervatívok adakozó kedve mögött az áll, hogy Boris Johnson miniszterelnök felismerte: szélesebb választói rétegek felé kell nyitnia, és ezért még munkáspárti szavazókat is el akar csábítani.</p>
      <p>A Labour-színekben kampányoló McDonnell úgy akarja megnyugtatni a közvéleményt, hogy nem költekezik túl, hogy új módszert javasol a kormány kiadási szabályának: az államadósság soha nem haladhatja meg az adóbevételek 10 százalékát.</p>
      <p>Ha a brit parlamenti váltógazdaság két nagy pártjának bármelyike győz, akkor</p>
      <blockquote>a szigetország olyan állami költekezésre készülhet fel, amire 1970 óta nem volt példa.</blockquote>
      <p>Ezt az időszakot masszív sztrájkok és például hónapokon át el nem takarított szemét jellemezte és a korszakot Margaret Thatcher konzervatív választási győzelme zárta le, melynek nyomán drasztikusan megnyirbálták az állami kiadásokat és felpörgött a privatizáció. A nagy pártok most azért mernek ígérgetni, mert a brit költségvetési hiány GDP-hez mért aránya a legalacsonyabb a 2000-s évek eleje óta.</p>
      <p>
        <i>Nyitókép: MTI/AP/Alberto Pezzali</i>
      </p>
      <p>
        <b>Kapcsolódó hang</b>
      </p>
      <p>Kölcsönökből kormányozna a brit jobb és baloldal is</p>
      <figure>
        <audio src="https://infostart.hu/audio/00004/00004fdab.mp3"/>
      </figure>
      <p> </p>
    </article>
  </body>
</html>