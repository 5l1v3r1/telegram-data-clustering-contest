<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.autorevue.cz/skoda-octavia-cena-v-roce-1996-vybava-motory-priplatky"/>
    <meta property="og:site_name" content="AutoRevue.cz"/>
    <meta property="article:published_time" content="2019-11-09T07:00:00+00:00"/>
    <meta property="og:title" content="Škoda Octavia v roce 1996 diktovala, co si musíte koupit. I proto byla tak drahá"/>
    <meta property="og:description" content="Novou Octavii ještě nikdo oficiálně neviděl a už se spekuluje o tom, kolik bude stát. Není tedy od věci se podívat, za kolik se v Česku prodávala první generace, která vstoupila na trh v září 1996. Dnešní optikou stála jako dobře vybavené Audi A4."/>
  </head>
  <body>
    <article>
      <h1>Škoda Octavia v roce 1996 diktovala, co si musíte koupit. I proto byla tak drahá</h1>
      <h2>Novou Octavii ještě nikdo oficiálně neviděl a už se spekuluje o tom, kolik bude stát. Není tedy od věci se podívat, za kolik se v Česku prodávala první generace, která vstoupila na trh v září 1996. Dnešní optikou stála jako dobře vybavené Audi A4.</h2>
      <address><time datetime="2019-11-09T07:00:00+00:00">09 Nov 2019, 07:00</time> by <a rel="author">Jan Mička</a></address>
      <p>Pamatujete si ještě, co jste dělali v září roku 1996? Já vám to řeknu naprosto přesně – nastoupil jsem do první třídy základní školy. S ptačím hnízdem na hlavě a pravou rukou v gypsu jsem neřešil, co kolik stojí, ale hádám, že v řadě českých rodin začali počítat každou korunu. Odstartovala totiž výroba první novodobé Octavie, a to bylo auto, které Škodovku posunulo na úplně novou úroveň. A pochopitelně o něj byl velký zájem ze strany sokromníků i podnikatelů.</p>
      <related>
        <a href="https://www.autorevue.cz/techto-20-motoru-obejdete-v-bazaru-sirokym-obloukem"/>
      </related>
      <p>Jestliže jsme <a href="https://www.autorevue.cz/skoda-fabia-1-generace-20-let-wiki-historie">v zářijovém článku k dvacátému výročí Škody Fabia psali</a>, že za 249.900 Kč, respektive 279.900 Kč (nejlevnější verze dorazila až v roce 2001), byla příšerně drahá, představte si, jak musela v roce 1996 působit Octavia za 360.700 Kč. Navíc tato cena nebyla konečná. Povinností byl totiž také zaváděcí paket, který cenu nejlevnější verze navýšil na 404.900 Kč. To všechno v době, kdy průměrná měsíční mzda v České republice činila 9825 Kč. Dnešní optikou by vůz stál přes 1,4 milionu korun.</p>
      <related>
        <a href="https://www.autorevue.cz/skoda-octavia-1-giorgetto-giugiaro-design-vaclav-klaus"/>
      </related>
      <p>Něco podobného platívá i v dnešní době. Třeba <a href="https://www.autorevue.cz/skoda-karoq-active-2018-cena-vybava-motor">Škoda Karoq dostala nejlevnější výbavu Active</a> až v srpnu loňského roku, poprvé jsme se s ní však svezli už na podzim roku 2017. <a href="https://www.auto.cz/perlicky-z-dejin-skody-octavia-zazila-hodne-71155">Podobné to bylo i s první Škodou Octavia</a>. Dlouho si vystačila s výbavami GLX a SLX a ta skutečně nejlevnější verze LX dorazila až v druhé polovině roku 1997. Stála 349.900 Kč, pod kapotou měla motor 1.6 MPI/55 kW, chyběly jí boční ochranné lišty, skla nebyla tónovaná a okna se stahovala kličkami. Tento popis je vám asi povědomý – kolega Martin Vaculík totiž předloni našel neskutečně zachovalou Octavii LX v bazaru <a href="https://www.auto.cz/bude-z-jednickove-skody-octavia-veteran-tahle-ujela-jenom-17-534-km-za-20-let-109501">a podrobně ji rozebral ve Světě motorů</a>.</p>
      <related>
        <a href="https://www.autorevue.cz/takto-mohla-vypadat-prvni-octavia-kdyby-skoda-neskoncila-v-rukou-vw"/>
      </related>
      <p>K výbavě GLX se v roce 1996 vázal motor 1.6 MPI/55 kW a tehdejší výbava byla na poměry dnešního trhu úsměvná. Zahrnovala nárazníky a vnější zpětná zrcátka v barvě karoserie, boční ochranné lišty, tónovaná skla, třetí brzdové světlo, mlhovky, centrální zamykání, výškově i podélně nastavitelný volant, posilovač řízení, otáčkoměr s digitálními hodinami, elektricky ovládaná a vyhřívaná vnější zpětná zrcátka, airbag řidiče s napínači pásů, palubní počítač, přípravu pro rádio se čtyřmi reproduktory či výškově nastavitelné sedadlo řidiče. Jenže pak tady byl i onen povinný zaváděcí paket za 44.200 Kč, který zahrnoval airbag spolujezdce, ABS, rádio Verona a výškově nastavitelné sedadlo spolujezdce.</p>
      <related>
        <a href="https://www.autorevue.cz/skoda-octavia-predstaveni-1996-praha-zakladni-cena"/>
      </related>
      <p>U SLX jste si mohli vybrat i motor, nabídka ale byla z dnešního pohledu postavená na hlavu. Octavia SLX 20V (1.8 20V/92 kW) začínala na částce 458.300 Kč a SLX TDI (1.9 TDI/66 kW) stála 454.700 Kč. Výbava zahrnovala třeba litá 15palcová kola, elektricky ovládané střešní okno a boční okna či dva airbagy. Jeden malinký rozdíl se však našel.</p>
      <p>Benzinová verze totiž měla v základu i ABS a EBD (elektronický dělič brzdného účinku) a její zaváděcí paket stál 10.000 Kč, protože zahrnoval jen o rádio Casablanca s osmi reproduktory. To naftová verze měla ABS až jako součást zaváděcího paketu (společně s rádiem Casablanca), který stál 36.500 Kč.</p>
      <related>
        <a href="https://www.autorevue.cz/seriova-skoda-octavia-iv-2020-znova-unikla-na-verejnost-poprve-se-ukazuje-jako-kombi"/>
      </related>
      <p>Původně o pár tisíc levnější nafťák se tak kvůli povinnému paketu s cenou dostal až na 491.200 Kč, zatímco benzinová osmnáctistovka stála příznivějších 468.300 Kč. Nehledě na verzi jste si mohli (nikoliv museli) u zaváděcí série připlatit za metalízu. U výbav GLX a SLX stála 8000 Kč. Kompletní zaváděcí ceník Škody Octavia najdete v galerii.</p>
      <table>
        <tr>
          <th colspan="4">Škoda Octavia 1. generace: Zaváděcí ceny platné od 1.9. 1996</th>
        </tr>
        <tr>
          <td>
            <b>Motor</b>
          </td>
          <td>
            <b>Základní cena [Kč]</b>
          </td>
          <td>
            <b>Zaváděcí paket [Kč]</b>
          </td>
          <td>
            <b>Celková cena [Kč]</b>
          </td>
        </tr>
        <tr>
          <td>
            <b>GLX 1.6 MPI/55 kW</b>
          </td>
          <td>360.700</td>
          <td>44.200</td>
          <td>404.900</td>
        </tr>
        <tr>
          <td>
            <b>SLX 1.8 20V/92 kW </b>
          </td>
          <td>458.300</td>
          <td>10.000</td>
          <td>468.300</td>
        </tr>
        <tr>
          <td>
            <b>SLX 1.9 TDI/66 kW</b>
          </td>
          <td>454.700</td>
          <td>36.500</td>
          <td>491.200</td>
        </tr>
      </table>
      <related>
        <h4>Určitě si přečtěte</h4>
        <a href="https://www.autorevue.cz/kultura-bosozuku-predstavuje-nejvetsi-japonsky-bizar-presvedcte-se-o-tom-sami"/>
        <a href="https://www.auto.cz/legendarni-rusky-traktor-kirovec-k-700-a-jeho-naslednici-kde-se-vzalo-jeho-jmeno-131944"/>
        <a href="https://www.autorevue.cz/test-ojetiny-ford-mondeo-je-to-nejlepsi-co-muzete-koupit-vazne"/>
        <a href="https://www.auto.cz/peugeot-se-vraci-do-le-mans-postavi-kvuli-tomu-novy-hypersport-132047"/>
        <a href="https://www.autorevue.cz/testujeme-novou-skodu-kamiq-ptejte-se-co-vas-zajima-nove-fotky-a-video"/>
        <a href="https://www.autorevue.cz/vw-uz-nikdy-nebude-jako-driv-vsechno-se-zmeni-za-par-tydnu-ve-frankfurtu"/>
        <a href="https://www.autorevue.cz/10-spolehlivych-motoru-drzaku-jejichz-koupi-neslapnete-vedle"/>
        <a href="https://www.autorevue.cz/skoda-kamiq-oficialne-vybava-rozmery-dojmy-motory"/>
        <a href="https://www.autorevue.cz/test-mazda-3-skyactiv-d-85-kw-valka-proti-mainstreamu"/>
        <a href="https://www.autorevue.cz/v-cine-zarizli-dotace-na-elektromobily-nasledek-na-sebe-nenechal-dlouho-cekat"/>
        <a href="https://www.autorevue.cz/nova-skoda-superb-scout-do-detailu-presvedci-vas-stale-stejny-recept"/>
        <a href="https://www.autorevue.cz/v-cesku-byla-spatrena-temer-neznama-skoda-scala-muze-jezdit-i-za-1-kc/km"/>
      </related>
    </article>
  </body>
</html>