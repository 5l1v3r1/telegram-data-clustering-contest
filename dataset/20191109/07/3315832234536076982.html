<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://jurnal.md/ro/news/7d91f0215d95e80e/reguli-noi-in-ue-din-2022-toate-masinile-noi-vor-fi-echipate-cu-aproape-30-de-sisteme-de-siguranta-obligatorii.html?utm_source=RSS&amp;utm_medium=RSS&amp;utm_campaign=RSS"/>
    <meta property="og:site_name" content="Jurnal.md"/>
    <meta property="article:published_time" content="2019-11-09T07:21:00+00:00"/>
    <meta property="og:title" content="Reguli noi în UE: Din 2022, toate mașinile noi vor fi echipate cu aproape 30 de sisteme de siguranță obligatorii"/>
    <meta property="og:description" content="Toate autoturismele noi care vor fi comercializate în statele UE începând cu jumătatea anului 2022 vor fi prevăzute cu funcţii de siguranţă, cum ar fi de exemplu sisteme pentru frânarea de urgenţă, tehnologii de menţinere a direcţiei şi detectoare de somnolenţă, conform noilor norme de siguranţă rutieră aprobate vineri de statele blocului comunitar, informează agenţia DPA, citată de Agerpres."/>
  </head>
  <body>
    <article>
      <h1>Reguli noi în UE: Din 2022, toate mașinile noi vor fi echipate cu aproape 30 de sisteme de siguranță obligatorii</h1>
      <address><time datetime="2019-11-09T07:21:00+00:00">09 Nov 2019, 07:21</time> by <a rel="author">Jurnal.md</a></address>
      <p>
        <b>Toate autoturismele noi care vor fi comercializate în statele UE începând cu jumătatea anului 2022 vor fi prevăzute cu funcţii de siguranţă, cum ar fi de exemplu sisteme pentru frânarea de urgenţă, tehnologii de menţinere a direcţiei şi detectoare de somnolenţă, conform noilor norme de siguranţă rutieră aprobate vineri de statele blocului comunitar, informează agenţia DPA, citată de Agerpres.</b>
      </p>
      <p>Aceste măsuri au fost propuse anul trecut de Comisia Europeană şi aprobate de Parlamentul European, într-un efort de a reduce numărul victimelor accidentelor rutiere, în fiecare an pe ansamblul UE circa 25.000 de oameni pierzându-şi viaţa şi alţi aproximativ 140.000 fiind răniţi în astfel de accidente.</p>
      <p>Conform normelor aprobate, toate vehiculele noi vor trebui să fie echipate cu o listă de aproape 30 de noi funcţii menite, printre altele, să înregistreze datele unui accident, să împiedice persoanele aflate sub influenţa alcoolului să conducă sau să împiedice de asemenea depăşirea limitei legale de viteză.</p>
      <p>Autoturismele şi autoutilitarele vor trebui să fie prevăzute de asemenea cu zone extinse de protecţie a capului în urma unui impact, pentru a limita astfel rănirile în urma coliziunii cu pietoni sau biciclişti.</p>
      <p>De asemenea, camioanele şi autobuzele vor trebui să fie proiectate în aşa fel încât să fie diminuate unghiurile moarte şi să fie dotate cu sisteme capabile să detecteze pietonii şi bicicliştii aflaţi în apropiere.</p>
    </article>
  </body>
</html>