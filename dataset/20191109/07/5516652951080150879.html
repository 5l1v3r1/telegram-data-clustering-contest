<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425499/shmera-oi-ekloges-sthn-perifereiakh-enwsh-dhmwn"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T07:30:01+00:00"/>
    <meta property="og:title" content="Σήμερα οι εκλογές στην Περιφερειακή Ένωση Δήμων"/>
    <meta property="og:description" content="Οι εκλογές για την ανάδειξη νέας Διοίκησης στην Περιφερειακή Ένωση Δήμων (ΠΕΔ) Νοτίου Αιγαίου και εκπροσώπων στην ΚΕΔΕ, πραγματοποιούνται σήμερα, Σάββατο 9 Νοεμβρίου, κατά τη γενική συνέλευση των μελών της που θα λάβει χώρα στις 11:00 το πρωί σε κεντρικό ξενοδοχείο της Αθήνας."/>
  </head>
  <body>
    <article>
      <h1>Σήμερα οι εκλογές στην Περιφερειακή Ένωση Δήμων</h1>
      <h2>Ποιοι θα απαρτίσουν το ψηφοδέλτιο</h2>
      <address>
        <time datetime="2019-11-09T07:30:01+00:00">09 Nov 2019, 07:30</time>
      </address>
      <p>
        <b>Οι εκλογές για την ανάδειξη νέας Διοίκησης στην Περιφερειακή Ένωση Δήμων (ΠΕΔ) Νοτίου Αιγαίου και εκπροσώπων στην ΚΕΔΕ, πραγματοποιούνται σήμερα, Σάββατο 9 Νοεμβρίου, κατά τη γενική συνέλευση των μελών της που θα λάβει χώρα στις 11:00 το πρωί σε κεντρικό ξενοδοχείο της Αθήνας.</b>
      </p>
      <p>Ήδη από χθες τα μέλη της γ.σ. αναχώρησαν για την Αθήνα. Στην περιφέρεια Νοτίου Αιγαίου συμμετέχουν συνολικά 125 αυτοδιοικητικοί από τους οποίους οι 34 είναι οι Δήμαρχοι και οι 91 δημοτικοί σύμβουλοι. Στον Δήμο της Ρόδου οι συμμετέχοντες είναι 35, δηλαδή ο Δήμαρχος και 34 σύμβουλοι.<br/>Το Διοικητικό Συμβούλιο της ΠΕΔ Νοτίου Αιγαίου είναι 21μελές και αποτελείται από 13 Δημάρχους και 8 δημοτικούς συμβούλους.</p>
      <p>Σύμφωνα με πληροφορίες, ένα ενωτικό ψηφοδέλτιο θα καταθέσει ο Δήμαρχος Ρόδου, κ. Αντώνης Καμπουράκης, ενώ αναμένεται να υπάρξουν και μεμονωμένες υποψηφιότητες.</p>
      <p>Όπως αναφέρουν οι ίδιες πληροφορίες, το ψηφοδέλτιο αυτό, θα απαρτίζεται από 13 Δημάρχους και 8 δημοτικούς συμβούλους. Όσον αφορά στους Δημάρχους, εκτός από τον κ. Καμπουράκη, θα απαρτίζεται από τους Δημάρχους: Κω, Καλύμνου, Νισύρου και Λειψών από τα Δωδεκάνησα και Σύρου, Νάξου, Σαντορίνης, Πάρου, Μυκόνου, Τήνου, Κιμώλου και ακόμη έναν από τις Κυκλάδες.<br/>Όσον αφορά στους δημοτικούς συμβούλους, οι 4 θα είναι από τη Ρόδο και οι πληροφορίες θέλουν αυτοί να είναι οι Αντιδήμαρχοι κ. Στράτος Καρίκης, κα Τσαμπίκα Κιαχαγιά-Μαλόγλου, ο κ. Τηλέμαχος Καμπούρης αλλά και ο κ. Γιώργος Πόκκιας από την παράταξη της μείζονος μειοψηφίας του κ. Φώτη Χατζηδιάκου. Επίσης, θα είναι ο κ. Γαλουζής από την Κάλυμνο. Την οκτάδα συμπληρώνουν τρεις δημοτικοί σύμβουλοι από τις Κυκλάδες που σύμφωνα με πληροφορίες θα είναι ένας από τη Σύρο και οι πρώην Δήμαρχοι Σαντορίνης και Άνδρου.</p>
      <p>Τέλος, οι ίδιες πληροφορίες θέλουν τη Δήμαρχο Τήλου κα Μαρία Καμμά, τον Δήμαρχο ηρωικής νήσου Κάσου κ. Μιχάλη Ερωτόκριτο, τους πρώην Δημάρχους Κω κ. Γιώργο Κυρίτση, Σύρου κ. Γιώργο Μαραγκό και Τήνου κ. Παναγιώτη Κροντηρά, να καταθέτουν μεμονωμένες υποψηφιότητες για το Δ.Σ. Όσο για τον κ. Χατζηδιάκο, πρώην Δήμαρχο Ρόδου και απερχόμενο Πρόεδρο της ΠΕΔ Νοτίου Αιγαίου, θέλησε να δείξει ότι προτάσσει την ενότητα και έτσι θα είναι ανάμεσα στους πέντε υποψήφιους για την εκπροσώπηση στην ΚΕΔΕ.</p>
    </article>
  </body>
</html>