<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/advarer---kan-bli-utfordrende/71800465"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T07:32:58+00:00"/>
    <meta property="og:title" content="Advarer: - Kan bli utfordrende"/>
    <meta property="og:description" content="Vinteren har meldt sin ankomst og skaper utfordrende kjøreforhold på Østlandet."/>
  </head>
  <body>
    <article>
      <h1>Advarer: - Kan bli utfordrende</h1>
      <h2>Vinteren har meldt sin ankomst og skaper utfordrende kjøreforhold på Østlandet.</h2>
      <address><time datetime="2019-11-09T07:32:58+00:00">09 Nov 2019, 07:32</time> by <a rel="author">Marthe Ihle</a></address>
      <p>Vintersnøen har meldt sin ankomst, noe brått for enkelte ute på veiene fredag.</p>
      <p>Kjøreforholdene skapte tidvis store problemer på Østlandet, og Oslopolitiet ba blant annet folk om å <a href="https://www.dagbladet.no/nyheter/politiet-ber-folk-la-bilen-sta---sapeglatt/71799305">la bilen stå</a>.</p>
      <p>Natt til lørdag har det fortsatt å snø, noe som vil si at man fortsatt vil være obs om man skal ut og kjøre.</p>
      <p>- Det kan være utfordrende kjøreforhold. Flere steder kan være dekket av snø og is, selv om det er forholdsvis bart på de fleste hovedveier, opplyser Mari Aarrestad, trafikkoperatør i Vegtrafikksentralen, til Dagbladet.</p>
      <figure>
        <iframe data-src="https://twitter.com/VegvesenOst/status/1193057755478802432?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <h3>Vinterdekk!</h3>
      <p>Det er ventet at det vil fortsette å snø utover dagen.</p>
      <p>- De som skal ut og kjøre, må tilpasse farten etter forholdene - og sørge for at de har vinterdekk. Har du sommerdekk nå, er det bare å parkere bilen, sier Aarrestad.</p>
      <p>
        <b>Meteorologisk institutt har sendt ut <a href="https://www.dagbladet.no/nyheter/stikkordet-for-helga-er-kaldt/71792328">farevarsel</a> for fylkene Østfold, Vestfold, Buskerud, Oslo, Akershus og Hedmark. Der ventes det 5-10 centimeter snø fredag til lørdag.</b>
      </p>
      <p>Stikkordet for helga er «kaldt».</p>
      <h3>- Kjør forsiktig!</h3>
      <p>På Elverum er det meldt om en ulykke lørdag morgen, der en bil har kjørt i autovernet. Operasjonsleder i Innlandet politidistrikt, Marianne Brun, bekrefter at det har sammenheng med kjøreforholdene.</p>
      <p>- Mannen forklarer at det er glatt og at han fikk sleng på bilen, sier Brun, som opplyser at han er sendt til sykehus med mindre skader.</p>
      <figure>
        <iframe data-src="https://twitter.com/politiinnlandet/status/1193069169643868161?ref_src=twsrc%5Etfw" data-embed-type="twitter-tweet" width="100%" height="0" data-service="Twitter" scrolling="no" nowide=""/>
      </figure>
      <p>Hun understreker at det er glatt i Innlandet lørdag. En lastebil kjørte også av veien rett før klokka 06.00, og havnet på siden. En person skal være lettere skadd.</p>
      <p>- Det begynner å komme inn noen utforkjøringer nå. Vi oppfordrer folk til å kjøre forsiktig, sier Brun.</p>
      <p>Det tyder på at det er problemer i distrikt Øst også, som blant annet melder om en trafikkulykke ved Auli lørdag morgen. To biler var i ulykken, og de involverte skal ha pådratt seg mindre skader.</p>
      <h3>Trafikkuhell</h3>
      <p>Nærmere klokka 13.00 har også en bil kjøer ut på Gjerdrum. En buss skal så ha kollidert med en personbil i køen. Det er ikke meldt om personskader.</p>
      <p>Oslopolitiet melder at en person er skadd etter en kollisjon på Skillebekk i hovedstaden. Det skal dreie seg om en kollisjon mellom to biler, der den ene først har blitt påkjørt bakfra, før den snurret rundt og krasjet med en annen bil.</p>
      <p>- Begge har kjørt i samme retning, og den ene har enten på grunn av glatt føre eller for dårlig avstand til bilen foran. Det er trolig ikke snakk om alvorlig personskade, sier operasjonsleder Tor Jøkling til Dagbladet.</p>
      <p>Han sier at Oslopolitiet lørdag ikke har hatt flere trafikkrelaterte hendelser i dag enn på en varm sommerdag. Snøen skaper dermed små eller ingen problemer i hovedstaden lørdag.</p>
    </article>
  </body>
</html>