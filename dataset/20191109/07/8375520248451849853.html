<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zakon-pro-zmini-do-bjudzhetu-2019-nabuv-chinnosti-638828.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T07:00:24+00:00"/>
    <meta property="og:title" content="Закон про зміни до бюджету-2019 набув чинності"/>
    <meta property="og:description" content="Закон набув чинності з дня, наступного за днем опублікування"/>
  </head>
  <body>
    <article>
      <h1>Закон про зміни до бюджету-2019 набув чинності</h1>
      <address>
        <time datetime="2019-11-09T07:00:24+00:00">09 Nov 2019, 07:00</time>
      </address>
      <h4>Закон набув чинності з дня, наступного за днем опублікування</h4>
      <p>Закон «Про внесення змін до Закону України «Про Державний бюджет України на 2019 рік» набув чинності у суботу, 9 листопада.</p>
      <p>Вчора закон опублікували у виданні <a href="http://www.golos.com.ua/article/323751">«Голос України»</a>.</p>
      <p>Як повідомлялося, зміни до бюджету, зокрема, передбачають збільшення видатків на збалансування фінансового стану державних вугледобувних підприємств та забезпечення фінансовими джерелами для виплати заробітної плати шахтарям, а також недопущення відключення шахт від електропостачання – 1 млрд грн.</p>
      <p>Для здійснення усіх необхідних платежів з виконання державою гарантійних зобов’язань виділяється 1 677,7 млн грн.</p>
      <p>Також закон збільшує видатки на національну безпеку і оборону – 1 361,9 млн грн. Ці кошти будуть спрямовані на збільшення рівня грошового забезпечення військовослужбовців Держприкордонслужби, Служби безпеки, Національної гвардії, Головного управління розвідки Міноборони, Управління державної охорони до рівня виплат у Збройних Силах.</p>
      <p>Закон з метою забезпечення розв’язання соціальних питань та ефективного використання коштів державного бюджету також пропонує змінити загальні показники державного бюджету на 2019 рік: зменшити доходи на 20.379,2 млн грн, у тому числі за загальним фондом – на 20.107 млн грн, за спеціальним фондом – на 272,2 млн грн; збільшити фінансування за спеціальним фондом на 1145 млн грн та відповідно на цю суму граничного обсягу дефіциту державного бюджету; зменшити видатки на 20.658,8 млн грн, у тому числі за загальним фондом зменшити на 21.984,7 млн грн, за спеціальним фондом збільшити на 1325,9 млн грн; збільшити надання кредитів на 1.427,7 млн грн.</p>
      <p>Крім того, зміни до бюджету передбачають фінансування будівництва київського метро на Виноградар.</p>
      <p>Верховна Рада 31 жовтня ухвалила закон «Про внесення змін до Закону України «Про Державний бюджет України на 2019 рік» (№2283). Голова Верховної Ради Дмитро Разумков підписав його 5 листопада. Президент Володимир Зеленський підписав закон 7 листопада.</p>
      <related>
        <a href="https://glavcom.ua/video/zelenskiy-pererahuvav-vinahodi-ukrajinciv-video-638818.html"/>
        <a href="https://glavcom.ua/news/bogdan-zapevnyaje-shcho-inozemci-otrimayut-pravo-kupuvati-zemlyu-v-ukrajini-cherez-chotiri-roki-638801.html"/>
        <a href="https://glavcom.ua/news/zarplata-shahtaryam-i-metro-na-vinogradar-zelenskiy-pidpisav-zmini-do-byudzhetu-2019-638796.html"/>
      </related>
    </article>
  </body>
</html>