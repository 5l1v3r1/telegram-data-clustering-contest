<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.tovima.gr/2019/11/09/society/paixnidi-tou-pnigmou-ti-leei-o-theios-tou-12xronou-pou-kindynepse/"/>
    <meta property="og:site_name" content="Το Βήμα Online"/>
    <meta property="article:published_time" content="2019-11-09T07:33:31+00:00"/>
    <meta property="og:title" content="«Παιχνίδι του πνιγμού» : Τι λέει ο θείος του 12χρονου που κινδύνεψε"/>
    <meta property="og:description" content="Η ανάγκη να μπει ένα τέλος σε επικίνδυνα παιχνίδια μιμιτισμού στα οποία επιδίδονται ανήλικοι και να υπάρξει ενημέρωση ακόμη και μέσα στα σχολεία για τους κινδύνους που εγκυμονούν έρχεται στο προσκήνιο μετά και το νέο περιστατικό στο Λουτράκι με το «παιχνίδι του πνιγμού»."/>
  </head>
  <body>
    <article>
      <h1>«Παιχνίδι του πνιγμού» : Τι λέει ο θείος του 12χρονου που κινδύνεψε</h1>
      <h2>Η ανάγκη να μπει ένα τέλος σε επικίνδυνα παιχνίδια μιμιτισμού στα οποία επιδίδονται ανήλικοι και να υπάρξει ενημέρωση ακόμη και μέσα στα σχολεία για τους κινδύνους που εγκυμονούν έρχεται στο προσκήνιο μετά και το νέο περιστατικό στο Λουτράκι με το «παιχνίδι του πνιγμού».</h2>
      <address><time datetime="2019-11-09T07:33:31+00:00">09 Nov 2019, 07:33</time> by <a rel="author">ΤοΒΗΜΑ Team</a></address>
      <p>Η ανάγκη να μπει ένα τέλος σε επικίνδυνα παιχνίδια μιμιτισμού στα οποία επιδίδονται ανήλικοι και να υπάρξει ενημέρωση ακόμη και μέσα στα σχολεία για τους κινδύνους που εγκυμονούν έρχεται στο προσκήνιο μετά και το νέο περιστατικό στο Λουτράκι με το «παιχνίδι του πνιγμού».</p>
      <p>Ειδικότερα, στο Λουτράκι ένα 12χρονο αγόρι οδηγήθηκε στο νοσοκομείο καθώς η ζωή του διέτρεξε σοβαρό κίνδυνο μετά το «παιχνίδι αναπνοής» που έπαιζε με φίλους του.</p>
      <p>
        <a href="https://www.in.gr/2019/11/09/politics/diplomatia/kyroseis-kata-tis-tourkias-gia-tin-aoz-epivallei-ee-ti-perilamvanoun/">Κυρώσεις κατά της Τουρκίας για την ΑΟΖ επιβάλλει η ΕΕ – Τι περιλαμβάνουν</a>
      </p>
      <p>
        <b>Δείτε επίσης: <a href="https://www.tovima.gr/2019/11/09/society/viaia-paixnidia-efivon-pou-mporei-na-odigisoun-kai-sto-thanato/">Βίαια παιχνίδια εφήβων που μπορεί να οδηγήσουν και στο θάνατο</a></b>
      </p>
      <p>Σύμφωνα με την ιστοσελίδα korinthostv.gr, με ασθενοφόρο του ΕΚΑΒ μεταφέρθηκε αρχικά στο Νοσοκομείο Κορίνθου όπου οι γιατροί έδωσαν τις πρώτες βοήθειες και τον μετέφεραν εσπευσμένα στο νοσοκομείο Παίδων Αθηνών.</p>
      <h3>Τι λέει ο θείος του 12χρονου</h3>
      <p>Συγκλονίζουν οι λεπτομέρειες για το περιστατικό στο Λουτράκι που έθεσε σε σοβαρό κίνδυνο την υγεία του 12χρονου. Ο θείος του παιδιού μίλησε στο korinthostv και αναφέρθηκε στους κινδύνους του παιχνιδιού αλλά και στην κατάσταση στην οποία βρίσκεται ο ανιψιός του.</p>
      <p>«Την ώρα του διαλείμματος κάποια παιδιά παίξανε το παιχνίδι του πνιγμού που τελευταία είναι της μόδας. Κρατάνε την ανάσα τους για δέκα φορές, κάνουν ένα βαθύ κάθισμα και κάποιος άλλος τον σφίγγει στο λαιμό» σημειώνει για να προσθέσει.</p>
      <p>«Αυτό συνέβη στον ανιψιό μου.  Μετά το περιστατικό, λιποθύμησε και τον μετέφεραν στο νοσοκομείο. Εκεί οι γιατροί μας είπαν να τον ξυπνάμε το βράδυ ανά δύο ώρες να δούμε ότι είναι καλά. Έχουμε κλείσει και ραντεβού με καρδειοχειρούργο».</p>
      <p>Το «παιχνίδι» σημειώνει έχει γίνει πολύ επικίνδυνο. «Το παιδί τώρα είναι στο σπίτι του και είναι καλύτερα».</p>
      <h4>Δεκάδες θάνατοι</h4>
      <p>Σύμφωνα με δημοσιεύματα του διεθνούς Τύπου τα περιστατικά θανάτων από το «παιχνίδι του πνιγμού» είναι δεκάδες, μόνο στις ΗΠΑ.</p>
      <p>Συγκεκριμένα, από το 1995 ως το 2007, είχαν καταγραφεί 82 περιπτώσεις παιδιών και εφήβων από 6 ως 19 ετών που έχασαν τη ζωή τους, αφού επιχείρησαν να παίξουν το επικίνδυνο αυτό παιχνίδι.</p>
      <p>Στις περισσότερες περιπτώσεις τα παιδιά είναι αγόρια, ηλικίας μεταξύ 11 και 16 ετών, όπως αναφέρεται σε έρευνα του αμερικανικού Κέντρου, παράλληλα επισημαίνουν πως ενώ δεν υπάρχουν επίσημα στοιχεία ως σήμερα, φαίνεται πως εν λόγω «μόδα» δεν έχει κοπάσει.</p>
      <figure>
        <iframe src="https://www.youtube.com/embed/fqn5qT7GZSM" width="640" height="360" data-service="Youtube" scrolling="no"/>
      </figure>
      <h4>Το «παιχνίδι του πνιγμού»: Η επικίνδυνη «μόδα» που σκοτώνει</h4>
      <p>Τους τελευταίους μήνες μια άκρως επικίνδυνη «μόδα» έχει κάνει την επανεμφάνισή της στο διαδίκτυο.</p>
      <p>Εκατοντάδες άνθρωποι, κυρίως νεαρής ηλικίας, ανεβάζουν στο διαδίκτυο βίντεο που έχουν τραβήξει οι ίδιοι και στα οποία φαίνεται να πνίγουν/στραγγαλίζουν τους ίδιους τους εαυτούς τους, ή ο ένας τον άλλο, προκειμένου να νιώσουν για μερικά δευτερόλεπτα μια αίσθηση «ευφορίας», προτού λιποθυμήσουν.</p>
      <p>Σύμφωνα με το αμερικανικό Κέντρο Ελέγχου και Πρόληψης Νοσημάτων (ΚΕΠΝ) στα πρώτα τρία λεπτά στραγγαλισμού βασικές λειτουργίες του εγκεφάλου, όπως η μνήμη, η ισορροπία και το κεντρικό νευρικό σύστημα παραλύουν. Λίγα δευτερόλεπτα πιο μετά το άτομο πεθαίνει.</p>
      <p>Για όσους επιζούν, η παρατεταμένη στέρηση του οξυγόνου στον εγκέφαλο είναι γνωστό ότι προκαλεί κώμα, επιληπτικές κρίσεις, διασείσεις, και αιμορραγίες στα μάτια.</p>
      <p>Σύμφωνα με το αμερικανικό ΚΕΠΝ το 87% των ατόμων που επιδίδονται σε αυτό το επικίνδυνο και εν δυνάμει θανατηφόρο «παιχνίδι» είναι άντρες έφηβοι.</p>
      <p>
        <a href="https://www.tovima.gr/2019/11/09/science/5g-ti-tha-ferei-kai-pos-tha-allaksei-ti-zoi-mas/">5G : Τι θα φέρει και πώς θα αλλάξει τη ζωή μας</a>
      </p>
    </article>
  </body>
</html>