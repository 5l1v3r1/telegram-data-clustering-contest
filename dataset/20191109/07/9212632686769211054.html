<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.hmetro.com.my/utama/2019/11/515421/tebuk-lubang-pecah-bengkel"/>
    <meta property="og:site_name" content="HM Online"/>
    <meta property="article:published_time" content="2019-11-09T07:00:27+00:00"/>
    <meta property="og:title" content="Tebuk lubang pecah bengkel"/>
    <meta property="og:description" content="TEBUK lubang pada dinding untuk pecah masuk ke dalam bengkel."/>
  </head>
  <body>
    <article>
      <h1>Tebuk lubang pecah bengkel</h1>
      <address><time datetime="2019-11-09T07:00:27+00:00">09 Nov 2019, 07:00</time> by <a rel="author">Oleh Nurul Hidayah Bahaudin</a></address>
      <p>TEBUK lubang pada dinding untuk pecah masuk ke dalam bengkel.</p>
      <p>Itu taktik digunakan pencuri yang memecah masuk sebuah bengkel di Jalan Trompet di sini, dan melarikan komponen motosikal dianggarkan berjumlah RM30,000.</p>
      <p>Kejadian itu disedari pemilik bengkel Alies Nurhafifi Abd Hamid, 20, sebaik tiba di premis berkenaan jam 1 tengah hari, kelmarin.</p>
      <p>Alies Nurhafifi berkata, sebaik tiba, dia mendapati bengkel itu dalam keadaan berselerak.</p>
      <p>“Pada mulanya saya memeriksa pintu depan, namun tiada tanda pecah masuk sebelum menemui lubang pada dinding di bahagian belakang premis yang dipercayai ditebuk oleh pencuri untuk masuk ke dalam bengkel.</p>
      <p>“Berdasarkan bentuk lubang itu, saya percaya pencuri masuk melalui kedai kosong terletak di belakang premis sebelum memecahkan dinding berkenaan untuk masuk ke dalam bengkel,” katanya ketika dihubungi, semalam.</p>
      <p>Menurutnya, pemeriksaan mendapati pelbagai jenis komponen motosikal untuk dijual turut lesap dilarikan pencuri.</p>
      <p>“Bukan saja komponen untuk jualan, malah ada motosikal milik pelanggan yang berada dalam bengkel turut dileraikan pencuri untuk mendapatkan komponen.</p>
      <figure>
        <img src="https://assets.hmetro.com.my/images/articles/09hm06zb_1573254012.jpg"/>
        <figcaption>PENCURI meninggalkan kotak kosong.</figcaption>
      </figure>
      <p>“Kejadian ini kali pertama berlaku sejak saya membuka bengkel di kawasan ini hampir setahun lalu,” katanya yang membuat laporan di Balai Polis Bukit Beruntung, kelmarin.</p>
      <p>Sementara itu, Ketua Polis Daerah Hulu Selangor Superintendan Azman Ab Rahman berkata, pihaknya menerima laporan berhubung kejadian terbabit selepas dimaklumkan pemilik bengkel berkenaan jam 5 petang.</p>
      <p>“Menurut mangsa, dia meninggalkan bengkel berkenaan dalam keadaan baik dan berkunci jam 12 tengah malam, Isnin lalu.</p>
      <p>“Ketika mangsa pergi ke bengkel terbabit jam 1 tengah hari, dia mendapati pelbagai jenis komponen motosikal di dalam premis itu hilang,” katanya.</p>
      <p>Azman berkata, antara komponen yang dilaporkan hilang adalah 13 set ekzos, 12 set <i>sport rim</i>, satu set <i>cover</i> motosikal Yamaha LC1R, enam tayar, dua <i>hub alloy</i>, satu set mono absorber, 50 <i>bush alloy</i> dan 12 tempat duduk <i>king drag</i> yang dianggarkan RM30,000.</p>
      <p>“Usaha mengesan suspek sedang giat dijalankan dan kes disiasat mengikut Seksyen 457 Kanun Keseksaan,” katanya.</p>
      <p>Terdahulu, satu video berdurasi satu minit tujuh saat menunjukkan dinding dipecahkan pencuri dan keadaan bengkel berkenaan selepas dipecah masuk tular selepas dimuat naik di media sosial sejak kelmarin.</p>
      <figure>
        <img src="https://assets.hmetro.com.my/images/articles/09hm06za_1573254016.jpg"/>
        <figcaption>KEADAAN lubang yang ditebuk penjenayah.</figcaption>
      </figure>
      <related>
        <h4>Berita Berkaitan</h4>
        <a href="https://www.hmetro.com.my/mutakhir/2019/11/515246/rugi-rm30000-bengkel-dipecah-masuk"/>
        <a href="https://www.hmetro.com.my/utama/2019/02/421078/motosikal-jadi-trak"/>
        <a href="https://www.hmetro.com.my/mutakhir/2018/11/392178/nak-lari-mana-tu"/>
        <a href="https://www.hmetro.com.my/utama/2019/08/486074/terbaik-dik-metrotv"/>
        <a href="https://www.hmetro.com.my/utama/2019/09/498106/mulianya-hati-affrisal"/>
        <a href="https://www.hmetro.com.my/geny/2018/04/328942/modens-kriss-jadi-cafe-racer"/>
        <a href="https://www.hmetro.com.my/mutakhir/2018/03/317262/ikan-sangkar-tangki-pvc"/>
        <a href="https://www.hmetro.com.my/utama/2019/04/442995/rugi-rm11j-28-treler-ghaib"/>
      </related>
    </article>
  </body>
</html>