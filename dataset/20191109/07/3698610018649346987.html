<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/WORLD/zasudzhenogo-za-korupciyu-eks-prezidenta-braziliyi-vidpustili-z-v-yaznici-329054_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T07:04:00+00:00"/>
    <meta property="og:title" content="Засудженого за корупцію екс-президента Бразилії відпустили з в'язниці"/>
    <meta property="og:description" content="На волі він буде перебувати до остаточного розгляду апеляцій по цій справі, а потім буде ухвалено остаточне рішення"/>
  </head>
  <body>
    <article>
      <h1>Засудженого за корупцію екс-президента Бразилії відпустили з в'язниці</h1>
      <h2>На волі він буде перебувати до остаточного розгляду апеляцій по цій справі, а потім буде ухвалено остаточне рішення</h2>
      <address>
        <time datetime="2019-11-09T07:04:00+00:00">09 Nov 2019, 07:04</time>
      </address>
      <p>Колишній глава держави Бразилія - президент Луїс Інасіо Лула да Сілва 8 листопада, в п'ятницю, вийшов зі стін в'язниці, де відбував покарання за корупцію та відмивання коштів.</p>
      <p>Він пробув в ув'язненні півтора року, хоча засуджений був на значно триваліший термін. Про це повідомляє ZIK з посиланням на <a href="https://www.france24.com/en/20191108-brazilian-judge-orders-release-of-former-president-luiz-inacio-lula-da-silva-from-prison">France24</a>.</p>
      <p>74-річний екс-глава держави вийшов з офісу поліції міста Курітіба на півдні Бразилії, після півтора років тюремного ув'язнення. Відразу після цього на виході політика оточив натовп прихильників.</p>
      <p>Звільнення колишнього <a href="https://dt.ua/WORLD/prezident-braziliyi-vidkidaye-zvinuvachennya-u-kumivstvi-317311_.html"><b>президента</b></a> відбулося у зв'язку з рішенням Верховного суду, яким скасовується зобов'язання засуджених перебувати під вартою до остаточного розгляду апеляцій у справі. Тобто, це означає, що при негативному рішенні, колишній президент знову повернеться до в'язниці.<br/><br/>Крім цього, згідно з рішенням суду, на свободу планують випустити ще кілька десятків засуджених у справах про корупцію.<br/><br/>Колишнього главу Бразилії засудили до 12 років в'язниці за звинуваченням у корупції та відмиванні грошей. Однак згодом Верховний суд скоротив термін ув'язнення до 8 років і 10 місяців.</p>
      <p>Корупційна складова в Бразилії дуже сильна. Колишнього президента Бразилії Мішеля Темера заарештували у <b><a href="https://dt.ua/WORLD/policiya-ta-opoziciya-izrayilyu-zvinuvachuye-netanyahu-u-korupciyi-295901_.html">справі про корупцію</a></b>, повідомляє агентство <a href="https://www.reuters.com/article/us-brazil-corruption/brazils-former-president-michel-temer-arrested-source-idUSKCN1R21JW?il=0">Reuters</a> з посиланням на джерело.</p>
      <p>Видання Globo пише, що Темер проходить у кількох справах. Одна з них стосується отримання хабарів від портових операторів. Передбачається, що він видав указ на користь логістичної компанії Rodrimar, що працює в найбільшому порту Латинської Америки Сантус.</p>
      <p>Йому двічі намагалися пред'явити звинувачення в корупції, але Національний конгрес відмовлявся схвалити їх. Після того, як Темер склав повноваження, згода конгресу більше не потрібна.</p>
      <p>Мішел Темер став президентом Бразилії в 2016 році після зняття з посади глави держави Ділми Русеф, яку звинуватили в маніпуляціях з федеральним бюджетом. Її попередник Луїс Лула да Сілва в 2017 році був засуджений за звинуваченням у відмиванні грошей.</p>
      <footer>За матеріалами: <a href="https://dt.ua/go/aHR0cDovL3ppay51YS8=">zik.ua</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>