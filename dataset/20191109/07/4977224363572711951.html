<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.sta.si/2694990/cebelarji-v-postavitev-replike-plecnikovega-cebelnjaka"/>
    <meta property="og:site_name" content="STA.si"/>
    <meta property="article:published_time" content="2019-11-09T07:03:01+00:00"/>
    <meta property="og:title" content="Čebelarji v postavitev replike Plečnikovega čebelnjaka"/>
    <meta property="og:description" content="Čebelarji ohranjajo zapuščino slovitega arhitekta Jožeta Plečnika. Odločili so se namreč, da v bližini Plečnikove cerkve sv. Mihaela na Barju postavijo repliko Plečnikovega čebelnjaka s Češke. Projekt, h kateremu je pristopila tudi SID banka, naj bi zaživel v letu 2021, so sporočili iz Čebelarske zveze Slovenije."/>
  </head>
  <body>
    <article>
      <h1>Čebelarji v postavitev replike Plečnikovega čebelnjaka</h1>
      <address>
        <time datetime="2019-11-09T07:03:01+00:00">09 Nov 2019, 07:03</time>
      </address>
      <p>
        <i>Ljubljana, 9. novembra - Čebelarji ohranjajo zapuščino slovitega arhitekta Jožeta Plečnika. Odločili so se namreč, da v bližini Plečnikove cerkve sv. Mihaela na Barju postavijo repliko Plečnikovega čebelnjaka s Češke. Projekt, h kateremu je pristopila tudi SID banka, naj bi zaživel v letu 2021, so sporočili iz Čebelarske zveze Slovenije.</i>
      </p>
      <figure>
        <img src="https://www.sta.si/foto/630,420,6,378623"/>
        <figcaption>Brdo pri Lukovici. Čebelnjak, čebele, panj, panjske končnice.<cite>Foto: Tina Kosec/STA Arhiv STA</cite></figcaption>
      </figure>
      <p>Pobudo za postavitev replike Plečnikovega čebelnjaka je dalo čebelarsko društvo Barje. Gre za čebelnjak pri dvorcu Lany blizu Prage, kjer je imel rezidenco prvi češki predsednik Tomas Garrigue Masaryk. Tam je Plečnik uredil vrtove, v katere je umestil tudi čebelnjak.</p>
      <p>Čebelarska zveza je idejo posvojila in se s prošnjo za sodelovanje obrnila na SID banko, ki bo financirala izgradnjo replike Plečnikovega čebelnjaka.</p>
      <p>To ne bo prvo sodelovanje čebelarske zveze s SID banko. Sodelovali sta namreč že pri postavitvi čebelnjaka v Višnji Gori in šolskega čebelnjaka v Sostrem.</p>
      <p>Čebelnjak v Višnji Gori po pojasnilih zveze poleg izobraževanja služi tudi kot reprezentativni objekt, namenjen protokolarnim obiskom Slovenije ter mednarodnim obiskom iz sveta.</p>
      <p>"S šolskim čebelnjakom v Sostrem pa SID banka prispeva k spodbujanju, izobraževanju in razvoju mladih čebelarjev ter s tem zaokroža družbeno odgovornost tako naših najmlajših kot tudi nas vseh," so še pojasnili na čebelarski zvezi.</p>
    </article>
  </body>
</html>