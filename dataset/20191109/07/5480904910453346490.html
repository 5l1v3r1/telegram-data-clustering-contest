<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/jihoafricane-hromadne-zasilali-dary-paru-jenz-se-zasnoubil-v-kfc/1819007?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T07:46:00+00:00"/>
    <meta property="og:title" content="Jihoafričané hromadně zasílali dary páru, jenž se zasnoubil v KFC"/>
    <meta property="og:description" content="Johannesburg - Desítky uživatelů internetu zaslaly věcné i peněžité dary jihoafrickému páru, jehož zásnuby v restauraci amerického řetězce s rychlým občerstvením KFC natočil a nahrál na internet náhodný kolemjdoucí. Video totiž sdílel jihoafrický twitterový účet KFC, a žádost o ruku se tak stala hitem místního internetu. Napsal to zpravodajský server BBC."/>
  </head>
  <body>
    <article>
      <h1>Jihoafričané hromadně zasílali dary páru, jenž se zasnoubil v KFC</h1>
      <address><time datetime="2019-11-09T07:46:00+00:00">09 Nov 2019, 07:46</time> by <a rel="author" href="http://www.ctk.cz/" target="_blank">ČTK</a></address>
      <p>Johannesburg - Desítky uživatelů internetu zaslaly věcné i peněžité dary jihoafrickému páru, jehož zásnuby v restauraci amerického řetězce s rychlým občerstvením KFC natočil a nahrál na internet náhodný kolemjdoucí. <a href="https://twitter.com/KFCSA/status/1192359716955009024">Video</a> totiž sdílel jihoafrický twitterový účet KFC, a žádost o ruku se tak stala hitem místního internetu. Napsal to zpravodajský server BBC.</p>
      <p>Společnost KFC uživatele sociální sítě požádala, aby jí pomohli šťastný pár identifikovat, což se podařilo vcelku rychle. Někteří uživatelé však posunuli celou záležitost o krok dál a začali snoubencům nabízet výpomoc či finanční podporu s nadcházející svatbou.</p>
      <p>Jeden jihoafrický zpěvák se nabídl, že na obřadu zazpívá, jedna z prémiových německých automobilových společností zase slíbila, že pár odveze na místo, kde budou trávit líbánky. Místní hudební časopis jim pak nabídl dvoustránkový prostor, na kterém mohou svůj milostný příběh vyprávět čtenářům.</p>
      <p>Další společnosti i jedinci nabízeli snoubencům vše možné od piva a nádobí po sportovní oblečení. Pár také obdržel finanční dary, jejichž hodnota v přepočtu dosahuje několika desítek tisíc korun.</p>
      <p>Snoubenci dnes všem dárcům poděkovali ve vyjádření, v němž také uvedli, že jsou ve skutečnosti sezdaní už od roku 2012. Manžel však nebyl spokojen se snubními prsteny, které v té době své snoubence pořídil. Chtěl ji proto překvapit darem a jako místo si vybral právě restauraci rychlého občerstvení.</p>
      <p>"Děkujeme, Jižní Afriko. Vaše laskavost nás skutečně zahřála. Nikdy bychom si nedovedli představit, že by příběh naší lásky mohl zasáhnout tolik z vás," uvedl pár, který teď místní média označují za nejoblíbenější dvojici v Jihoafrické republice.</p>
    </article>
  </body>
</html>