<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://blitz.bg/svyat/statuya-na-ronald-reygn-be-otkrita-v-berlin_news708264.html"/>
    <meta property="og:site_name" content="Blitz.bg"/>
    <meta property="article:published_time" content="2019-11-09T07:17:00+00:00"/>
    <meta property="og:title" content="Статуя на Роналд Рейгън бе открита в Берлин"/>
    <meta property="og:description" content="Разположена е срещу прочутата Бранденбургска врата"/>
  </head>
  <body>
    <article>
      <h1>Статуя на Роналд Рейгън бе открита в Берлин</h1>
      <h2>Разположена е срещу прочутата Бранденбургска врата</h2>
      <address>
        <time datetime="2019-11-09T07:17:00+00:00">09 Nov 2019, 07:17</time>
      </address>
      <p>https://blitz.bg/svyat/statuya-na-ronald-reygn-be-otkrita-v-berlin_news708264.html Blitz.bg</p>
      <figure>
        <img src="https://static.blitz.bg/documents/thumbnails/730/201911/1573268295-1.jpg"/>
      </figure>
      <p>
        <b>Статуя на Роналд Рейгън бе открита днес в посолството на САЩ в Берлин с изглед към мястото, където през 1987 г. тогавашният американски президент призовава Съветския съюз да разруши Берлинската стена, предаде АП.</b>
      </p>
      <p>Държавният секретар Майк Помпейо окачестви събитието като "величествен момент", преди да помогне за свалянето на драперията от статуята. Изпълнената в по-голям от човешки ръст скулптура е разположена на терасата на посолството на равнището на прочутата Бранденбургска врата.</p>
      <p>Бранденбургската врата, която бе в Източен Берлин, бе мизансцен на речта на Рейгън, в която той прикани съветския президент Михаил Горбачов да продължи започнатите от него реформи. "Ако се стремите към либерализация, елате при тази врата, г-н Горбачов, отворете тази врата. Г-н Горбачов, разрушете тази стена", каза той.</p>
      <p>В събота се навършват 30 години от падането на Берлинската стена. По време на двудневното си посещение в Германия Помпейо ще присъства на възпоменателните церемонии в няколко германски населени места.<br/><br/>Наскоро министърът на външните работи на Германия Хайко Маас бе критикуван у дома и в чужбина заради своя статия, публикувана в 26 европейски вестника, за падането на Стената и на комунизма, в която не споменава Рейгън или друг американец.</p>
    </article>
  </body>
</html>