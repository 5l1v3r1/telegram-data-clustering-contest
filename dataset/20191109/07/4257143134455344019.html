<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/kulfold/2019/11/09/bloomberg-indul-az-amerikai-elnoksegert-nem-szokvanyos-kampannyal"/>
    <meta property="og:site_name" content="infostart"/>
    <meta property="article:published_time" content="2019-11-09T07:59:00+00:00"/>
    <meta property="og:title" content="Bloomberg indul az amerikai elnökségért, nem szokványos kampánnyal"/>
    <meta property="og:description" content="Michael Bloomberg amerikai üzletember, volt New York-i polgármester hivatalosan is bejelentette pénteken, hogy indul a Demokrata Párt elnökjelöltségéért."/>
  </head>
  <body>
    <article>
      <h1>Bloomberg indul az amerikai elnökségért, nem szokványos kampánnyal</h1>
      <address><time datetime="2019-11-09T07:59:00+00:00">09 Nov 2019, 07:59</time> by <a rel="author">Infostart / MTI</a></address>
      <h3>Michael Bloomberg amerikai üzletember, volt New York-i polgármester hivatalosan is bejelentette pénteken, hogy indul a Demokrata Párt elnökjelöltségéért.</h3>
      <p>A 77 éves milliárdos vállalkozó már be is adta az elnökjelöltségért folytatandó küzdelemhez szükséges dokumentumokat Alabamában.</p>
      <p>Bloomberg, aki márciusban még nagyon határozottan állította, hogy nem indul a Demokrata Párt elnökjelöltségéért, sőt, visszavonul a politikától is, csütörtökön az egyik közeli munkatársa révén tudatta újságírókkal, hogy mégis fontolgatja az indulást. Howard Wolfson az amerikai sajtóhoz küldött elektronikus levelében akkor még azt írta, hogy a politikus még nem hozta meg a végleges döntést.</p>
      <p>A milliárdos Bloomberg péntek este, a határidő lejárta előtti órákban adta le a szükséges dokumentumokat a déli Alabamában. A The New York Times című lap elemzése szerint döntésével "felbomlasztja a demokrata elnökjelölt-aspiránsok táborát".</p>
      <aside>Donald Trump-reagálás<br/>"Neki sincs varázspálcája" - mondta a vetélytársáról az elnök, pénteken, amikor már valószínű volt, hogy Bloomberg elindul. Hozzátette: "Ha van valaki, aki ellen a legszívesebben indulnék, az éppen a kis Michael".<br/>A 73 éves amerikai elnök kijelentette: ha a hozzá hasonlóan milliárdos, 77 éves vállalkozó Bloomberg indul az elnökjelöltségért, akkor szerinte nem lesz sikeres, de "gyöngítheti Bident" (a demokraták pillanatnyilag vezető elnökjelölt-aspiránsát). Trump "egy semminek" nevezte Bloomberget.</aside>
      <p>Elemzők szerint nagyon nem hagyományos választási kampányt folytat majd, éppen azért, mert későn lépett az elnökjelöltségre pályázók soraiba. Amerikai lapértesülések szerint a milliárdos és tanácsadói úgy döntöttek: Bloomberg nem kampányol abban a négy tagállamban, ahol az elsők között szavaznak jövőre. Kihagyja tehát, hogy kampánnyal győzze meg Iowa, New Hampshire, Nevada és Dél-Karolina szavazóit. Helyette az úgynevezett nagy államokra - tehát azokra, amelyek sok elektort adnak, mint például Texas vagy Kalifornia - összpontosítja majd a figyelmét és a kampányát. Ezt a stratégiát pénteken este kiadott közleményében Howard Wolfson közvetve megerősítette. Úgy fogalmazott: "bizakodunk, hogy a szuperkedden voksoló államokban megvetjük majd a lábunkat".</p>
      <p>A szuperkedden - amely március első keddje - 12 tagállamban voksolnak egyszerre.</p>
      <p>A várható stratégiát több kommentátor is túlságosan kockázatosnak tartja, annál is inkább, mert a Demokrata Párt sajtóhírek szerint nem fogadja őt örömmel. A The New York Times meg is említette: a párton belül erős kétségek vannak azt illetően, hogy megvan-e Bloombergben a képesség arra, hogy meggyőzze a párt vezető személyiségeit elnökjelölti alkalmasságáról.</p>
      <p>
        <i>Nyitókép: MTI/EPA/Shawn Thew</i>
      </p>
    </article>
  </body>
</html>