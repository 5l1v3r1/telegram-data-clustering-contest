<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dagbladet.no/nyheter/tida-er-inne-for-a-hente-dem-hjem/71800447"/>
    <meta property="og:site_name" content="Dagbladet.no"/>
    <meta property="article:published_time" content="2019-11-09T07:17:38+00:00"/>
    <meta property="og:title" content="- Tida er inne for å hente dem hjem"/>
    <meta property="og:description" content="Tyrkia vil ikke være «et hotell for IS-fanger», og vil sende dem til europeiske land allerede fra mandag. Advokat mener Norge bør hente de norske borgerne hjem før noen av dem dør."/>
  </head>
  <body>
    <article>
      <h1>- Tida er inne for å hente dem hjem</h1>
      <h2>Tyrkia vil ikke være «et hotell for IS-fanger», og vil sende dem til europeiske land allerede fra mandag. Advokat mener Norge bør hente de norske borgerne hjem før noen av dem dør.</h2>
      <address><time datetime="2019-11-09T07:17:38+00:00">09 Nov 2019, 07:17</time> by <a rel="author">Line Fransson</a></address>
      <p>Tyrkia vil sende hjem IS-militante som sitter fengslet i de kurdiske områdene i det nordlige Syria, melder <a href="https://www.nytimes.com/2019/11/08/world/middleeast/turkey-syria-isis-prisoners.html">The New York Times</a>. Innenriksministeren varsler at hjemsendingene kan starte allerede mandag.</p>
      <p>Advokaten til mora til den alvorlig syke gutten som nå er blitt fem år, følger nøye med på hva som nå skjer i regionen:</p>
      <p>
        <b>- Vi tror at dette utspillet kan gi regjeringen et bedre grunnlag for å ta en riktig avgjørelse, nemlig å redde livet til den alvorlig syke femåringen. Tida er inne for å innse at denne regionen ikke vil ha dem. Dette dreier seg om norske borgere som er et norsk ansvar, sier Nils Christian Nordhus.</b>
      </p>
      <h3>- Kan bøte med livet</h3>
      <p>Den alvorlig syke gutten, lillesøstera og mora er blant de norske borgerne som befinner seg i al-Hol-interneringsleiren i det nordøstlige Syria. Mora har gjentatte ganger bedt om å bli hentet hjem, av frykt for at sønnen skal dø.</p>
      <p>Norske myndigheter ønsker ikke å hente dem, og vil som mange andre europeiske regjeringer helst at det skal gjennomføres rettssaker i området der terrorgruppa IS utførte sine forbrytelser, nemlig i Irak og Syria.</p>
      <p>- Vi må snart erkjenne at ingen i denne regionen vil straffeforfølge dem der. Så å la være og hente dem ut i fra en forestilling om lokal straffeforfølgning er urealistisk, sier Nordhus og fortsetter:</p>
      <p>
        <b>- Før eller siden kommer de norske borgerne hjem. Spørsmålet er bare hvor mange norske barn som innen den tid må bøte med livet, og hvor mye skade disse norske borgerne er blitt påført før de omsider vender hjem, sier han.</b>
      </p>
      <h3>Uten kontakt</h3>
      <p>Det er nå godt en uke siden advokat Nordhus har hatt kontakt med mora og hennes to barn, fordi hun er uten telefonforbindelse. Han er bekymret.</p>
      <p>- Gutten er diagnostisert med en dødelig sykdom, og var for en uke siden uten nødvendig helsehjelp. Uten spesialisert behandling vil han dø før skolealder, sier Nordhus.</p>
      <p>Advokaten reiser spørsmålstegn ved Tyrkias mulighet til å kunne sende europeiske borgere til sine hjemland allerede mandag.</p>
      <p>- Det er usikkert hvilke europeiske borgere Tyrkia her refererer til, men det er likevel ingen tvil om at utspillet er en kraftig påminnelse overfor norske myndigheter om at norske borgere og norske barn er Norges ansvar, sier han.</p>
      <h3>UD: Ikke kjent</h3>
      <p>Norsk utenriksdepartement ønsker ikke å si stort når det gjelder utspillet fra den tyrkiske innenriksministeren og muligheten for at norske borgere ønskes sendt til Norge fra tyrkisk side.</p>
      <p>- Utenrikstjenesten er per nå ikke kjent med at det sitter norske fremmedkrigere i tyrkisk fangenskap, sier Per Bardalen Wiggen, pressetalsperson i Utenriksdepartementet, på telefon til Dagbladet.</p>
      <p>Tyrkia ønsker å sende ut IS-borgere i løpet av 72 timer, ifølge <a href="https://www.nytimes.com/2019/11/08/world/middleeast/turkey-syria-isis-prisoners.html">The New York Times</a>, og helst fra mandag.</p>
      <p>- Nå forteller vi at vi skal returnere dem tilbake til dere, skal den tyriske innenriksministeren Suleyman Soylu ha sagt, før han la til at hjemsendingene starter mandag. For, som han sa, Tyrkia er «ikke et hotell» for IS-fanger fra andre land, ifølge <a href="https://www.nytimes.com/2019/11/08/world/middleeast/turkey-syria-isis-prisoners.html">The New York Times</a>.</p>
      <h3>Nær 300 krigere, kvinner og barn</h3>
      <p>Ministeren har ikke forklart hvordan hjemsendingene skal skje, eller hva som skjer om returlandene ikke ønsker å ta tilbake sine borgere. Det er også uklart om Tyrkia etter lovverket kan sende tilbake borgere som hjemlandene allerede har fratatt statsborgerskapet fra.</p>
      <p>- Tyrkia vil sende IS-medlemmer hjem til sine hjemland selv om statsborgerskapet deres er blitt fratatt dem, sa Soyly tidligere denne uka, ifølge <a href="https://www.reuters.com/article/us-syria-security-turkey-islamic-state/turkey-says-it-will-send-back-islamic-state-prisoners-even-if-citizenships-revoked-idUSKBN1XE0T7">Reuters</a>.</p>
      <p>Den siste måneden har Tyrkia tatt hånd om hundrevis av mennesker som skal ha vært en del av Den såkalte islamske staten, etter at landet gikk inn i flere av de kurdisk-kontrollerte områdene i Nord-Syria etter at USA trakk ut soldatene de hadde her.</p>
      <p>Ifølge innenriksminsiter Soylu, skal Tyrkia nå ha 287 IS-medlemmer, inkludert kvinenr og barn, i sin varetekt.</p>
      <h3>Europa: Vil ikke</h3>
      <p>Verken Norge eller mange andre land i Europa har ønsket å få tilbake sine borgere som dro til IS. Denne uka kom britisk utenriksdepartement med en skriftlig uttalelse om nettopp det, iføgle <a href="https://www.euronews.com/2019/11/02/turkey-will-send-its-jihadist-prisoners-home-amid-anger-with-europe">EuroNews</a>:</p>
      <p>«Vi prioriterer sikkerhet og trygghet i Storbritannia og innbyggerne som bor her. De som kjempet for eller støttet IS bør bli domsfelt i regionen der de har begått kriminelle handlinger», skriver de.</p>
      <p>Mange av IS-fangene kommer fra Europa. Både kurdiske selvstyremyndigheter og Tyrkia har ment at europeiske land burde ta sitt ansvar og hente hjem egne borgere, men Norge og en rekke andre europeiske land har ikke ønsket dette.</p>
      <h3>I ny leir</h3>
      <p>De fleste av fangene som Tyrkia nå holder fanget ble tatt da de flyktet fra Ain Issa-leiren i Syria. De holdes nå i et område som kalles Al-Rai, som tyrkerne nå kontrollerer, ifølge ministeren.</p>
      <p>Det var den 9. oktober at Tyrkia startet sin militære operasjon i det nordlige Syria. Noe av det første de gjorde, var å dra mot Ain Issa-leiren. Rundt 190 personer, de fleste kvinner og barn, flyktet på grunn av kaoset, før de etablerte seg like ved. Tyrkia skal nå ha kontroll på disse, ifølge <a href="https://www.nytimes.com/2019/11/08/world/middleeast/turkey-syria-isis-prisoners.html">The New York Times</a>.</p>
      <p>Blant fangene er folk fra Tyskland, en irsk kvinne, en britisk kvinne og et barn, ifølge ministeren.</p>
      <h3>Over tusen</h3>
      <p>Tyrkias president Recep Tayyip Erdogan var i går på et statsbesøk i Ungarn.</p>
      <p>- Vi henter hjem tyrkiske borgere, deres koner og barn, som var en del av IS i Syria. Vi iverksetter en rettslig prosess mot dem som kan ha vært involvert i terror. Vi vil dømme dem. Når det gjelder barna, skal de bli rehabilitert, sa president Erdogan.</p>
      <p>Han fortalte videre at Tyrkia huser 1201 IS-militante i sine fengsler og interneringsleire. Blant disse skal det være flere hundre europeere, ifølge offisielle personer.</p>
      <p>Dagbladet forsøker å få kommentar fra Norges Utenriksdepartement i saken.</p>
    </article>
  </body>
</html>