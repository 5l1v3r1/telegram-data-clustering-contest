<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/meninger/2019/11/09/Demokrati-fortsatt-under-press-20351378.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T07:08:10+00:00"/>
    <meta property="og:title" content="Demokrati fortsatt under press"/>
    <meta property="og:description" content="Denne helga er det 30 år siden Berlinmuren falt."/>
  </head>
  <body>
    <article>
      <h1>Demokrati fortsatt under press</h1>
      <h2>Adresseavisen mener</h2>
      <address>
        <time datetime="2019-11-09T07:08:10+00:00">09 Nov 2019, 07:08</time>
      </address>
      <p>Denne helga er det 30 år siden Berlinmuren falt.</p>
      <aside><a href="https://www.adressa.no/meninger/2019/11/09/javascript:void(0);">Del denne artikkelen på Facebook</a> <a href="https://www.adressa.no/meninger/2019/11/09/javascript:void(0);">Del denne artikkelen på Twitter</a> <a href="https://www.adressa.no/meninger/2019/11/09/javascript:void(0);">Del denne artikkelen på e-post</a></aside>
      <p>Byggverket ble reist i 1961 og ble symbolet på delingen av Europa i en USA-vennlig og en Sovjet-vennlig del under den kalde krigen. Da «skammens mur» falt i 1989, innebar det kommunismens kollaps og begynnelsen på et samlet og mer stabilt Europa.</p>
      <p><b>30-årsmarkeringen </b>er også en påminnelse om at vi ikke kan ta frihet og demokrati for gitt. Selv om konfliktene ikke er like harde som under den kalde krigen, blir grensene tettere. Nasjonalismen har igjen blitt en politisk kraft flere steder. Politiske ledere i land som Ungarn og Polen undergraver demokratiet.</p>
      <p>
        <b>LES OGSÅ LEDEREN: <a href="https://www.adressa.no/meninger/leder/2019/11/07/Nei-til-s%C3%A6rordninger-for-muslimske-barn-20332241.ece">Nei til særordninger for muslimske barn</a></b>
      </p>
      <p><b>Det var myndighetene </b>i DDR (Øst-Tyskland) som sto bak byggingen av Berlinmuren. Den strengt bevoktede muren gikk tvers gjennom det daværende Øst-Berlin og Vest-Berlin. Hensikten var å stanse den store flyktningstrømmen mot vest. Kommunistpartiet SED styrte med hard hånd og greide ikke å skape stor velstand for befolkningen. I Vest-Tyskland derimot, vokste levestandarden raskt på 1950-tallet. Diktaturet valgte derfor å bygge en mur som stengte mennesker inne og som holdt ideer og innflytelse fra vest på avstand.</p>
      <p><b>Da det østtyske </b>regimet bestemte seg for å åpne grensa 9. november 1989, hadde begivenheten en lang forhistorie som begynte med Tysklands deling etter nederlaget i andre verdenskrig. Landsdelene som var okkupert av USA, Storbritannia og Frankrike, ble til Vest-Tyskland. Den sovjetiske okkupasjonssonen ble til Øst-Tyskland.</p>
      <p><b>Etter jernteppets </b>fall har mange områder øst i Europa gjennomgått en voldsom økonomisk utvikling. Likevel er det fortsatt økonomiske forskjeller mellom de østlige og vestlige delene av Tyskland. En ny meningsmåling avdekker at halvparten av innbyggerne i øst føler seg som andreklasses borgere. Mange mener det forklarer framveksten av fremmedfiendtlighet og høyrepopulisme i denne delen av landet. Arbeidet med å hindre utenforskap og fremme samhold må fortsette.</p>
    </article>
  </body>
</html>