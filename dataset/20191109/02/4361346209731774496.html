<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.borsonline.hu/celeb/a-teveben-oregedne-meg-majka/186215"/>
    <meta property="og:site_name" content="www.borsonline.hu"/>
    <meta property="article:published_time" content="2019-11-09T02:20:00+00:00"/>
    <meta property="og:title" content="A tévében öregedne meg Majka"/>
    <meta property="og:description" content="BorsOnline"/>
  </head>
  <body>
    <article>
      <h1>
        <mark>A tévében öregedne meg Majka</mark>
      </h1>
      <address><time datetime="2019-11-09T02:20:00+00:00">09 Nov 2019, 02:20</time> by <a rel="author">G. Sz.</a></address>
      <p>
        <b>Hétfőn debütál az ózdi hős által fejlesztett game-show a TV2-n. Majka úgy érzi, hogy amíg képes megújulni, addig helye van a képernyőn, ahol hosszabb időre tervez, mint a zenés színpadon. </b>
        <b>Hétfőn debütál az ózdi hős által fejlesztett game-show a TV2-n. Majka úgy érzi, hogy amíg képes megújulni, addig helye van a képernyőn, ahol hosszabb időre tervez, mint a zenés színpadon.</b>
      </p>
      <p>Majkának az idei volt élete egyik leghúzósabb nyara, de még bírja a gyűrődést.</p>
      <p>– Nyáron zenész vagyok, télen tévés. Hogy meddig tud ez működni? Egy idő után én is megöregszem, de szerintem hozzá kell idomulni a világhoz. Ha nem csinálsz magadból pojácát, hanem szépen átformálódsz, hogy mit kíván a mai trend és hogy neked mi áll jól, akkor ez sokáig működhet. Egyet szeretnék, hogy ne én legyek az a bácsi, akin nevetnek, mert 20 évesnek képzeli magát – mondja nevetve a Borsnak, majd konkrétan is rákérdezünk: tévé vagy színpad?</p>
      <figure>
        <img src="http://media.borsonline.hu/cikk/20/191782/big-lead/650x360/2018318_dsc03871.jpg"/>
      </figure>
      <p>– A zenét egy picit korábban abba lehet hagyni, főleg azt a műfajt, amiben én vagyok. A tévét viszont 55–60 éves korig simán csinálhatom, ha mentálisan friss tudok maradni és tudok reagálni, ami az alapfegyverem a műsorvezetésben ma is, simán működőképes lehet – vélekedik jövőjéről Majka, akinek hamarosan indul az új műsora a TV2-n.</p>
      <p>A legújabb game-show-jában a tájékozottság, az ügyesség, a gyorsaság és a szerencse is számít. A Nyomd a gombot, tesó! című játékot Majka fejlesztette és társproducerként, valamint műsorvezetőként is részt vesz benne.</p>
      <blockquote><b>Hogyan kell játszani?</b> <br/>A Nyomd a gombot, tesó! két szinten zajlik: míg a kvíztoronyban 7 kérdésre kell helyesen válaszol­niuk a játékospároknak és minél több értékzsetont megtartaniuk, addig az arénában a gombokkal keltik életre, majd gyűjtik össze a legkülönbözőbb tárgyakat, amelyekhez pénzösszegek tartoznak. Annak van esélye minél többet megszerezni az 50 millió forintos főnyereményből, aki fent fejben erős, lent viszont bírja lábbal és a lehető leggyorsabban nyomja a gombokat és fut a hozzájuk tartozó tárgyakkal a gyűjtőpontra, majd időben kijut az arénából. A két szint közötti távolságot a játékospár egyik tagja egy zuhanó lifttel teszi meg, és egyikük sem tudja, kivel lódul meg a fülke.</blockquote>
      <p>– Már régóta a fejemben volt, hogy kellene valami újat csinálni, aztán ezeket az ötleteket leírogattam – meséli lapunknak.</p>
      <p>– Miután egy szintig kidolgoztam ennek a game-show-nak az ötletét, elhoztam a TV2-be, akiknek nagyon tetszett, majd összeraktunk egy kis csapatot, akikkel továbbfejlesztettük, és az elmúlt kilenc hónap erről szólt, hogy miként lesz ebből egy műsor arculattal és szabályokkal.</p>
    </article>
  </body>
</html>