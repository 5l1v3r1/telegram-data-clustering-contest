<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.andhrajyothy.com/artical?SID=950024"/>
    <meta property="og:site_name" content="Andhrajyothy"/>
    <meta property="article:published_time" content="2019-11-09T02:34:58+00:00"/>
    <meta property="og:title" content="నగదే రాజు.. మంత్రి!"/>
    <meta property="og:description" content="ADVT"/>
  </head>
  <body>
    <article>
      <h1>నగదే రాజు.. మంత్రి!</h1>
      <address>
        <time datetime="2019-11-09T02:34:58+00:00">09 Nov 2019, 02:34</time>
      </address>
      <figure>
        <img src="https://cdn3.andhrajyothy.com/AJNewsImages//AJ%20ADDS//ADD-211019.jpg"/>
      </figure>
      <aside>అన్నపూర్ణ మ్యారేజెస్ అన్ని కులముల వారికి పెళ్లి సంబంధములు చూడబడును.<br/>www.annapurnamarriages.com Ph: 88865 47666 ప్రవేశం ఉచితం</aside>
      <p>ADVT</p>
      <ul>
        <li>
          <b>డిజిటల్‌ చెల్లింపులు పుంజుకున్నా..</b>
        </li>
        <li>
          <b>నగదు లావాదేవీలదే సింహభాగం</b>
        </li>
        <li>
          <b>నకిలీ నోట్లు, నల్లధనం బెడదా తీరలేదు</b>
        </li>
      </ul>
      <p>అది 2016 నవంబరు 8వ తేదీ. ఆ రోజు రాత్రి 8 గంటలకు ప్రధాని మోదీ ప్రకటించిన సంచలన నిర్ణయానికి దేశ ప్రజల దిమ్మ తిరిగి మైండ్‌ బ్లాంక్‌ అయింది. ఆ సమయానికి వారి దగ్గరున్న రూ.500, రూ.1,000 నోట్లు ఇక చిత్తు కాగితాలతో సమానమని తెలియడంతో జనాలు బెంబేలెత్తిపోయారు. దేశంలో నల్లధనాన్ని, నకిలీ నోట్లను వెలికి తీయడంతోపాటు తీవ్రవాద ఫైనాన్సింగ్‌కు అడ్డుకట్ట వేసేందుకేనంటూ మోదీ సర్కారు తన నిర్ణయాన్ని సమర్థించుకుంది. నగదు చలామణిని తగ్గించాలన్నదీ తమ ఉద్దేశమంది. ప్రభుత్వ నిర్ణయంతో జనాలు మాత్రం నానా తంటాలు పడ్డారు. రద్దు చేసిన పెద్ద నోట్లను బ్యాంక్‌లో డిపాజిట్‌ చేసేందుకు, అకౌంట్‌ లేదా ఏటీఎం నుంచి డబ్బులు విత్‌డ్రా చేసుకునేందుకు ప్రజలు పడ్డ పాట్లు అన్నీ ఇన్నీ కావు. అందర్నీ తీవ్ర ఇబ్బందులకు గురి చేసిన ఈ నిర్ణయం తన లక్ష్యాలను మాత్రం సాధించలేకపోయిందని విశ్లేషకులంటున్నారు. ఎందుకంటే...</p>
      <p>
        <b>పెద్ద నోట్ల రద్దుకు మూడేళ్లు</b>
      </p>
      <ul>
        <li>పెద్ద నోట్ల రద్దు తర్వాత దేశంలో డిజిటల్‌ చెల్లింపులు పుంజుకున్నప్పటికీ.. ఇంకా నగదు లావాదేవీలదే ప్రధాన వాటా. పెద్ద నోట్లను రద్దు చేసేనాటికి మొత్తం రూ.17 లక్షల కోట్లకు పైచిలుకు నగదు చలామణిలో ఉండగా.. ప్రస్తుతం చలామణిలో ఉన్న కరెన్సీ రూ.21.37 లక్షల కోట్లు. అంటే, రూ.4 లక్షల కోట్లకు పైగా అధికమన్నమాట.</li>
        <li>పెద్ద నోట్ల రద్దు నాటికి వ్యవస్థలో చలామణిలో ఉన్న కరెన్సీలో రూ.500, రూ.1,000 నోట్ల వాటా 86 శాతం. ఆర్‌బీఐ రూ.2,000 నోట్ల ముద్రణను నిలిపివేసినప్పటికీ వ్యవస్థలో చలామణిలో ఉన్న మొత్త నోట్లలో 86 శాతం వాటా పెద్ద (రూ.2,000, రూ.500) నోట్లదే.</li>
        <li>ఇక నల్లధనం సంగతి సరేసరి. పెద్ద నోట్ల రద్దు పుణ్యమాని చాలా మంది తమ దగ్గరున్న బ్లాక్‌మనీని బ్యాంక్‌లో డిపాజిట్‌ చేసి అధికారిక ధనంగా మార్చుకోగలిగారు. పెద్ద నోట్ల రద్దుకు ముందు నుంచీ నల్లధనం నగదు రూపకంగా కంటే స్థిరాస్తి, పసిడి రూపంలో ఎక్కువగా దాగి ఉంది. నోట్ల రద్దుతో నల్లధనానికి అడ్డుకట్ట పడకపోగా.. రూ.2,000 నోటు ప్రవేశంతో బ్లాక్‌మనీ దాచుకోవడం మరింత సులభమైంది.</li>
        <li>గతంలో నకిలీల బెడద ఎక్కువగా ఉన్న రూ.500, రూ.1,000 నోట్ల రద్దు చేసినప్పటికీ సమస్య ఇంకా తీరలేదు. కొత్త రూ.500 నోటుతోపాటు రూ.2,000 నోట్లలోనూ నకిలీలు పుట్టుకొచ్చాయి. 2016లో రూ.15 కోట్ల విలువైన నకలీ నోట్లు పట్టుబడగా.. 2017లో దాదాపు నాలుగు రెట్లు పెరిగి రూ.55 కోట్లకు చేరుకుంది. అంతేకాదు, ప్రస్తుత ఆర్థిక సంవత్సరం (2019-20)లో ఒక్క రూ.2000 నోటునూ ముద్రించలేదని ఆర్‌బీఐ తెలిపింది. నకిలీ రూ.2000 నోట్ల బెడద పెరగడం కూడా ఇందుకు కారణమై ఉండవచ్చన్న వాదన వినవస్తోంది.</li>
        <li>2017-18లో నకిలీ రూ.2000 నోట్లు భారీగా పెరిగినట్లు ఆర్‌బీఐ గుర్తించింది. 2017-18లో 17,929 నకిలీ రూ.2వేల నోట్లను గుర్తించింది. 2016-17లో 628 నోట్లు బయటపడ్డాయి.</li>
      </ul>
      <p>
        <b>2,000 నోట్లు రద్దు చేయాలి: గార్గ్‌</b>
      </p>
      <p>పెద్ద నోట్ల రద్దును మరోసారి చేపట్టాల్సిన అవసరం ఉందని కేంద్ర ఆర్థిక శాఖ మాజీ కార్యదర్శి సుభాష్‌ చంద్ర గార్గ్‌ అన్నారు. కొత్తగా చెలామణిలోకి వచ్చిన రూ.2,000 నోట్లు ఈ మూడేళ్లలో చాలావరకు తిరిగి నల్లధనం రూపంలోకి మారిపోయాయని గార్గ్‌ అన్నారు. ఇప్పటికీ ఆర్థిక వ్యవస్థలో నగదు చాలా ఎక్కువగా ఉందని, రూ.2,000 నోట్లను భారీ ఎత్తున దాచిపెట్టారని స్పష్టంగా తెలుస్తోందని చెప్పారు. డిజిటల్‌ చెల్లింపులు ప్రపంచమంతటా ఊపందుకున్నాయని, ఇందులో పెద్ద నోట్ల రద్దు ప్రభావమేదీ ప్రత్యేకంగా లేదని స్పష్టం చేశారు. నిజానికి ఇతర దేశాల్లో కన్నా భారత దేశంలోనే డిజిటల్‌ చెల్లింపుల విస్తరణ మెల్లగా నడుస్తోందన్నారు. దేశంలో ఇప్పటికీ 85 శాతం చెల్లింపులు నగదు రూప ంలోనే జరుగుతున్నాయని చెప్పారు.</p>
      <p>
        <b>డిజిటల్‌ లావాదేవీలు జూమ్‌</b>
      </p>
      <p>నోట్ల రద్దు ప్రభావంతో పేటీఎం వంటి డిజిటల్‌ వ్యాలెట్లు, యూపీఐ, డెబిట్‌, క్రెడిట్‌ కార్డుల ద్వారా చెల్లింపులు అనూహ్యంగా పెరిగాయి. గత నెలలో యూపీఐ ద్వారా జరిగిన లావాదేవీలు 100 కోట్ల మైలురాయికి చేరుకోవడమే ఇందుకు నిదర్శనం. 2016 నవంబరు నుంచి పీఓఎస్‌ టెర్మినళ్ల వద్ద కార్డు చెల్లింపులు 86ు పెరిగాయి.</p>
    </article>
  </body>
</html>