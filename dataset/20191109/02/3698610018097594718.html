<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://dt.ua/TECHNOLOGIES/vcheni-ydut-u-narod-v-ukrayini-v-trinadcyatiy-raz-proydut-dni-nauki-329047_.html"/>
    <meta property="og:site_name" content="DT.ua"/>
    <meta property="article:published_time" content="2019-11-09T02:35:00+00:00"/>
    <meta property="og:title" content="Вчені йдуть у народ: в Україні в тринадцятий раз пройдуть &quot;Дні науки&quot;"/>
    <meta property="og:description" content="Базових міст чотири, але насправді учасників - величезна кількість"/>
  </head>
  <body>
    <article>
      <h1>Вчені йдуть у народ: в Україні в тринадцятий раз пройдуть "Дні науки"</h1>
      <h2>Базових міст чотири, але насправді учасників - величезна кількість</h2>
      <address>
        <time datetime="2019-11-09T02:35:00+00:00">09 Nov 2019, 02:35</time>
      </address>
      <p>В Україні 9-10 листопада вже тринадцятий раз поспіль пройдуть "Дні науки". Це масштабний проект з популяризації науки, коли наукові установи НАН, виші, музеї, заповідники влаштовують лекції, майстер-класи, досліди, екскурсії для всіх бажаючих.</p>
      <p>Про це повідомляє на своєму сайті Міністерство освіти.</p>
      <p>Оповідання про наукові досягнення перетворюються у дивовижний цікавий фестиваль, який охоче відвідують люди різного віку та рівня знань. І кожен бере для себе звідти щось нове і дивовижне.</p>
      <p>Цього разу "Дні науки" відбудуться в 4 містах – Києві, Івано-Франківську, Житомирі та – вперше – у Запоріжжі. На всіх локаціях можна буде послухати та побачити безліч цікавого, а також поспілкуватися з українськими дослідниками.</p>
      <p>Долучиться до "Днів науки" і МОН: буде організовано локацію в КНУ ім. Тараса Шевченка, де можна буде послухати 3 унікальні лекції:</p>
      <ul>
        <li>першого заступника Міністра освіти і науки Юрія Полюховича про його дослідження стародавньої цивілізації майя в джунглях Мексики, Гватемали, Белізу та Гондурасу;</li>
        <li>представника академічної науки Олексія Болдирєва – він погляне з глибин нейробіології на те, чому люди чхають;</li>
        <li>представника університетської науки Ігоря Комарова, який розкаже про пошук нових сучасних ідей для ліків від поширених хвороб.</li>
      </ul>
      <p>На інших локаціях можна буде, наприклад, долучитися до екскурсії найстарішою обсерваторією Києва або Музеєм лісових птахів і звірів, дізнатися про ранню діагностику онкозахворювань, наслідки вживання молока, як народити Супермена, де та коли найбільше ризиків захворіти на інфекційні хвороби. Гостям покажуть перших ГМО домашніх улюбленців, як видалити кліща, скільки мікроорганізмів населяє повітря в приміщеннях та на дворі, зокрема, у сушарках для рук тощо.   Дні науки проводяться щорічно з 2013 року в багатьох містах України. Акція проходить двічі на рік та приурочена до Всесвітнього дня науки 10 листопада та українського Дня науки, який відзначається в травні.    Ініціативу започатковано молодими вченими Національної академії наук України.</p>
      <p>Всі заходи - вільні і безкоштовні. Повну програму можна подивитися <a href="https://dni-nauky.in.ua/">тут</a>.</p>
      <p>Раніше повідомлялося про те, що <b><a href="https://dt.ua/UKRAINE/na-navchannya-odnogo-studenta-derzhava-vitrachaye-blizko-30-tis-grn-na-rik-deputat-324497_.html">держава витрачає на навчання одного студента</a></b> 30 тисяч гривень в рік.</p>
      <p>Детальніше про розвиток науки в Україні читайте у статті Максима Стріхи <b><a href="https://dt.ua/SCIENCE/ukrayinska-nauka-na-shlyahu-do-yevropi-zdobutki-problemi-i-perspektivi-299319_.html">"Українська наука на шляху до Європи: здобутки, проблеми та перспективи"</a> </b>в тижневику "Дзеркало тижня. Україна".</p>
      <p> </p>
      <footer>За матеріалами: <a href="https://dt.ua/go/aHR0cDovL3puLnVhLw==">DT.UA</a></footer>
      <footer>Ми повідомляємо тільки дійсно важливі новини. Долучайся до <a href="https://t.me/znua_live">Telegram-каналу DT.UA</a></footer>
    </article>
  </body>
</html>