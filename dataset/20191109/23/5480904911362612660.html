<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.ceskenoviny.cz/zpravy/messi-si-spravil-v-lize-naladu-hattrickem-real-deklasoval-eibar/1818974?utm_source=rss&amp;utm_medium=feed"/>
    <meta property="og:site_name" content="www.ceskenoviny.cz"/>
    <meta property="article:published_time" content="2019-11-09T23:27:00+00:00"/>
    <meta property="og:title" content="Messi si spravil v lize náladu hattrickem, Real deklasoval Eibar"/>
    <meta property="og:description" content="Madrid - Fotbalisté Barcelony si spravili náladu po úterní bezgólové remíze s pražskou Slavií v Lize mistrů vítězstvím 4:1 v domácí soutěži nad Celtou Vigo. Hattrickem se blýskl Lionel Messi a Katalánci po 13. kole španělské ligy vedou tabulku o skóre před Realem Madrid, jenž dnes podobně deklasoval 4:0 Eibar."/>
  </head>
  <body>
    <article>
      <h1>Messi si spravil v lize náladu hattrickem, Real deklasoval Eibar</h1>
      <address><time datetime="2019-11-09T23:27:00+00:00">09 Nov 2019, 23:27</time> by <a rel="author" href="http://www.ctk.cz/" target="_blank">ČTK</a></address>
      <p>Madrid - Fotbalisté Barcelony si spravili náladu po úterní bezgólové remíze s pražskou Slavií v Lize mistrů vítězstvím 4:1 v domácí soutěži nad Celtou Vigo. Hattrickem se blýskl Lionel Messi a Katalánci po 13. kole španělské ligy vedou tabulku o skóre před Realem Madrid, jenž dnes podobně deklasoval 4:0 Eibar.</p>
      <p>Messi vstřelil všechny góly ze standardních situací. Skóre argentinský kanonýr otevřel ve 23. minutě z penalty a poté v první nastavené minutě prvního poločasu a tři minuty po přestávce zkompletoval hattrick precizně provedenými přímými kopy. Vyrovnal tak rekord svého někdejšího rivala z Realu Cristiana Ronalda v počtu 34 hattricků ve španělské lize.</p>
      <p>Kapitán Barcelony se nicméně zapletl i do jediného gólu hostů. Po jeho faulu před pokutovým územím vyrovnal ve 42. minutě také z trestného kopu Lucas Olaza. Skóre zápasu uzavřel pět minut před koncem Sergio Busquets a Barcelona se po předchozí ligové prohře v Levante a domácí remíze se Slavií v LM dočkala jasného vítězství.</p>
      <figure>
        <img src="https://i3.cn.cz/3/1573328666_P201911090648201.jpg"/>
      </figure>
      <p>K výhře Realu přispěl dvěma góly nejlepší střelec soutěže Karim Benzema. Francouzský kanonýr nastřílel v tomto ročníku během 13 kol už jedenáct branek. Díky dnešním zásahům překonal se 157 ligovými brankami v klubovém pořadí legendárního Ference Puskáse a posunul se na šesté místo. Před sebou má nyní Huga Sáncheze, který dal za Real ve španělské nejvyšší soutěži 164 branek.</p>
      <p>Benzema otevřel skóre v 17. minutě střelou z ostrého úhlu a po necelé půlhodině hry zvýšil z penalty po faulu na Lucase už na 3:0. Mezitím proměnil pokutový kop také Sergio Ramos poté, co domácí ve vápně nedovoleně zastavili Edena Hazarda. Výhru Realu zpečetil v druhém poločase Federico Valverde.</p>
      <p>Real částečně napravil předchozí domácí remízu 0:0 s Betisem Sevilla a přiblížil se nejvyššímu domácímu vítězství, které si připsal před deseti dny proti Leganés (5:0).</p>
      <h3>Španělská fotbalová liga - 13. kolo:</h3>
      <p><i>Pátek:</i> San Sebastian - Leganés 1:1 (63. Merino - 77. Nasjrí).</p>
      <p><i>Sobota:</i> Alavés - Valladolid 3:0 (26. Joselu, 32. Pina, 75. Pérez z pen.), Valencie - Granada 2:0 (74. Wass, 90.+7 Torres), Eibar - Real Madrid 0:4 (17. a 29. z pen. Benzema, 20. Ramos z pen., 61. Valverde), FC Barcelona - Vigo 4:1 (23. z pen., 45.+1 a 48. Messi, 85. Busquets - 42. Olaza).</p>
      <p>
        <i>Neděle:</i>
      </p>
      <p>12:00 Mallorca - Villarreal,</p>
      <p>14:00 Bilbao - Levante,</p>
      <p>16:00 Atlético Madrid - Espaňol Barcelona,</p>
      <p>18:30 Getafe - Pamplona,</p>
      <p>21:00 Betis Sevilla - FC Sevilla.</p>
      <p>
        <b>Tabulka:</b>
      </p>
      <ul>
        <li>1. | FC Barcelona | 12 | 8 | 1 | 3 | 33:15 | 25</li>
        <li>2. | Real Madrid | 12 | 7 | 4 | 1 | 25:9 | 25</li>
        <li>3. | San Sebastian | 13 | 7 | 2 | 4 | 21:14 | 23</li>
        <li>4. | Atlético Madrid | 12 | 5 | 6 | 1 | 12:7 | 21</li>
        <li>5. | FC Sevilla | 12 | 6 | 3 | 3 | 15:13 | 21</li>
        <li>6. | Granada | 13 | 6 | 2 | 5 | 19:17 | 20</li>
        <li>7. | Valencie | 13 | 5 | 5 | 3 | 19:18 | 20</li>
        <li>8. | Getafe | 12 | 5 | 4 | 3 | 18:15 | 19</li>
        <li>9. | Villarreal | 12 | 5 | 3 | 4 | 25:16 | 18</li>
        <li>10. | Pamplona | 12 | 4 | 6 | 2 | 16:13 | 18</li>
        <li>11. | Bilbao | 12 | 4 | 5 | 3 | 11:7 | 17</li>
        <li>12. | Levante | 12 | 5 | 2 | 5 | 15:14 | 17</li>
        <li>13. | Valladolid | 13 | 4 | 5 | 4 | 14:17 | 17</li>
        <li>14. | Alavés | 13 | 4 | 3 | 6 | 14:18 | 15</li>
        <li>15. | Eibar | 13 | 4 | 3 | 6 | 14:21 | 15</li>
        <li>16. | Betis Sevilla | 12 | 3 | 4 | 5 | 14:21 | 13</li>
        <li>17. | Mallorca | 12 | 3 | 2 | 7 | 9:18 | 11</li>
        <li>18. | Vigo | 13 | 2 | 3 | 8 | 7:19 | 9</li>
        <li>19. | Espaňol Barcelona | 12 | 2 | 2 | 8 | 6:20 | 8</li>
        <li>20. | Leganés | 13 | 1 | 3 | 9 | 7:22 | 6</li>
      </ul>
    </article>
  </body>
</html>