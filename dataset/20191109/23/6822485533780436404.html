<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818208.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T23:48:00+00:00"/>
    <meta property="og:title" content="قطر خطاب به مقام اماراتی: سر عقل بیایید و به امور کشور خودتان برسید"/>
    <meta property="og:description" content="به گزارش فارس، «احمد بن سعید الرمیحی» مدیر دفتر اطلاع‌رسانی وزارت خارجه قطر به اظهارات «انور قرقاش» وزیر مشاور در امور خارجه امارات مبنی بر انتقاد از رسانه‌های قطر، واکنش نشان داد."/>
  </head>
  <body>
    <article>
      <h1>قطر خطاب به مقام اماراتی: سر عقل بیایید و به امور کشور خودتان برسید</h1>
      <address>
        <time datetime="2019-11-09T23:48:00+00:00">09 Nov 2019, 23:48</time>
      </address>
      <p>مدیر دفتر رسانه‌ای وزارت خارجه قطر در پاسخ به انتقاد وزیر مشاور در امور خارجه امارات از رسانه‌های قطری، به او توصیه کرد که سر عقل بیاید و به امور کشور خودش توجه کند.</p>
      <p>به گزارش فارس، «احمد بن سعید الرمیحی» مدیر دفتر اطلاع‌رسانی وزارت خارجه قطر به اظهارات «انور قرقاش» وزیر مشاور در امور خارجه امارات مبنی بر انتقاد از رسانه‌های قطر، واکنش نشان داد.</p>
      <p>الرمیحی در حساب توئیتری خود نوشت: «آیا وقت آن نرسیده که عاملان فتنه و بحران در منطقه سر عقل بیایند و به امور خودشان توجه کنند؟ به جای این بدعت‌‌هایی که برای همه شناخته شده است ... در یک کلمه سرت به کار خودت باشد.»</p>
      <figure>
        <img src="https://media.farsnews.com/Uploaded/Files/Images/1398/08/18/13980818000837_Test_NewPhotoFree.jpg"/>
      </figure>
      <p>این توئیت الرمیحی در پاسخ به توئیت‌های قرقاش بود که در آن رسانه‌های قطری را به دلیل انتقاد از عربستان سعودی مورد هجمه خود قرار داده بود.</p>
      <figure>
        <img src="https://media.farsnews.com/Uploaded/Files/Images/1398/08/18/13980818000838_Test_NewPhotoFree.jpg"/>
      </figure>
      <p>قرقاش نوشت: «از تداوم هجمه رسانه‌های قطری به عربستان برادر تعجب می‌کنم... آیا وقت آن نرسیده که دوحه با آرامش و عقلانیت بحران این کشور با همسایگانش و کشور برادر مصر را حل کند؟ بین رفتار مثبت عربستان و مقاصد منفی قطر فرق است.»</p>
      <p>این توئیت قرقاش پس از امضای توافق ریاض بین دولت مستعفی یمن تحت حمایت عربستان سعودی و شورای انتقالی جنوبی تحت حمایت امارات، منتشر شد.</p>
      <p>این وزیر اماراتی در حالی امضای توافق مذکور را عاملی برای اتحاد خوانده که به موجب این توافق قدرت در عدن واقع در جنوب یمن بین ریاض و ابوظبی تقسیم شد و همین امر با انتقادهایی از سوی انصارالله یمن و حتی برخی وزیران دولت مستعفی یمن مواجه شده است.</p>
      <p>در همین ارتباط «صالح الجبوانی» وزیر حمل‌ونقل دولت مستعفی یمن در انتقاد از تحمیل قیمومیت ریاض و ابوظبی بر جنوب یمن گفت، توافق ریاض، به ائتلاف سعودی مشروعیت داد تا اداره کشور یمن را بر عهده بگیرد.</p>
      <p>وی که از ابتدا مخالفت خود را به توافق ریاض اعلام کرده بود، افزود: ائتلاف حمایت از دولت قانونی (دولت مستعفی) حالا خودش دولت قانونی شده و دولت قانونی (به ریاست عبد ربه منصور هادی) مانند (المجلس) الانتقالی به یکی از طرف‌های این دولت تبدیل شده است.</p>
    </article>
  </body>
</html>