<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.pravda.com.ua/news/2019/11/10/7231514/"/>
    <meta property="og:site_name" content="Українська правда"/>
    <meta property="article:published_time" content="2019-11-09T23:42:11+00:00"/>
    <meta property="og:title" content="Держдеп США самостійно розблокував допомогу Україні — Bloomberg"/>
    <meta property="og:description" content="Державний департамент Сполучених Штатів Америки у вересні ухвалив рішення відновити виділення частини фінансової допомоги Україні до того, як відповідне розпорядження видав президент Дональд Трамп."/>
  </head>
  <body>
    <article>
      <h1>Держдеп США самостійно розблокував допомогу Україні — Bloomberg</h1>
      <address>
        <time datetime="2019-11-09T23:42:11+00:00">09 Nov 2019, 23:42</time>
      </address>
      <p>Державний департамент Сполучених Штатів Америки у вересні ухвалив рішення відновити виділення частини фінансової допомоги Україні до того, як відповідне розпорядження видав президент Дональд Трамп.</p>
      <p><b>Джерело:</b> <a href="https://www.bloomberg.com/news/articles/2019-11-09/state-department-freed-ukraine-money-before-trump-says-he-did?srnd=premium-europe">Bloomberg</a> із посиланням на співрозмовників</p>
      <p><b>Деталі: </b>Відповідне рішення Державний департамент прийняв за кілька днів до 11 вересня, коли про це оголосив Дональд Трамп.</p>
      <p>Раніше працівники американського зовнішньополітичного відомства довідалися про те, що Адміністративно-бюджетне управління, а отже, і президент США, не мали юридичних повноважень затримувати військову допомогу Україні.</p>
      <p>Саме працівник цього органу повідомив про замороження допомоги тимчасовому повіреному у справах США в Україні Вільяму Тейлору 17 липня. Рішення було прийнято Адміністративно-бюджетним управлінням за вказівки виконувача обов’язків глави адміністрації Трампа Міка Малвені 10 липня.</p>
      <p><b>Більше деталей: </b>За даними Bloomberg, пам’ятну записку, де містилося обґрунтування повноважень Державного департаменту, його глава Майк Помпео отримав 7 вересня. Але працівники відомства не хотіли псувати відносин з Білим домом і тому не поспішали ухвалювати жодних рішень.</p>
      <p>Незадовго до 9 вересня тодішній радник Трампа з питань національної безпеки Джон Болтон дав Державному департаменту сигнал, що військову допомогу можна розморожувати. І за кілька годин до заяви Трампа 11 вересня відповідне рішення було ухвалено на рівні Державного департаменту.</p>
      <p>Працівники Білого дому були шоковані діями Болтона, коли вони про них дізналися, назвавши їх порушенням протоколу, а Мік Малвені був заскочений зненацька. Представники Адміністративно-бюджетного управління в коментарі Bloomberg заявили, що ані втручання Болтона, ані зміни повноважень не було.</p>
      <p>
        <b>Передісторія:</b>
      </p>
      <ul>
        <li>25 вересня Білий дім оприлюднив текст липневої <a href="https://www.pravda.com.ua/news/2019/09/25/7227320/">телефонної розмови </a>між президентом США Дональдом Трампом і президентом України Володимиром Зеленським, через яку в США розпочали процедуру <a href="https://www.pravda.com.ua/news/2019/09/24/7227246/">імпічменту</a>.</li>
        <li>З тексту розмови зробили висновок, що Трамп схиляв президента України Володимира Зеленського розпочати розслідування проти політичного опонента колишнього віцепрезидента Джо Байдена.</li>
        <li>Зеленський публічно заперечує, що президент США чинив на нього тиск. "На мене ніхто не тиснув", - заявив він журналістам під час зустрічі з Трампом в Нью-Йорку.</li>
        <li>На виборах президента 21 квітня після оголошення результатів екзит-полу Зеленському <a href="https://www.eurointegration.com.ua/news/2019/04/22/7095472/">зателефонував Трамп.</a></li>
      </ul>
      <related>
        <a href="https://www.pravda.com.ua/news/2019/11/10/7231513/"/>
        <a href="https://www.pravda.com.ua/news/2019/11/9/7231455/"/>
        <a href="https://www.pravda.com.ua/news/2019/11/9/7231445/"/>
      </related>
    </article>
  </body>
</html>