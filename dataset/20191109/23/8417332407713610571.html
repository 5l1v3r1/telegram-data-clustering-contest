<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.adressa.no/nyheter/utenriks/2019/11/10/To-personer-skutt-og-s%C3%A5ret-i-Malm%C3%B6-20357459.ece"/>
    <meta property="og:site_name" content="adressa.no"/>
    <meta property="article:published_time" content="2019-11-09T23:43:12+00:00"/>
    <meta property="og:title" content="To personer skutt og såret i Malmö"/>
    <meta property="og:description" content="To personer ble skutt og påført livstruende skader i Malmö lørdag kveld, få minutter etter at politiet rykket ut til meldinger om en eksplosjon i samme by."/>
  </head>
  <body>
    <article>
      <h1>To personer skutt og såret i Malmö</h1>
      <address><time datetime="2019-11-09T23:43:12+00:00">09 Nov 2019, 23:43</time> by <a rel="author">(NTB) NTB-TT</a></address>
      <p>To personer ble skutt og påført livstruende skader i Malmö lørdag kveld, få minutter etter at politiet rykket ut til meldinger om en eksplosjon i samme by.</p>
      <aside><a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Facebook</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på Twitter</a> <a href="https://www.adressa.no/nyheter/utenriks/2019/11/10/javascript:void(0);">Del denne artikkelen på e-post</a></aside>
      <p>Klokka 20.57 lørdag kveld fikk politiet melding om en eksplosjon, og seks minutter senere ble det meldt om skyting på Möllevångstorget i Malmö, melder <a href="https://www.expressen.se/kvallsposten/just-nu-larm-om-skottlossning-i-malmo-1/">Expressen.</a></p>
      <p>Eksplosjonen skjedde i en bil rundt en kilometer unna torget. Politiet har ikke fått melding om personskader fra eksplosjonen, og det er for tidlig å si om det finnes noen sammenheng.</p>
      <p>Samtidig rykket politi og ambulanse ut til meldinger om skyting på en restaurant, der de fant ett av skuddofrene liggende på gulvet. Kort tid senere ankom ett annet skuddoffer sykehusets akuttmottak, som av sikkerhetsårsaker delvis ble sperret av.</p>
      <p>Ofrene er påført livstruende skader, opplyser sykehuset. Den ene er en gutt i tenårene, mellom 15 og 18 år. Den andres alder er det ikke opplyst om.</p>
      <h3>Bombegruppe på vei</h3>
      <p>– Dette er en veldig offentlig plass med mange mennesker som ferdes, sier politiets pressetalsperson Katarina Rusin til TT.</p>
      <p>Vitner skal forklart skudd ble avfyrt gjennom vinduet til en pizzarestaurant. Den ene skadde fikk førstehjelp av politiet inne i restauranten, men den andre skal ha ligget på plassen utenfor før vedkommende ble kjørt i en privatbil til sykehuset.</p>
      <p>To mistenkte personer ble sett forlate stedet på en sykkel, skriver avisen <a href="https://www.sydsvenskan.se/2019-11-09/tva-personer-skadade-vid-skottlossning-pa-mollan">Sydsvenskan</a>. Ved midnatt fant politiet en sykkel liggende på gaten i Klaragatan, en snau kilometer unna plassen der skytingen fant sted. Politi med hunder startet søk i området.</p>
      <p>– Jeg hørte fem-seks skudd, forteller en kvinne som satt i en restaurant på den andre siden av gaten for pizzeriaen hvor skytingen skjedde.</p>
      <h3>Eksplosjon i bil</h3>
      <p>Lørdag kveld fikk Malmö-politiet også flere meldinger om en kraftig eksplosjon i sentrum av byen.</p>
      <p>– Vi sendte store ressurser til stede, og der fant vi en bil med omfattende skader. Den nasjonale bombegruppen er på vei for å undersøke om det finnes noen rester av sprengladningen, sier Rustin.</p>
      <h3>100 eksplosjoner</h3>
      <p>Eksplosjonen var svært kraftig og kunne høres flere steder, og det antas å være derfor at politiet ble varslet fra ulike adresser i byen.</p>
      <p>– Men vi undersøker også om det kan ha skjedd flere eksplosjoner enn den i bilen. Vi har ikke fått noen rapporter om personskader, sier Rusin.</p>
      <p>Området er sperret av, og politiet avhørte lørdag kveld vitner til hendelsen.</p>
      <p>Det svenske politiets bombegruppe hadde i løpet av årets ti første måneder rykket ut på 100 eksplosjoner. Flere personer har fått alvorlige skader i eksplosjonene, som ikke har krevd menneskeliv.</p>
      <p>(©NTB)</p>
    </article>
  </body>
</html>