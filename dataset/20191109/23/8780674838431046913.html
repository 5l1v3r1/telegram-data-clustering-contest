<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://localnews.manoramaonline.com/thiruvananthapuram/local-news/2019/11/10/thiruvananthapuram-theft-threatened-with-gun-in-balaramapuram.html"/>
    <meta property="og:site_name" content="ManoramaOnline"/>
    <meta property="article:published_time" content="2019-11-09T23:00:00+00:00"/>
    <meta property="og:title" content="പട്ടാപ്പകൽ വീട്ടിൽക്കയറി അമ്മയെയും മകളെയും തോക്കുചൂണ്ടി ഭീഷണിപ്പെടുത്തി ആഭരണം കവർന്നു"/>
    <meta property="og:description" content="ബാലരാമപുരം∙ പട്ടാപ്പകൽ സ്ത്രീകൾ മാത്രമുള്ള വീട്ടിൽ കയറിയ അക്രമി തോക്കുചൂണ്ടി അമ്മയുടെയും മകളുടെയും ഭയപ്പെടുത്തി ഏഴുപവൻ മാലകൾ പൊട്ടിച്ചുകടന്നു..Thiruvananthapuram News. തിരുവനന്തപുരം വാർത്തകൾ. Thiruvananthapuram. Trivandrum News. Manorama Online Local News"/>
  </head>
  <body>
    <article>
      <h1>പട്ടാപ്പകൽ വീട്ടിൽക്കയറി അമ്മയെയും മകളെയും തോക്കുചൂണ്ടി ഭീഷണിപ്പെടുത്തി ആഭരണം കവർന്നു</h1>
      <address><time datetime="2019-11-09T23:00:00+00:00">09 Nov 2019, 23:00</time> by <a rel="author">മനോരമ ലേഖകൻ</a></address>
      <p>ബാലരാമപുരം∙ പട്ടാപ്പകൽ സ്ത്രീകൾ മാത്രമുള്ള വീട്ടിൽ കയറിയ അക്രമി തോക്കുചൂണ്ടി അമ്മയുടെയും മകളുടെയും ഭയപ്പെടുത്തി ഏഴുപവൻ  മാലകൾ പൊട്ടിച്ചുകടന്നു. നരുവാമൂട് മൊട്ടമൂട് ഗാന്ധിനഗർ അയണിയറത്തലയ്ക്കൽ പുത്തൻവീട്ടിൽ മലയാള മനോരമ മൊട്ടമൂട് ഏജന്റ് അനിൽകുമാറിന്റെ വീട്ടിലാണ് സംഭവം. അനിൽകുമാറിന്റെ ഭാര്യ ജയശ്രീ, മകൾ എംഎ. വിദ്യാർഥിനി അനിജ എന്നിവരുടെ ആഭരണങ്ങളാണ് നഷ്ടപ്പെട്ടത്.</p>
      <p>ഇന്നലെ ഉച്ചയ്ക്ക് 12 മണിയോടെയാണ് സംഭവം. ബൈക്ക് വീട്ടുമുറ്റത്തേക്ക് കയറ്റിവയ്ക്കട്ടെ എന്നു ചോദിച്ചാണ് അക്രമി വീട്ടിൽ എത്തിയത്. വേറെ വണ്ടി വരാനുള്ളതിനാൽ സാധിക്കില്ലെന്ന് ജയശ്രീ പറഞ്ഞു. ഇതുകേട്ട് തിരിച്ചുപോകുന്നതായി ഭാവിച്ചശേഷം പെട്ടെന്ന് പിന്നിലെ വാതിലിലൂടെ വീട്ടിൽ കയറുകയായിരുന്നു. മുന്നിലെ ഗ്രിൽ പൂട്ടിയിട്ടശേഷം അകത്ത് നിൽക്കുകയായിരുന്ന ജയശ്രീയെയും അനിജയെയും ഒരു മുറിക്കുള്ളിൽ കയറ്റിയശേഷം തോളിലെ ബാഗിൽ നിന്ന് ചെറിയ തോക്കെടുത്ത് ഇരുവരുടെയും നേരെ ചൂണ്ടി കൊന്നുകളയുമെന്നും ഭീഷണിപ്പെടുത്തി.</p>
      <p>ആദ്യം ജയശ്രീയുടെ മാല വലിച്ച് പൊട്ടിച്ചു. തുടർന്ന് മകളുടെ മാല പൊട്ടിക്കാനുള്ള ശ്രമത്തിനിടെ ജയശ്രീ അക്രമിയുടെ കയ്യിലിരുന്ന മാല പിടിച്ചുവലിച്ചു. ഇതിനിടെ ഒരു കഷണം പൊട്ടി താഴെ വീണു. പിടിവലിക്കിടെ മകളുടെ മാലയുടെ താലിയും ഇളകിവീണു. ഇതിനിടെ അമ്മയും മകളും  നിലവിളി ആരംഭിച്ചതോടെ അക്രമി ബൈക്കെടുത്ത് രക്ഷപ്പെട്ടു. ജയശ്രീ പുറകെ ഓടിയെങ്കിലും പിടികൂടാനായില്ല. പിടിവലിക്കിടെ ജയശ്രീയുടെ കൈയ്ക്കും അനിജയുടെ കഴുത്തിനും പരിക്കേറ്റിട്ടുണ്ട്.</p>
      <p>
        <b>അക്രമി ആന്ധ്രാ രാജേഷ് </b>
      </p>
      <p>ബാലരാമപുരം∙ മാലപൊട്ടിച്ച് കടന്നയാൾ ആന്ധ്രാ രാജേഷ് എന്ന് നാട്ടിൽ അറിയപ്പെടുന്ന രാജേഷ് ആണെന്ന് നരുവാമൂട് ഇൻസ്പെക്ടർ കെ.ധനപാലൻ പറഞ്ഞു.  സംഭവം നടക്കുന്നതിന് തലേദിവസവും വണ്ടി വീട്ടുമുറ്റത്ത് കയറ്റിയിടാൻ അനുവദിക്കണമെന്നാവശ്യപ്പെട്ട് ഇയാൾ വീട്ടിൽ എത്തിയിരുന്നു. അന്നു കാറിലായിരുന്നു എത്തിയത്.</p>
      <p>താൻ നാട്ടുകാരനായ ഗോപിയുടെ മകൻ രാജേഷ് എന്ന് പരിചയപ്പെടുത്തിയാണ് എത്തിയത്.  ഇപ്പോൾ ആന്ധ്രയിലാണെന്നും അവിടെനിന്ന് വരികയാണെന്നുമാണ് പരിചയപ്പെടുത്തിയത്. ഇയാൾക്കെതിരെ ബാലരാമപുരം പൊലീസ് സ്റ്റേഷനിൽ പണം തട്ടിപ്പിന് കേസുള്ളതായി പൊലീസ് പറഞ്ഞു. </p>
    </article>
  </body>
</html>