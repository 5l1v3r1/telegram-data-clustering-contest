<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639129/%D8%B1%D8%A6%DB%8C%D8%B3-%DA%A9%D9%85%DB%8C%D8%AA%D9%87-%D8%A7%D8%AE%D9%84%D8%A7%D9%82-%D9%87%D9%85-%D8%A7%D8%B2-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%B1%D9%81%D8%AA%D9%86%DB%8C-%D8%B4%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T23:36:00+00:00"/>
    <meta property="og:title" content="رئیس کمیته اخلاق هم از فدراسیون فوتبال رفتنی شد"/>
    <meta property="og:description" content="مرتضی تورک رئیس کمیته اخلاق فدراسیون فوتبال هم به دنبال کناره گیری از سمت خود است."/>
  </head>
  <body>
    <article>
      <h1>
        <a href="https://www.bultannews.com/fa/news/639129/%D8%B1%D8%A6%DB%8C%D8%B3-%DA%A9%D9%85%DB%8C%D8%AA%D9%87-%D8%A7%D8%AE%D9%84%D8%A7%D9%82-%D9%87%D9%85-%D8%A7%D8%B2-%D9%81%D8%AF%D8%B1%D8%A7%D8%B3%DB%8C%D9%88%D9%86-%D9%81%D9%88%D8%AA%D8%A8%D8%A7%D9%84-%D8%B1%D9%81%D8%AA%D9%86%DB%8C-%D8%B4%D8%AF">رئیس کمیته اخلاق هم از فدراسیون فوتبال رفتنی شد</a>
      </h1>
      <h2>مرتضی تورک رئیس کمیته اخلاق فدراسیون فوتبال هم به دنبال کناره گیری از سمت خود است.</h2>
      <address><time datetime="2019-11-09T23:36:00+00:00">09 Nov 2019, 23:36</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، در شرایطی که اسماعیل حسن زاده رئیس کمیته انضباطی فدراسیون فوتبال از سمت خود استعفا کرده است، تغییر دیگری در انتظار این فدراسیون است.</p>
      <p>مرتضی تورک رئیس کمیته اخلاق که در مدت حضورش در این کمیته آرای جنجالی زیادی صادر کرده بود، درخواست استعفایش را به رئیس فدراسیون فوتبال ارائه کرده و منتظر موافقت نهایی با این درخواست است.</p>
      <p>تورک در مدت حضورش در کمیته اخلاق بارها با فدراسیون فوتبال بر سر آرایی که در این کمیته صادر کرده بود، به چالش خورد. آخرین و مهمترین رایی که کمیته اخلاق منتشر کرد که از سوی فدراسیون فوتبال و کمیته استیناف وتو شد، محرومیت حیدر بهاروند رئیس سازمان لیگ و سعید فتاحی مسئول کمیته برگزاری مسابقات این سازمان بود.</p>
      <p>کمیته تحت نظر تورک همچنین پیش از این علی کفاشیان و عباس ترابیان رئیس سابق فدراسیون و رئیس پیشین کمیته بازاریابی را به دلیل تخلفات رخ داده در پرونده ام.پی.سیلوا پنج سال محروم کرده بود.</p>
      <p>محرومیت سیدرضا افتخاری مدیرعامل سابق استقلال و صادق ورمزیار مسئول آکادمی این باشگاه هم از دیگر آرای خبرساز تورک بوده است.</p>
      <p>وی همچنین با محروم کردن موقت گادوین منشا مهاجم نیجریه ای استقلال به خاطر برخورد با یک تماشاگر و اعلام دلایل محرومیت محسن فروزان برای مدتی در کانون اخبار رسانه های ورزشی قرار داشت.</p>
    </article>
  </body>
</html>