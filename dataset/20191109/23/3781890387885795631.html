<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/regional/740872"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T23:30:00+00:00"/>
    <meta property="og:title" content="สู้เพื่อนไม่ได้ฟ้องแม่ บุกรุมตุบม.5หน้าโรงเรียนไม่สนตร."/>
    <meta property="og:description" content="โซเชี่ยลถล่มยับพฤติกรรมคุณแม่พากลุ่มเพื่อนรุมกระชากตบนักเรียนหญิง ม.5 หน้าโรงเรียน ไม่สนใจตำรวจยืนอยู่ สาเหตุจากลูกทะเลาะกับเพื่อนแล้วแพ้โทรฟ้องแม่มาแก้แค้นให้"/>
  </head>
  <body>
    <article>
      <h1>สู้เพื่อนไม่ได้ฟ้องแม่ บุกรุมตุบม.5หน้าโรงเรียนไม่สนตร.</h1>
      <address>
        <time datetime="2019-11-09T23:30:00+00:00">09 Nov 2019, 23:30</time>
      </address>
      <p>
        <b>โซเชี่ยลถล่มยับพฤติกรรมคุณแม่พากลุ่มเพื่อนรุมกระชากตบนักเรียนหญิง ม.5 หน้าโรงเรียน ไม่สนใจตำรวจยืนอยู่ สาเหตุจากลูกทะเลาะกับเพื่อนแล้วแพ้โทรฟ้องแม่มาแก้แค้นให้</b>
      </p>
      <p>เมื่อวันที่ 10 พ.ย. ผู้สื่อข่าวรายงานว่า สมาชิกเฟซบุ๊กใช้ชื่อว่า "ต้นหนาม มีกุหลาบ" ได้โพสต์คลิปวีดีโอ พร้อมข้อความระบุว่า "สังคมสมัยนี้อยู่ยาก รุมตบเด็กหน้าโรงเรียนชื่อดังในบ้านโป่ง จังหวัดราชบุรี ต่อหน้าตำรวจและผู้ปกครองไม่เกรงกลัวต่อกฎหมายบ้านเมือง" ความยาว 1 นาที 46 วินาที<br/><br/>โดยในคลิปปรากฎภาพเด็กนักเรียนหญิง 3 คน ถูกกลุ่มผู้ปกครองของนักเรียนหญิงชั้นเดียวกันรุมทำร้ายด้วยการกระชากตัวอย่างแรงจนล้มลงกับพื้น แล้วอีกคนจิกตัวขึ้นมาพร้อมกับล็อกตัวแล้วตบหน้า ต่อหน้าตำรวจที่อำนวยความสะดวกหน้าโรงเรียน ซึ่งได้ทำการถ่ายคลิปไว้เป็นหลักฐาน ก่อนฝ่ายผู้ปกครองจะรู้ว่าตำรวจถ่ายคลิปไว้ จึงได้แยกย้ายกันไป ส่วนเด็กหญิงยืนร้องไห้ด้วยความตกใจ</p>
      <figure>
        <img src="https://www.dailynews.co.th/admin/upload/20191110/news_xFCpDIVQyI065256_533.jpg?v=20191110117?v=1813"/>
      </figure>
      <p>จากการตรวจสอบพบว่า ผู้เสียหายเป็นเด็กนักเรียนหญิงชั้น ม.5 โรงเรียนชื่อดังแห่งหนึ่งใน จ.ราชบุรี โดยสาเหตุมาจากก่อนหน้านี้ผู้เสียหายเคยมีเรื่องตบตีกับลูกสาวของกลุ่มผู้ก่อเหตุ ซึ่งเป็นนักเรียนโรงเรียนเดียวกัน แต่ฝ่ายตรงข้ามแพ้จึงโทรศัพท์ฟ้องแม่ให้มาแก้แค้นดังกล่าว<br/><br/>ทั้งนี้ ชาวเน็ตได้เข้ามาชมเป็นจำนวนมาก พร้อมกับวิพากษ์วิจารณ์ถึงพฤติกรรมของกลุ่มผู้ปกครองต่างๆ นานา ว่า ไม่เหมาะสม, ทำไมไม่เป็นตัวอย่างที่ดีให้ลูก, สอนลูกแบบไหนได้แบบนั้น, เป็นแม่คนกลับทำเสียเอง, อย่ายอมให้แจ้งความเอาผิด<br/><br/><b><a href="https://www.facebook.com/tuplipstulipss/videos/775048599610800/">ชมคลิป..</a></b><br/><br/>ขอบคุณเฟซบุ๊ก ต้นหนาม มีกุหลาบ</p>
    </article>
  </body>
</html>