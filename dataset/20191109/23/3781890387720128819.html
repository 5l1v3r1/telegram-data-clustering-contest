<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dailynews.co.th/article/740686"/>
    <meta property="og:site_name" content="เดลินิวส์"/>
    <meta property="article:published_time" content="2019-11-09T23:00:00+00:00"/>
    <meta property="og:title" content="แม่ฮ่องสอนเจรจาการค้ารัฐคะยา-ฉาน"/>
    <meta property="og:description" content="เมื่อเร็ว ๆ นี้นายสิริรัฐ ชุมอุปการ ผู้ว่าราชการจังหวัดแม่ฮ่องสอน นำผู้บริหารภาครัฐ ภาคเอกชน ไปเจรจาการค้า Business Matching และแสดงสินค้าเด่นของจังหวัดแม่ฮ่องสอน กับผู้ประกอบการค้าเมืองลอยก่อ รัฐคะยา ประเทศเมียนมา"/>
  </head>
  <body>
    <article>
      <h1>แม่ฮ่องสอนเจรจาการค้ารัฐคะยา-ฉาน</h1>
      <address>
        <time datetime="2019-11-09T23:00:00+00:00">09 Nov 2019, 23:00</time>
      </address>
      <p>
        <b>เมื่อเร็ว ๆ นี้นายสิริรัฐ ชุมอุปการ ผู้ว่าราชการจังหวัดแม่ฮ่องสอน นำผู้บริหารภาครัฐ ภาคเอกชน ไปเจรจาการค้า Business Matching และแสดงสินค้าเด่นของจังหวัดแม่ฮ่องสอน กับผู้ประกอบการค้าเมืองลอยก่อ รัฐคะยา ประเทศเมียนมา</b>
      </p>
      <p>  เมื่อเร็ว ๆ นี้นายสิริรัฐ ชุมอุปการ ผู้ว่าราชการจังหวัดแม่ฮ่องสอน นำผู้บริหารภาครัฐ ภาคเอกชน  ผู้ประกอบการค้าจากจังหวัดแม่ฮ่องสอน เดินทางไปหารือเจรจาการค้า Business Matching และแสดงสินค้าเด่นของจังหวัดแม่ฮ่องสอน กับผู้ประกอบการค้าเมืองลอยก่อ รัฐคะยา โดยมี U L Phaung Sho (นาย พองโฉ่) มุขมนตรีรัฐคะยา ประเทศเมียนมา พร้อมคณะให้การต้อนรับ ร่วมประชุมแลกเปลี่ยนข้อมูลแสดงสินค้าและเยี่ยมชมตลาดสดเมืองลอยก่อ เพื่อสร้างความคุ้นเคย อันจะเป็นประโยชน์ในเชิงธุรกิจการค้าในอนาคต และการเปิดเส้นทางการค้าชายแดน ระหว่าง จ.แม่ฮ่องสอน กับ รัฐคะยา ณ ศาลาว่าการเมืองลอยก่อ รัฐคะยา ประเทศเมียนมา   จากนั้นคณะได้เดินทางไปพบปะแสดงสินค้าเด่นจงหวัดแม่ฮ่องสอน ณ เมืองตองยี  รัฐฉาน ประเทศเมียน มา โดยมี นายอองซาน วิน ประธานหอการค้ารัฐฉานตอนใต้ พร้อมผู้ประกอบการมาให้การต้อนรับ<br/><br/>   นายสิริรัฐ ชุมอุปการ ผู้ว่าราชการจังหวัดแม่ฮ่องสอน เปิดเผยว่า ในการนำคณะส่วนราชการ ภาครัฐเอกชน ผู้ประกอบการมาประชุมหารือเจรจาการค้าที่การแสดงสินค้าระหว่างผู้ประกอบการค้าไทยกับเมียนมา ทั้งในเมืองลอยก่อ รัฐคะยา และเมืองตองยี รัฐฉาน ได้รับการต้อนรับจากมุขมนตรีรัฐคะยา และความสนใจจากผู้ประกอบการทั้งสองเมืองเป็นอย่างดี ประเด็นที่มาพูดคุยคือเรื่องการเปิดเส้นทางการค้าชายแดนที่ช่องทางห้วยต้นนุ่น อ.ขุนยวม จ.แม่ฮ่องสอน ฝ่ายไทยเรากำลังก่อสร้างเป็นถนนดินลูกรังบดอัดแน่นและคอนกรีตบางส่วนที่ลาดชัน คาดว่าจะแล้วเสร็จในสิ้นเดือนกันยายน 62 นี้ และได้จัดตั้งงบประมาณที่จะเทคอนกรีตตลอดเส้นระยะทาง 9 กม.ตั้งแต่บ้านห้วยต้นนุ่นถึงเขตชายแดนไทยในปีต่อไป อีก 30 ล้านบาท  ส่วนเส้นทางฝั่งประเทศเมียนมา  ตั้งแต่อำเภอแม่แจ๊ะ  จ.ลอยก่อ ถึง ชายแดนไทยที่ช่องทางห้วยต้นนุ่น หรือ BP 13 ได้ก่อสร้างเสร็จแล้ว โดยทั้งสองฝ่ายก็จะกำหนดวันเปิดเส้นทางประมาณปลายเดือน พ.ย.-ธ.ค. 62 นี้  นอกจากนี้ยังได้มีการพูดคุยประเด็นการส่งเสริมการท่องเที่ยว  การอนุญาตให้บุคคลเข้า-ออก ระหว่างประเทศผ่านจุดผ่อนปรนการค้า เพื่อถือปฏิบัติให้เป็นไปในแนวทางเดียวกัน และได้หารือร่วมกันที่จะเปิดตลาดการค้าชายแดนสองแผ่นดินเดือนละ 1 ครั้ง โดยในวันที่ 26 ก.ย.62 ได้เปิดให้ผู้ประกอบการพ่อค้าประชาชนไทยและเมียนมา นำสินค้ามาวางจำหน่าย ในพื้นที่อำเภอขุนยวม จ.แม่ฮ่องสอน และในเดือนต่อไป พ่อค้าฝั่งไทยก็จะนำสินค้าไปวางจำหน่ายที่อำเภอแม่แจ๊ะ จ.ลอยก่อ ประเทศเมียนมา</p>
      <figure>
        <img src="https://www.dailynews.co.th/admin/upload/20191108/news_HquAnqxeuF004816_533.jpg?v=20191110067?v=2176"/>
      </figure>
      <p>   ผู้ว่าราชการจังหวัดแม่ฮ่องสอน กล่าวต่อไปว่า  สำหรับ รัฐคะยา เป็นอีกรัฐหนึ่งที่อยู่ติดชายแดนไทย ตรงข้าม อ.ขุนยวม, อ.เมือง จ.แม่ฮ่องสอน  มีพื้นที่ 11,731.5 ตารางกิโลเมตร  มีประชากรประมาณ 280,000 คน ถือว่าเป็นประตูสู่การค้าไทย-เมียนมา และรัฐคะยา มีแหล่งท่องเที่ยวมากพอสมควร  สำหรับการค้าชายแดนจุดผ่อนปรนจังหวัดแม่ฮ่องสอน  ปี 62  ตั้งแต่เดือนมกราคม-กรกฎาคม ส่งออก 383 ล้านบาท และ นำเข้า 293 ล้านบาท มูลค่ารวมกว่า 676 ล้านบาท ประเภทสินค้าที่มีการส่งออก 5 อันดับแรก ได้แก่ ผงชูรส, บุหรี่ต่างประเทศ, กาแฟสำเร็จรูป, เบียร์กระป๋องรองเท้าแตะฟองน้ำ อุปกรณ์การเกษตรและสปายไวน์ ซึ่งผงชูรส ส่งออกมากที่สุดร้อยละ  55 สินค้านำเข้า 5 อันดับ ใน เดือนกรกฎาคม 2562 ได้แก่ โค-กระบือมีชีวิต จำนวน 32.76 ล้านบาท, สินค้าอุปโภคบริโภค และ หอมหัวใหญ่ ซึ่งถ้าเราสร้างถนนที่ช่องทางห้วยต้นนุ่นแล้วเสร็จ เชื่อว่าจะมีการค้าขายนำเข้าและส่งออกเพิ่มขึ้น จะสามารถยกระดับจากจุดผ่อนปรนให้เป็นด่านการค้าชายแดนถาวรในอนาคตที่จะถึงนี้ ขณะนี้เราได้เร่งดำเนินการก่อสร้าง จะได้ทำการเปิดเส้นทางการค้าระหว่างจังหวัดแม่ฮ่องสอนกับเมืองลอยก่อ รัฐคะยา ส่วนเมืองตองจี ถือเป็นเมืองหลักของรัฐฉานอากาศค่อนข้างเย็น มีแหล่งท่องเที่ยวที่ขึ้นชื่อได้แก่ทะเลสาบอินเล ตองจีจึงเป็นอีกเมืองหนึ่งที่เราได้มาพบปะเยี่ยมเยือนเพื่อขยายตลาดการค้าการท่องเที่ยวของจังหวัดแม่ฮ่องสอนในอนาคต    </p>
      <figure>
        <img src="https://www.dailynews.co.th/admin/upload/20191108/news_MYcikcIFzP004820_533.jpg?v=20191110067?v=8401"/>
      </figure>
      <p> <br/>  จากการหารือในวันนี้ ทั้งสองฝ่ายยืนยันที่จะยกระดับความสัมพันธ์ระหว่างประเทศให้มากขึ้นเพื่อไปสู่จุดมุ่งหมาย ยกระดับจุดผ่อนปรนการค้าชายแดนช่องทางห้วยต้นนุ่น หรือ PB 13 ให้เป็นด่านชายแดนถาวรในอนาคตให้ได้ ต่อจากนี้ไปทั้งสองฝ่ายจะต้องเร่งดำเนินการเตรียมความพร้อมในทุกด้าน เพื่อรองรับการขยายตัวทางเศรษฐกิจในอนาคต.<br/><br/>..........................................<br/>ฉลอง หมั่นสกุล</p>
    </article>
  </body>
</html>