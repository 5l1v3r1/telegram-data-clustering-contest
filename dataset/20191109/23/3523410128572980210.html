<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639121/%D8%A7%D9%81%D8%B4%D8%A7%DB%8C-%D8%AA%D9%88%D8%B7%D8%A6%D9%87-%D8%AC%D8%AF%DB%8C%D8%AF-%D8%AF%D9%88%D9%84%D8%AA-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D9%85%D8%B1%D8%AF%D9%85-%D8%B3%D9%88%D8%B1%DB%8C%D9%87"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T23:11:00+00:00"/>
    <meta property="og:title" content="افشای توطئه جدید دولت آمریکا علیه مردم سوریه"/>
    <meta property="og:description" content="«موسسه ران پل» ضمن برشمردن اهداف جدید آمریکا از جنگ در سوریه اعلام کرد: تلاش واشنگتن برای تغییر نظام دمشق همچنان ادامه دارد."/>
  </head>
  <body>
    <article>
      <h1>
        <a href="https://www.bultannews.com/fa/news/639121/%D8%A7%D9%81%D8%B4%D8%A7%DB%8C-%D8%AA%D9%88%D8%B7%D8%A6%D9%87-%D8%AC%D8%AF%DB%8C%D8%AF-%D8%AF%D9%88%D9%84%D8%AA-%D8%A2%D9%85%D8%B1%DB%8C%DA%A9%D8%A7-%D8%B9%D9%84%DB%8C%D9%87-%D9%85%D8%B1%D8%AF%D9%85-%D8%B3%D9%88%D8%B1%DB%8C%D9%87">افشای توطئه جدید دولت آمریکا علیه مردم سوریه</a>
      </h1>
      <h2>«موسسه ران پل» ضمن برشمردن اهداف جدید آمریکا از جنگ در سوریه اعلام کرد: تلاش واشنگتن برای تغییر نظام دمشق همچنان ادامه دارد.</h2>
      <address><time datetime="2019-11-09T23:11:00+00:00">09 Nov 2019, 23:11</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، «موسسه ران پل» اعلام کرد: با وجود دستور دونالد <b>ترامپ</b>، رئیس جمهور آمریکا مبنی بر عقب‌نشینی جزیی نیرو‌های این کشور از سوریه، <b>جنگ</b> واشنگتن برای تغییر نظام سوریه همچنان ادامه دارد.</p>
      <p>«دانا استرول» دیپلمات کهنه‌کار آمریکایی، رئوس راهبرد تغییر نظام در سوریه را در اندیشکده «مرکز مطالعات راهبردی و بین‌المللی» اعلام کرد. «مرکز مطالعات راهبردی و بین‌المللی» اندیشکده‌ای است که دولت آمریکا بودجه آن را تامین می‌کند و در کانون طرح‌های مداخله جویانه واشنگتن قرار دارد.</p>
      <p>استرول به دستور کنگره بر یک بررسی درباره سوریه نظارت داشته است و درباره آنچه «مرحله‌ای جدید» از جنگ سوریه خواند، رئوس این طرح چهار مرحله‌ای را اعلام کرد:<br/>- اشغال قطب اقتصادی و «غنی از لحاظ منابع» در سوریه توسط ارتش آمریکا<br/>- منزوی ساختن دیپلماتیک دولت سوریه<br/>- اعمال تحریم‌های اقتصادی ضد دمشق و متحدانش<br/>- ممانعت از ارائه کمک بازسازی و دانش فنی به سوریه</p>
      <p>استرول یکی از ماموران باسابقه دولت آمریکاست که سال‌ها در زمینه تدوین سیاست خاورمیانه تلاش کرده است. وی در زمان خدمت در «کمیته روابط خارجی سنا», بر فعالیت وزارت امور خارجه در زمینه فروش تسلیحات آمریکایی و کمک خارجی نظارت داشت.</p>
      <p>وی خاطر نشان کرد جنگ آمریکا برای تغییر رژیم در سوریه، پایان نیافته است.</p>
      <p>استرول به شکلی خلاصه گفت ارتش آمریکا یک سوم از خاک سوریه را همراه با «نیرو‌های سوریه دموکراتیک» شریک محلی‌اش به مالکیت خود در آورد. این اراضی خاک سوریه که آمریکا مالک آن شده است، از لحاظ منابع غنی هستند و قطب اقتصادی و کشاورزی و دارای منابع هیدروکربن به شمار می‌روند.</p>
      <p>این مقام آمریکایی همچنین اعمال فشار در مورد کمک در زمینه بازسازی را به عنوان ابزاری ضد دولت سوریه پیشنهاد کرد.</p>
      <p>استرول گفت کمک‌های بشردوستانه دولت آمریکا و «کمک به تثبیت سوریه در اختیار متحد واشنگتن یعنی نیرو‌های سوریه دموکراتیک در شمال شرقی سوریه قرار گرفتند و از آمریکا خواست تا زمان محقق شدن هدف تغییرنظام، بقیه قسمت‌های سوریه را به صورت ویران شده حفظ کند.</p>
      <p>روز چهارشنبه دونالد ترامپ، رئیس جمهور آمریکا با توسعه اقدام نظامی این کشور برای «محافظت» از میدان‌های نفت سوریه در شرق فرات و استقرار تقریبا ۸۰۰ نیروی نظامی بدین منظور، با استقرار ۲۰۰ نیروی نظامی دیگر نیز در پایگاه نظامی التنف موافقت کرد.</p>
      <p>ترامپ از ابتدای ورود به کاخ سفید همواره اعلام کرده است که قصد دارد به جنگ‌های بی پایان در خاورمیانه خاتمه دهد و نیروهای این کشور را از منطقه غرب آسیا خارج کند، در حالی که اقدامات او خلاف این موضوع را ثابت می‌کند و بار دیگر ادعاهای دروغین مقامات آمریکایی و ماهیت غارتگری آنان را به اثبات می‌رساند.</p>
    </article>
  </body>
</html>