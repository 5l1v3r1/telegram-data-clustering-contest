<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639128/%D8%A7%D8%B3%D8%AA%D9%85%D8%B1%D8%A7%D8%B1-%D8%AB%D8%A8%D8%A7%D8%AA-%D9%82%DB%8C%D9%85%D8%AA-%D9%85%D8%B1%D8%BA-%D8%AF%D8%B1-%D8%A8%D8%A7%D8%B2%D8%A7%D8%B1"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T23:33:00+00:00"/>
    <meta property="og:title" content="استمرار ثبات قیمت مرغ در بازار"/>
    <meta property="og:description" content="حجت گفت: امروز نرخ هر کیلو مرغ آماده به طبخ در خرده فروشی‌ها ۱۲ هزار و ۸۰۰ تا ۱۳ هزار و ۵۰۰ تومان است."/>
  </head>
  <body>
    <article>
      <h1>
        <a href="https://www.bultannews.com/fa/news/639128/%D8%A7%D8%B3%D8%AA%D9%85%D8%B1%D8%A7%D8%B1-%D8%AB%D8%A8%D8%A7%D8%AA-%D9%82%DB%8C%D9%85%D8%AA-%D9%85%D8%B1%D8%BA-%D8%AF%D8%B1-%D8%A8%D8%A7%D8%B2%D8%A7%D8%B1">استمرار ثبات قیمت مرغ در بازار</a>
      </h1>
      <h2>حجت گفت: امروز نرخ هر کیلو مرغ آماده به طبخ در خرده فروشی‌ها ۱۲ هزار و ۸۰۰ تا ۱۳ هزار و ۵۰۰ تومان است.</h2>
      <address><time datetime="2019-11-09T23:33:00+00:00">09 Nov 2019, 23:33</time> by <a rel="author">بولتن نیوز | bultannews.com</a></address>
      <p>به گزارش بولتن نیوز، عظیم حجت عضو هیئت مدیره اتحادیه <b>مرغداران گوشتی</b> از ثبات نرخ مرغ نسبت به اواخر هفته گذشته در<b> بازار</b> خبر داد و گفت: امروز نرخ هر کیلو مرغ زنده درب مرغداری ۸ هزار و ۸۰۰ تا ۸ هزار و ۹۰۰ تومان و مرغ آماده به طبخ در خرده فروشی‌ها ۱۲ هزار و ۸۰۰ تا ۱۳ هزار و ۵۰۰ تومان است.</p>
      <p>وی با اشاره به اینکه قیمت کنونی مرغ با نرخ مصوب ستاد تنظیم بازار در ابتدای سال برابری دارد، افزود: با توجه به روند خطی تولید و میزان جوجه ریزی ماهانه ۹۵ میلیون تا ۱۰۰ میلیون قطعه در واحد‌های مرغداری، کمبودی در عرضه وجود ندارد که بر نوسان شدید قیمت در بازار دامن بزند.</p>
      <p>حجت قیمت مرغ در بازار را پیش بینی کرد و گفت: با توجه به شرایط کنونی عرضه و تقاضا و مساعدت شرایط جوی، قیمت مرغ تا پایان هفته از ثبات نسبی برخوردار خواهد بود و چنانچه همانند هفته‌های گذشته، اختلالاتی در حمل و نقل به واسطه شرایط جوی ایجاد شود، افزایش مجدد قیمت دور از انتظار نیست.</p>
      <p>این مقام مسئول متوسط قیمت هر قطعه جوجه یکروزه را ۳ هزار و ۲۰۰ تا ۳ هزار و ۳۰۰ تومان اعلام کرد و افزود: نرخ کنونی جوجه یکروزه بالاتر از قیمت مصوب ستاد تنظیم بازار است که این امر در کنار افزایش مصرف سوخت و تلفات ناشی از شیوع بیماری در فصل پاییز بر افزایش هزینه تمام شده تولید دامن زده است.</p>
      <p>وی درباره آخرین وضعیت بیماری نیوکاسل گفت: شیوع بیماری نیوکاسل در برخی استان‌ها مشکلاتی ایجاد کرده که سازمان دامپزشکی نسبت به واکسیناسیون طیور بومی در مناطق روستایی به منظور کاهش شیوع بیماری در برخی استان‌های اقدام کرده است.</p>
      <p>بیشتر بخوانید: افزایش ۳ درصدی قیمت مرغ در بازار/ نرخ هر کیلو مرغ ۱۳ هزار و ۸۰۰ تومان است</p>
      <p>عضو هیئت مدیره اتحادیه مرغداران گوشتی ادامه داد: با گسترش بیماری نیوکاسل و افزایش تلفات، احتمال نوسان قیمت به سبب کمبود عرضه دور از انتظار نیست.</p>
      <p>حجت متوسط تلفات شیوع بیماری نیوکاسل در کشور را ۱۰ تا ۱۵ درصد اعلام کرد و گفت: در مناطق جنوبی تلفات بالاتر از این رقم و در مناطق شمالی کشور تلفات کمتر از ۵ درصد است.</p>
      <p>این مقام مسئول با اشاره به اینکه کمبودی در عرضه مرغ وجود ندارد، گفت: براساس آخرین آمار رسمی ۹۵ میلیون قطعه جوجه ریزی در ماه قبل صورت گرفته است، ضمن آنکه با احتساب آمار غیر رسمی مجموع جوجه ریزی به ۱۰۲ میلیون قطعه می‌رسد چرا که واحد‌های غیرمجاز یا واحد‌هایی که بیش از مجاز جوجه ریزی کردند در آمار رسمی محاسبه نمی‌شود.</p>
      <p>وی از ثبات قیمت نهاده‌های دامی طی ماه‌های اخیر در بازار خبر داد و افزود: با توجه به آنکه بازار ذرت و کنجاله سویا در ماه‌های اخیر از آرامش نسبی برخوردار است، همین امر موجب شد تا تولید نسبت به گذشته در شرایط مساعدتری قرار گیرد.</p>
      <p>حجت با بیان اینکه احتکار مرغ در واحد‌های مرغداری صحت ندارد، اظهار کرد: با وجود آنکه در وزن و سن خاصی قابلیت نگهداری مرغ وجود دارد و نگهداری مرغ در پروسه زمانی طولانی مدت زمینه را برای افزایش تلفات فراهم می‌کنند از اینرو هیچ مرغداری اقدام به چنین کاری نمی‌کند چرا که در صورت نگهداری طولانی مدت مرغ در سالن‌ها این امکان وجود دارد که یک دوره جوجه‌ریزی دچار چالش شود که در نهایت با هدر رفت حتی یک قطعه مرغ در هر روز مرغداران با زیان چشمگیری مواجه می‌شوند.</p>
      <p>این مقام مسئول درباره آخرین وضعیت صادرات مرغ افزود: با توجه به آنکه اتفاق خاصی در خصوص کاهش تعرفه رخ نداده، از این رو صادرات همچنان به طور غیر رسمی در حال انجام است.</p>
      <p>حجت ادامه داد: با توجه به آنکه قرارداد صادرکنندگان با تجار بازار‌های هدف حداقل ۶ ماهه است، از این رو تا پایان سال میلادی باید صادرکنندگان منتظر بمانند تا قرارداد جدید منعقد شود، ضمن آنکه با تعدیل تعرفه ها، قیمت مرغ تولیدی ما با سایر رقبا در بازار‌های هدف رقابتی است.</p>
      <p>وی صادرات مرغ به بازار‌های هدف را منظور به هماهنگی وزارتخانه‌های جهاد کشاورزی و وزارت صمت، عدم جلوگیری از صادرات مرغ در زمان افزایش قیمت در بازار داخل و کاهش تعرفه و فراهم کردن زمینه انعقاد قرارداد با تجار اعلام کرد.</p>
      <p>به گفته عضو هیئت مدیره اتحادیه مرغداران گوشتی، با توجه به آنکه تنها تامین کننده مرغ کشور‌های همسایه، ترکیه است، از این رو با فراهم شدن شرایط صادرات با ظرفیت تولید فعلی به سهولت امکان ۳۰۰ تا ۵۰۰ هزار تن مرغ به بازار‌های هدف وجود دارد.</p>
      <p>وی درپایان با بیان اینکه جای هیچ گونه نگرانی مبنی بر کمبود عرضه مرغ در بازار نیست، تصریح کرد: اگر میزان جوجه‌ریزی واحد‌های مرغداری ۹۵ میلیون قطعه به بالا باشد از اینرو این امکان وجود دارد که میزان مصرف را مدیریت کرد چرا با نگهداری هر قطعه مرغ به مدت زمان حداکثر یک هفته بیشتر در فارم‌ها می‌توان تولید گوشت مرغ را تا نیم کیلو افزایش داد که با این وجود کمبودی در عرضه به بازار نداریم.</p>
    </article>
  </body>
</html>