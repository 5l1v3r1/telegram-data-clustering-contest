<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://emprenem.ara.cat/innovacio/buscar-cangur-gos-traves-internet_0_2341565843.html"/>
    <meta property="og:site_name" content="Ara.cat"/>
    <meta property="article:published_time" content="2019-11-09T23:00:00+00:00"/>
    <meta property="og:title" content="Com buscar un cangur per al gos a través d’internet"/>
    <meta property="og:description" content="Rover s’ha convertit en la plataforma líder de serveis canins a Espanya gràcies a l’adquisició de la seva principal competidora"/>
  </head>
  <body>
    <article>
      <h1>Com buscar un cangur per al gos a través d’internet</h1>
      <h2>Rover s’ha convertit en la plataforma líder de serveis canins a Espanya gràcies a l’adquisició de la seva principal competidora</h2>
      <address><time datetime="2019-11-09T23:00:00+00:00">09 Nov 2019, 23:00</time> by <a rel="author">IRENE RIART</a></address>
      <p><b>¿Necessites algú que tingui cura de la teva mascota mentre ets a la feina o de viatge?</b> La plataforma nord-americana Rover es presenta al gran públic com “l’Airbnb dels gossos” i ofereix als propietaris la possibilitat de contractar els serveis de cura i allotjament dels seus animals a altres particulars, per un preu mínim que oscil·la entre els 8 i 12 euros al dia. La web, nascuda en un concurs de <i>start-ups</i> als Estats Units el 2011, està disponible a tot Espanya des d’aquest estiu i ha establert la seu estatal a Barcelona, on té 39 treballadors.</p>
      <p>Rover incorpora diferents tipus de serveis per a la cura dels gossos, com passejades diàries, visites de cuidadors durant l’absència del propietari i l’acollida durant diversos dies. Els cuidadors que s’ofereixen per prestar els serveis, per la seva banda, sempre estan connectats amb veterinaris que proporciona la mateixa plataforma. Durant el servei, a més, els propietaris reben fotos i missatges sobre l’estat dels animals a través de l’aplicació mòbil.</p>
      <blockquote>L’empresa va arribar a Europa l’any passat i ha fixat a Barcelona la seva delegació espanyola</blockquote>
      <p><b>La plataforma, molt consolidada als EUA</b>, va entrar al mercat europeu el juliol del 2018 amb el llançament dels seus serveis al Regne Unit. Des d’aleshores Rover ha optat per convertir-se també en un referent a la resta del Vell Continent, una fita que ha completat gràcies a l’adquisició de la seva principal competidora a Europa, DogBuddy, l’octubre del 2018. Segons Rossella Fasoli, directora de Rover a Espanya i Itàlia, després de consolidar-se als Estats Units “Europa era el principal objectiu d’expansió”, i la compra de DogBuddy “en va accelerar el procés”.</p>
      <p>La fusió de les dues empreses es va completar a l’estiu i, des d’aleshores, Rover s’ha convertit en líder del sector amb més de 300.000 usuaris a tot el món. Segons dades de la companyia, disposa d’un finançament de fins a 310 milions de dòlars i una plantilla de 500 treballadors a tots els països on s’ha establert. En un any i mig la plataforma ha aconseguit entrar en vuit països europeus, comptant-hi Espanya, entre els quals hi ha Suècia, França, Alemanya i Holanda. L’objectiu següent és obrir el negoci als propietaris de gats, un projecte que desenvoluparà els pròxims mesos.</p>
    </article>
  </body>
</html>