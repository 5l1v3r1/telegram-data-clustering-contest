<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.bultannews.com/fa/news/639134/%D8%A7%D9%86%D9%81%D8%AC%D8%A7%D8%B1-%D8%B4%D8%AF%DB%8C%D8%AF-%D9%85%D8%B1%DA%A9%D8%B2-%D8%A8%D8%BA%D8%AF%D8%A7%D8%AF-%D8%B1%D8%A7-%D9%84%D8%B1%D8%B2%D8%A7%D9%86%D8%AF"/>
    <meta property="og:site_name" content="بولتن نیوز | bultannews.com"/>
    <meta property="article:published_time" content="2019-11-09T23:44:00+00:00"/>
    <meta property="og:title" content="انفجار شدید مرکز بغداد را لرزاند"/>
    <meta property="og:description" content="یک انفجار شدید دقایقی پیش مرکز بغداد پایتخت عراق را لرزاند."/>
  </head>
  <body>
    <article>
      <h1>
        <a href="https://www.bultannews.com/fa/news/639134/%D8%A7%D9%86%D9%81%D8%AC%D8%A7%D8%B1-%D8%B4%D8%AF%DB%8C%D8%AF-%D9%85%D8%B1%DA%A9%D8%B2-%D8%A8%D8%BA%D8%AF%D8%A7%D8%AF-%D8%B1%D8%A7-%D9%84%D8%B1%D8%B2%D8%A7%D9%86%D8%AF">انفجار شدید مرکز بغداد را لرزاند</a>
      </h1>
      <h2>یک انفجار شدید دقایقی پیش مرکز بغداد پایتخت عراق را لرزاند.</h2>
      <address><time datetime="2019-11-09T23:44:00+00:00">09 Nov 2019, 23:44</time> by <a rel="author">بولتن نیوز | bultannews.com</a></address>
      <p>به گزارش <a href="https://www.bultannews.com/">بولتن نیوز</a>، صدای شدید یک<b> انفجار</b> در حالی در منطقه صالحیه و کراده مریم در مرکز <b>پایتخت</b> <b>عراق</b> شنیده شد که چند دقیقه پیش از آن نیز یک صدای انفجار به دیگر به گوش رسیده و اعلام شده بود که ناشی از انفجار بمب صوتی در خیابان ابونواس در نزدیک میدان تحریر بوده است.</p>
      <p>هنوز از جزییات این دو انفجار اطلاعاتی بیشتری اعلام نشده است اما تا لحظه انتشار این خبر انفجارهای کوچک و بزرگ که بیشتر به نظر می رسد ناشی از بمب صوتی برخی افراد در میان تظاهرکنندگان علیه نیروهای امنیتی و یا گلوله های صوتی که نیروهای عراقی برای پراکنده کردن تظاهرکنندگان استفاده می کنند، باشد.</p>
      <p>همزمان صدای تیراندازی های متراکم در منطقه شنیده می شود.</p>
      <p>شهر بغداد امشب پس از چند روز آرامش نسبی بار دیگر دچار برخی ناآرامی پراکنده در اطراف میدان تحریر شده است. <br/>سرهنگ خالد المحنا سخنگوی وزارت کشور عراق گفته که یک گروه با چهره های پوشیده ساعتی پیش یک ساختمان را در میدان الخلانی در ضلع شمالی میدان تحریر آتش زدند و سپس با نیروهای امنیتی درگیر شدند.</p>
      <p>این گزارش حاکی است آنها قصد داشتند با عبور از موانع امنیتی از پل سنک بر روی رودخانه دجله عبور و خود را به منطقه سبز برسانند اما نیروهای امنیتی مانع آنها شدند و درگیری رخ داد.</p>
      <p>با این حال منابع نظامی عراق اخبار برخی رسانه های غربی مبنی بر کشته شدن ۴ تا ۶ نفر در این درگیری را رد و تاکید کردند که این حادثه هیچ کشته ای نداشت و یک گروه از این مهاجمان بازداشت شده اند.</p>
      <p>سخنگوی فرماندهی نیروهای مسلح عراق نیز گفت که این گروه با آتش زدن لاستیک خودرو درگیر شدن با ماموران قصد عبور از پل سنک را داشتند که ماموران با آنها مقابله کردند.</p>
      <p>سخنگوی وزارت کشورعرق گفت: گروه مذکور با بطری های آتش زا به ماموران حمله کردند.</p>
      <p>وی گفت که برخورد با تجمع کنندگان درمیدان تحریر و تحصن کنندگان در اطراف آن به هیچوجه صحت ندارد و نیروهای امنیتی تنها مانع برگزاری اعتراضات خیابانی و بستن معابر در نقاط دیگر شهر می شوند.</p>
      <p>ساعتی پس از وقوع چند انفجار در مرکز بغداد، منابع امنیتی اعلام کردند که انفجار بمب صوتی در خیابان ابونواس به چند خودرو خسارت زده اما زخمی یا تلفات جانی نداشته است.</p>
      <p>در حال حاضر (ساعت ۲۲ به وقت بغداد) اوضاع رو به آرامش نهاده و صدای گاز اشک آور، گلوله های صوتی و یا تیراندازی هوایی همچنان به صورت پراکنده شنیده می شود.</p>
      <p>تلویزیون العهد گزارش کرد که نیروهای امنیتی در حال متفرق کردن تظاهرکنندگانی هستند که بار دیگر سعی دارند از پل سنک عبور کنند و قصد دارند آنها را به سمت میدان تحریر محل قانونی برگزاری تجمع و تحصن هدایت کنند اما مقاومت برخی تظاهرکنندگان درگیری ها را همچنان ایجاد کرده است.</p>
      <p>همزمان هزاران نفر از معترضان بصورت انفرادی یا خانوادگی همچون شب گذشته اما با حجمی که روندی کاهش داشته است، در میدان تحریر جمع شده اند و ضمن خواندن اشعار و سرودهای ملی و یا خواندن نوحه های حماسی و پرتاب ترقه و فشفشه، تجمعی به شکل کارناوالی ترتیب داده اند.</p>
    </article>
  </body>
</html>