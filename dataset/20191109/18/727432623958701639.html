<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.dinside.no/bolig/putt-denne-i-oppvaskmaskinen/71785316"/>
    <meta property="og:site_name" content="Dinside"/>
    <meta property="article:published_time" content="2019-11-09T18:00:00+00:00"/>
    <meta property="og:title" content="Putt denne i oppvaskmaskinen"/>
    <meta property="og:description" content="Skitten oppvaskmaskin? Prøv sitrontrikset!"/>
  </head>
  <body>
    <article>
      <h6 class="kicker">Rense oppvaskmaskin</h6>
      <h1>Putt denne i oppvaskmaskinen</h1>
      <h2>Skitten oppvaskmaskin? Prøv sitrontrikset!</h2>
      <address><time datetime="2019-11-09T18:00:00+00:00">09 Nov 2019, 18:00</time> by <a rel="author">Linn Merete Rognø</a></address>
      <p>Hvis du ser at glass, fat og bestikk ikke er blitt skikkelig rent etter en runde i oppvaskmaskinen, kan det bety at maskinen bør få seg en ordentlig rens.</p>
      <p>Det finnes gode renseprodukter på markedet, men om du ikke har et slikt for hånd, finnes det også andre metoder du kan forsøke.</p>
      <p>For eksempel sitron-trikset!</p>
      <h3>Rens med sitron</h3>
      <p>Tar du et kjapt søketips på nett, dukker det opp ulike tips for å rense oppvaskmaskinen. Ett av disse fant vi på nettsiden <a href="https://www.thekitchn.com/a-genius-cleaning-tip-cleaning-tips-from-the-kitchn-219157#.v3rxsg:OrfX">Thekitchn.com</a>. Det handler altså om å bruke rester av en sitron.</p>
      <p>Og tipset er ganske enkelt å gjennomføre:</p>
      <ul>
        <li>Legg en halv sitron i oppvaskmaskinen, enten i bestikkurven eller et annet sted der den ligger godt klemt fast.</li>
        <li>Deretter tømmer du litt oppvaskmiddel i beholderen.</li>
        <li>Til slutt setter du oppvaskmaskinen på det varmeste vaskeprogrammet.</li>
        <li>Når maskinen har vasket ferdig, skal den være gullende ren og lukte godt.</li>
      </ul>
      <figure>
        <img src="https://dbstatic.no/71785757.jpg?imageId=71785757&amp;width=1024&amp;height=615"/>
        <figcaption><b>KIL DEN FAST:</b> Del sitronen i to, kil den godt fast i hovedbeholder eller en annen plass i maskinen, og sett på oppvasken på det varmeste vaskeprogrammet. Foto: NTB Scanpix. Vis mer</figcaption>
      </figure>
      <h3>Ekspert: – Ja, det funker</h3>
      <p>Ifølge rengjøringsselskapet<a href="https://www.fastklean.co.uk/news/domestic-cleaning/801827452-how-lemons-can-help-keep-your-house-clean.html"> FastKlean</a> er sitron et naturlig rengjøringsmiddel fordi den inneholder syrer med antibakterielle egenskaper. Syren fungerer også som et naturlig blekemiddel.</p>
      <related>
        <a href="https://www.dinside.no/bolig/her-ser-du-hvorfor-mange-oppvaskmaskiner-vasker-darlig/70405487"/>
      </related>
      <p>Dette er også noe Øistein Jamtveit, brukerveileder hos Miele, kan bekrefte:</p>
      <p>– <b>Siden sitron har en lav pH og høyt syreinnhold, kan dette fjerne bakterier og lukt i maskinen. Så det er ikke noe negativt for maskinen å legge en halv sitron i bestikkskuff eller kurv, sier Jamtveit til Dinside.</b></p>
      <h3>Vond lukt i oppvaskmaskin</h3>
      <p>Du har kanskje opplevd at det har luktet vondt av oppvaskmaskinen? Det skyldes som regel bakteriedannelse som oftest er forårsaket av at du bruker et vaskeprogram med for lav temperatur. Det er ofte eco-program, ifølge Jamtveit.</p>
      <p>– Mange bruker også programmet AUTO, som er et hundre prosent sensorstyrt program og i tillegg skyller av oppvasken. Da kan sensorene i maskinen tolke oppvasken som ren og vaske på en lavere temperatur, og dermed kan det bli vond lukt, forklarer han.</p>
      <related>
        <a href="https://www.dinside.no/bolig/billige-oppvaskmaskiner-like-gode-som-dyre/70183676"/>
      </related>
      <p>Jamtveit råder deg til å heller bruke et «normalprogram» til hverdagsoppvask, hvor temperaturen er høyere.</p>
      <p>Rundt døråpningen finnes det også plastlister hvor skitt og møkk kan skjule seg, dette kan i tillegg lage vond lukt, ifølge Jamtveit.</p>
      <p>– Derfor bør du passe på å vaske disse som en rutine. Ellers er det lurt å kjøre en maskinrens noen ganger i året, tipser eksperten.</p>
      <h3>Slik renser du oppvaskmaskinen</h3>
      <p>Selv om sitron kan være en smart måte å rense oppvaskmaskinen, mener Jamtveit likevel at egnet maskinrenspulver er best, siden dette er litt kraftigere enn sitron, ifølge eksperten.</p>
      <p>Når du først skal gi oppvaskmaskinen en real rens, anbefaler Malin Skaar, leder Orkla Forbrukerservice, og ekspert hos Plusstid.no, å gjøre et par grep før du kjører maskinen med maskinrens.</p>
      <p>
        <b>Da trenger du en mikrofiberklut, varmt vann og en oppvaskbørste, tipser hun.</b>
      </p>
      <p>
        <b>Så gjør du følgende:</b>
      </p>
      <related>
        <a href="https://www.dinside.no/bolig/hvilken-vei-skal-bestikket-sta-i-oppvaskmaskinen/61217451"/>
      </related>
      <ul>
        <li>Tøm maskinen helt.</li>
        <li>Ta ut filtrene i bunnen av oppvaskmaskinen og vask dem i rennende varmt vann med en oppvaskbørste. Det samler det seg smuss og kalk i hele oppvaskmaskinen, men spesielt i filtrene.</li>
        <li>Så setter du inn filtrene igjen, pass på at de blir satt ordentlig på plass.</li>
        <li>Deretter tørker du over sidene på oppvaskmaskindøren med en mikrofiberklut og litt rengjøringsspray.</li>
        <li>Så heller du oppvaskmaskinrens i hovedkammeret. Hvis du har mer igjen av posen når kammeret er fylt opp, kan du helle siste rest nederst i selve oppvaskmaskinen.</li>
        <li>Til slutt setter du maskinen på et vaskeprogram med så høy temperatur som mulig.</li>
      </ul>
      <related>
        <a href="https://www.dinside.no/bolig/ikke-skyll-av-oppvasken/61441085"/>
      </related>
    </article>
  </body>
</html>