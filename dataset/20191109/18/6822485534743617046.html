<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.alef.ir/news/3980818165.html"/>
    <meta property="og:site_name" content="جامعه خبری تحلیلی الف"/>
    <meta property="article:published_time" content="2019-11-09T18:53:00+00:00"/>
    <meta property="og:title" content="عراق: تظاهرات مردم را سرکوب نمی‌کنیم"/>
    <meta property="og:description" content="به گزارش فارس، سرلشکر «عبدالکریم خلف» سخنگوی فرمانده کل نیروهای مسلح عراق شایعات درباره قصد نیروهای امنیتی این کشور برای پراکنده کردن تظاهرات‌های مردمی از طریق توسل به زور را تکذیب کرد."/>
  </head>
  <body>
    <article>
      <h1>عراق: تظاهرات مردم را سرکوب نمی‌کنیم</h1>
      <address>
        <time datetime="2019-11-09T18:53:00+00:00">09 Nov 2019, 18:53</time>
      </address>
      <p>سخنگوی فرمانده کل نیروهای مسلح عراق شایعات درباره تصمیم نهاد امنیتی عراق برای سرکوب تظاهرات مردمی و توسل به زور برای متفرق کردن معترضان خیابانی را تکذیب و تاکید کرد مسئولیت این نهاد حفظ امنیت است.</p>
      <p>به گزارش فارس، سرلشکر «عبدالکریم خلف» سخنگوی فرمانده کل نیروهای مسلح عراق شایعات درباره قصد نیروهای امنیتی این کشور برای پراکنده کردن تظاهرات‌های مردمی از طریق توسل به زور را تکذیب کرد.</p>
      <p>به گزارش وبگاه خبری موازین نیوز، سرلشکر خلف تاکید کرد: شایعات منتشر شده درباره قصد نیروهای امنیتی در توسل به زور برای متفرق کردن تظاهرات کنندگان در میدان‌ها و محل‌های برپایی تحصن‌ها نادرست و بی اساس است.</p>
      <p>سخنگوی عادل عبدالمهدی گفت: نیروهای امنیتی موظف به تامین امنیت تظاهرات مسالمت آمیز مردم و حفاظت از آن است.</p>
      <p>عبدالمهدی نخست وزیر عراق روز جمعه معترضان خرابکار و اغتشاشگر در  این کشور را به مجازات سنگین از یک سال حبس تا حبس ابد تهدید کرد و گفت که روی سخنش با خرابکاران است.</p>
      <p>در بیانیه عبدالمهدی آمده بود: این تظاهرات‌ها با اقدامات جنایتکارانه و تروریستی که به وضوح قابل مشاهده است، همراه بود و هدف از آن تضعیف اعتبار دولت و تضعیف توانایی‌های آن و هدف قرار دادن مردم و امنیت عراق است.</p>
      <p>«عبدالمهدی الکربلائی» نماینده آیت الله «سید علی سیستانی» نیز روز جمعه بار دیگر بر لزوم مسالمت‌آمیز بودن تظاهرات مردمی عراق تأکید کرد و  گفت که باید جلوی گروه اندکی که دست به اقدامات خرابکارانه می‌زنند، گرفته شود. </p>
      <p>اعتراضات در عراق از ابتدای ماه اکتبر آغاز شد و به دلیل ایام زیارت اربعین حسینی -علیه السلام- برای چند روز متوقف شد و از بیست و پنجم اکتبر از سر گرفته شد.</p>
      <p>طبق گفته کمیته حقوق بشر پارلمان، تاکنون بیش از دویست و پنجاه نفر در جریان اعتراضات خیابانی که برخی از آنان به گلوله افراد مسلح ناشناس کشته شده‌اند، جان باخته‌اند. </p>
    </article>
  </body>
</html>