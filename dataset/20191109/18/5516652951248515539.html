<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.rodiaki.gr/article/425485/afethhke-eleytheros-26xronos-me-narkwtika"/>
    <meta property="og:site_name" content="Η ΡΟΔΙΑΚΗ"/>
    <meta property="article:published_time" content="2019-11-09T18:15:01+00:00"/>
    <meta property="og:title" content="Αφέθηκε ελεύθερος 26χρονος με ναρκωτικά"/>
    <meta property="og:description" content="Ελεύθερος χωρίς όρους αφέθηκε χθες μετά την απολογία του ο 26χρονος αλλοδαπός από την Αλβανία που συνελήφθη στη Ρόδο να κατέχει περισσότερα από 120 γραμμάρια ακατέργαστης κάνναβης."/>
  </head>
  <body>
    <article>
      <h1>Αφέθηκε ελεύθερος 26χρονος με ναρκωτικά</h1>
      <h2>Κατείχε περισσότερα από 120 γρ. χασίς</h2>
      <address>
        <time datetime="2019-11-09T18:15:01+00:00">09 Nov 2019, 18:15</time>
      </address>
      <p>
        <b>Ελεύθερος χωρίς όρους αφέθηκε χθες μετά την απολογία του ο 26χρονος αλλοδαπός από την Αλβανία που συνελήφθη στη Ρόδο να κατέχει περισσότερα από 120 γραμμάρια ακατέργαστης κάνναβης.</b>
      </p>
      <p>Η σύλληψη του 26χρονου έγινε προχθές στις 2 το μεσημέρι στην πόλη της Ρόδου, από αστυνομικούς του Τμήματος Δίωξης Ναρκωτικών της Υποδιεύθυνσης Ασφαλείας Ρόδου, και σε βάρος του σχηματίστηκε δικογραφία για κατοχή και διακίνηση ναρκωτικών ουσιών.</p>
      <p>Ειδικότερα, στο πλαίσιο ειδικών επιχειρησιακών δράσεων της Γενικής Περιφερειακής Αστυνομικής Διεύθυνσης Νοτίου Αιγαίου για την καταπολέμηση της διάδοσης των ναρκωτικών, προχθές το μεσημέρι έπειτα από αξιολόγηση στοιχείων πραγματοποιήθηκε έρευνα στην κατοικία του 26χρονου αλλοδαπού όπου, παρουσία δικαστικού λειτουργού, βρέθηκαν στην κατοχή του και κατασχέθηκαν:</p>
      <p>• Κάνναβη ακατέργαστη βάρους 123,8 γραμμάρια<br/>• Ζυγαριά ακριβείας</p>
      <p>• Το χρηματικό ποσό των 855 ευρώ.</p>
      <p>Ο συλληφθείς οδηγήθηκε στον κ. Εισαγγελέα Πρωτοδικών Ρόδου, ο οποίος, αφού άσκησε ποινική δίωξη σε βαθμό κακουργήματος σε βάρος του, τον παρέπεμψε στην ανάκριση.</p>
      <p>Πράγματι, χθες το μεσημέρι ο 26χρονος απολογήθηκε στην ανακρίτρια Ρόδου, όπου σύμφωνα με πληροφορίες, αρνήθηκε τις κατηγορίες, όπως αυτές του αποδίδονται και ισχυρίστηκε ότι τα ναρκωτικά τα είχε προμηθευτεί αποκλειστικά και μόνο για δική του χρήση.</p>
      <p>Μετά την ολοκλήρωση της διαδικασίας με σύμφωνη γνώμη και του αρμόδιου εισαγγελέα, ο 26χρονος αφέθηκε ελεύθερος χωρίς όρους.</p>
    </article>
  </body>
</html>