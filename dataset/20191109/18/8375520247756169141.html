<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://glavcom.ua/country/politics/zelenskij-zobov-jazav-urjad-do-kintsja-roku-rozrobiti-novi-pravila-dlja-fop-zaliznitsi-ta-burshtinu-638888.html"/>
    <meta property="og:site_name" content="ГЛАВКОМ"/>
    <meta property="article:published_time" content="2019-11-09T18:15:38+00:00"/>
    <meta property="og:title" content="Зеленський зобов’язав уряд до кінця року розробити нові правила для ФОП, залізниці та бурштину"/>
    <meta property="og:description" content="Президент підписав указ про невідкладні заходи щодо реформ та зміцнення держави"/>
  </head>
  <body>
    <article>
      <h1>Зеленський зобов’язав уряд до кінця року розробити нові правила для ФОП, залізниці та бурштину</h1>
      <address>
        <time datetime="2019-11-09T18:15:38+00:00">09 Nov 2019, 18:15</time>
      </address>
      <h4>Президент підписав указ про невідкладні заходи щодо реформ та зміцнення держави</h4>
      <p>У документі йдеться і про продовження економічних реформ, і про впровадження європейських стандартів, і про оборонну сферу, зокрема.</p>
      <p>Голова України Володимир Зеленський підписав указ «Про невідкладні заходи щодо проведення реформ і зміцнення держави», повідомляється в суботу, 9 листопада, на <a href="https://www.president.gov.ua/news/volodimir-zelenskij-pidpisav-ukaz-pro-nevidkladni-zahodi-z-p-58289">сайті</a> президента.</p>
      <p>Так, до кінця року Кабмін повинен вжити заходів щодо розроблення, внесення на розгляд Верховної Ради та супроводження законопроектів щодо створення умов для функціонування конкурентного ринку залізничних перевезень в Україні та поліпшення якості відповідних послуг, функціонування внутрішнього водного транспорту, управління відходами, протидії незаконному видобутку бурштину, погашенню заборгованості на оптовому ринку електроенергії, яка утворилася до 1 липня, лібералізації діяльності в сфері виробництва етилового спирту і лібералізації трудових відносин та оновлення законодавства про працю.</p>
      <p>Також очікується розробка урядом проектів законів щодо створення сприятливих умов для діяльності підприємців – введення дворічного мораторію на проведення перевірок ФОП та пом’якшення їх відповідальності за порушення порядку подання звітності, пов’язаної із застосуванням реєстраторів розрахункових операцій.</p>
      <p>Кабмін до кінця року має розробити і затвердити план заходів щодо підвищення позицій в рейтингу Doing Business і завершити процедуру відокремлення діяльності з транспортування газу від діяльності з його видобування і постачання та створення незалежного оператора газотранспортної системи України.</p>
      <p>До 31 грудня має бути забезпечено початок масштабної приватизації, зокрема визначено п’ять об’єктів великої приватизації.</p>
      <p>Згідно з указом, до кінця року повинні підготуватися і до запровадження ринку земель сільськогосподарського призначення, включаючи створення електронного реєстру інженерів-землевпорядників.</p>
      <p>Крім того, уряду доручено забезпечити формування незалежних наглядових рад усіх держбанків; затвердити план заходів щодо створення та впровадження Єдиної державної електронної системи у сфері будівництва; впровадити перший етап реалізації проекту «Е-Малятко» та переглянути кордони госпітальних округів.</p>
      <p>Ще передбачається введення до кінця року нової сучасної методології розрахунків прожиткового мінімуму з урахуванням європейських стандартів. Планується підвищення рівня держпідтримки сімей з дітьми. Має бути розроблено техзавдання електронної платформи «Е-ветеран».</p>
      <p>Крім усього перерахованого вище, указ Зеленського передбачає і запровадження до кінця року нової об’єднаної системи керівництва й управління силами оборони, що відповідає стандартам НАТО, розробку структури Плану оборони країни. До кінця 2020 року уряд має визначити принципи організації та проведення оборонного планування, управління оборонними ресурсами з урахуванням досвіду членів НАТО і ЄС.</p>
      <p>У зовнішній політиці до кінця року і протягом наступного – зміцнювати міжнародну підтримку України в питанні відновлення суверенітету і територіальної цілісності та забезпечувати постійну міжнародну підтримку курсу на європейську та євроатлантичну інтеграцію.</p>
      <p>Також Комісія з питань правової реформи до 1 грудня має подати на розгляд Зеленському пропозиції про зміни до Конституції в частині децентралізації влади.</p>
      <p>Президент, крім іншого, наголосив й на пріоритетності продовження реформ фінансового та банківського секторів, зменшення частки непрацюючих кредитів у банківському секторі та впровадження кращих міжнародних практик корпоративного управління у держбанках.</p>
      <p>«Наша команда, уряд, НБУ, Фонд гарантування вкладів і я особисто докладемо всі зусилля, щоб повернути кошти, витрачені на виплати вкладникам збанкрутілих і націоналізованого банків та на докапіталізацію держбанків через несумлінних позичальників», – заявив Зеленський.</p>
      <p>Нагадаємо, Зеленський доручив Кабінету міністрів до 31 грудня 2019 року внести на розгляд Верховної Ради <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html">законопроєкт щодо врегулювання діяльності засобів масової інформації.</a></p>
      <related>
        <a href="https://glavcom.ua/country/politics/zelenskij-ne-rozumijetsja-ni-na-chomu-i-ne-pitaje-u-fahivtsiv-ekspert-638887.html"/>
        <a href="https://glavcom.ua/country/politics/zelenskij-virishiv-zajnjatisja-dijalnistju-zmi-638884.html"/>
        <a href="https://glavcom.ua/country/politics/putin-skbjejeva-ahmetov-i-kobzon-zhiteli-okupovanogo-donbasu-nazvali-ljudej-jakim-voni-virjat-638880.html"/>
      </related>
    </article>
  </body>
</html>