<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://refresher.sk/76374-Doktor-Spanok-kultovemu-Osvieteniu-hanbu-nerobi-Boduje-mrazivou-atmosferou-hercami-a-skvelou-zaporackou-Recenzia"/>
    <meta property="og:site_name" content="REFRESHER"/>
    <meta property="article:published_time" content="2019-11-09T18:14:00+00:00"/>
    <meta property="og:title" content="Doktor Spánok kultovému Osvieteniu hanbu nerobí. Boduje mrazivou atmosférou, hercami a skvelou záporáčkou (Recenzia)"/>
    <meta property="og:description" content="Legendárny horor pokračuje v druhej kapitole. Musíš ho vidieť?"/>
  </head>
  <body>
    <article>
      <h1>Doktor Spánok kultovému Osvieteniu hanbu nerobí. Boduje mrazivou atmosférou, hercami a skvelou záporáčkou (Recenzia)</h1>
      <address><time datetime="2019-11-09T18:14:00+00:00">09 Nov 2019, 18:14</time> by <a rel="author">Dušan Šutarík</a></address>
      <p>
        <b>Legendárny horor pokračuje v druhej kapitole. Musíš ho vidieť?</b>
      </p>
      <p>Nadviazať na legendárne <i>Osvietenie</i> <b>Stanleyho Kubricka</b> z roku 1980 je odvážny krok. Režisér<b> Mike Flanagan</b> však patrí k pozoruhodným hororovým tvorcom, ktorý sa navyše vytrénoval réžiou inej (a vydarenej) adaptácie románu Stephena Kinga <i>Geraldova hra</i> (recenzia <b><a href="https://refresher.sk/47877-Manzelka-sa-po-nevydarenych-sexualnych-hrach-ocita-priputana-k-posteli-Vydaril-sa-thriller-Geralds-Game-podla-Stephena-Kinga-Recenzia">tu</a></b>).</p>
      <related>
        <a href="https://refresher.sk/47877-Manzelka-sa-po-nevydarenych-sexualnych-hrach-ocita-priputana-k-posteli-Vydaril-sa-thriller-Geralds-Game-podla-Stephena-Kinga-Recenzia"/>
      </related>
      <p><b>Doktor Spánok</b> však mal byť úplne iná liga. Od tvorcov by, samozrejme, bolo čistým šialenstvom, ak by ignorovali Kubrickov slávny masterpiece (aj keď ho King neznáša). Tým pádom sa tak ale celý projekt stal dvojnásobne náročným. Musel totiž ostať verný predlohe a zároveň aj pôvodnému filmu a obstáť aj sám o sebe. Podarilo sa to?</p>
      <figure>
        <img src="https://i.refresher.sk/public/avathar/may/MV5BNmI2NzI2MDItMjA4NC00ODBhLTk0ZDItYzljMzQxNGE5ZTBlXkEyXkFqcGdeQXVyNjQ4ODE4MzQ._V1_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Danny Torrance (<b>Ewan McGregor</b>) dospel, ale stále ho prenasledujú traumatické spomienky na udalosti, ktoré zažil v hoteli Overlook. Je z neho alkoholik a tulák so zničeným životom. Rozhodne sa však, že sa so svojimi démonmi vyrovná, v čom mu pomáha aj práca v hospici, kde vďaka svojej schopnosti „osvietenia“ výrazne uľahčuje smrteľne chorým pacientom odchod na druhý svet.</p>
      <p>Potom sa však telepaticky spojí s mladým dievčaťom menom Abra (<b>Kyliegh Curran</b>), ktoré má tiež schopnosť „osvietenia“ a Dannyho informuje, že jej ide po krku podivná sekta True Knot, vedená sadistickou Rose the Hat (<b>Rebecca Ferguson</b>). Táto banda sa totiž živí deťmi, ktoré majú „osvietenie“ a Abra sa tak ocitá v smrteľnom nebezpečenstve.</p>
      <figure>
        <img src="https://i.refresher.sk/public/avathar/may/MV5BNDExNGJhYTEtNGY5Ni00ZTA1LTgxNjUtMTBiZWY5Y2RhMjY1XkEyXkFqcGdeQXVyNjQ4ODE4MzQ._V1_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Môj vzťah k originálnemu <i>Osvieteniu</i> by sa dal vyjadriť zhruba tak, že ho považujem za jeden zo svojich najobľúbenejších filmov vôbec. Ide podľa mňa o titánske hororové dielo, na ktorom nenachádzam ani po rokoch od premiéry žiadne chyby. Sequelu som sa teda trochu obával, aj napriek lákavým trailerom a talentovaným tvorcom. Napokon som však zo sály odchádzal spokojný.</p>
      <p>Doktor Spánok <b>rozhodne nie je dokonalý film, ale dovolím si tvrdiť, že svojmu predchodcovi žiadnu hanbu nerobí.</b> Výrazným plusom je, že Flanagan na Kubrickovom filme neparazituje a dokáže svojmu filmu vtlačiť vlastnú tvár. Jeho dielo tak nie je žiadnym fan servisom, ktorý by sa vyžíval v nekonečných odkazoch na originál (hoci aj na tie pravdaže dôjde), ale nový príbeh rozpráva svojím vlastným štýlom.</p>
      <figure>
        <img src="https://i.refresher.sk/public/avathar/may/MV5BNTM0MzkwYjItZDAzYS00MDI0LWE3NWItNzBmMjU4ZmE1NjhlXkEyXkFqcGdeQXVyNjQ4ODE4MzQ._V1_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Zároveň ale treba dodať, že tvorcovia počítajú s tvojou znalosťou pôvodného filmu. V opačnom prípade zrejme budeš mať v príbehu trochu chaos. Doktor Spánok je veľmi suverénne natočený a má naozaj skvelú a mrazivú atmosféru. Celkový príbeh je síce pomerne jednoduchý, ale veľmi zaujímavo rozširuje mytológiu pôvodného <i>Osvietenia</i>.</p>
      <p>Možno sa tým Flanagan dostáva tak trochu do sfér temnej hororovej fantasy než čistokrvného hororu, ale to má zrejme základ už v Kingovej predlohe. Za zmienku stojí aj vydarená kamera či mrazivá hudba, ktorá efektne variuje známy motív z pôvodného Kubrickovho filmu.</p>
      <p>Výborné tiež je, že sa Flanagan vybral cestou postupne budovanej atmosféry a odpustil si lacné ľakačky. Iste, zopár ich tu je, ale nepôsobia nútene ani priehľadne, takže v konečnom dôsledku do filmu celkom dobre zapadajú.</p>
      <figure>
        <img src="https://i.refresher.sk/public/avathar/may/MV5BMzNjMWZhMTMtMmMwZi00MmYxLTg2YTgtOGRiMDgxYTg1MGQ5XkEyXkFqcGdeQXVyNjQ4ODE4MzQ._V1_SX1777_CR001777957_AL_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Čo sa týka hercov, tiež nie je dôvod sa sťažovať. Celý film si pre seba do veľkej miery kradne Rebecca Ferguson, ktorá si svoju záporáčku viditeľne užila a bola naozaj fantastická. Ewan McGregor nesklamal, hoci nohy mu trochu podráža scenár (viac nižšie) a malá Kyliegh Curran ukazuje ohromný talent (dúfam, že sa s ňou na plátnach kín ešte uvidíme).</p>
      <p>Zatiaľ síce chválim, ale ako som povedal, Doktor Spánok nie je dokonalý. Úvodná tretina mi pripadala trochu roztrieštená. Flanagan musel predstaviť viacero postáv, ich konflikty a načrtnúť hlavné motívy. Vo výsledku som ale mal pocit, že jednotlivé scény medzi sebou preskakovali až príliš rýchlo a nemali šancu poriadne emocionálne rezonovať.</p>
      <figure>
        <img src="https://i.refresher.sk/public/avathar/may/MV5BNmEyZjVjMWEtYzgyMi00MThlLTg5ZWItOGJhY2YyMGFmNzNiXkEyXkFqcGdeQXVyMTkxNjUyNQ._V1_SX1777_CR001777913_AL_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Na jednej strane tomu rozumiem, keďže film má dve a pol hodiny a ďalšie navyšovanie stopáže by už mohlo byť riskantné. Aj tak som ale mal pocit, že pri niektorých momentoch sa Flanagan mohol zdržať. S tým sa spája moja ďalšia výhrada a tou je postava Dannyho. McGregor je síce výborný, ale musím konštatovať, že jeho postava je dosť nezaujímavá.</p>
      <p>Dannyho vnútorné traumy sú stvárnené veľmi skratkovito a divák nemá veľa možností ponoriť sa do jeho vnútra. To je veľká, veľká škoda a filmu to najmä v závere dosť uberá na pôsobivosti. Tiež Dannyho vzťah s Abrou mohol byť prekreslený dôkladnejšie. Čo sa týka samotného finále, rozhodne nie je zlé, ale mal som pocit, že Flanagan mohol struny napnúť ešte oveľa viac.</p>
      <p>Rovnako je dobré zmieriť sa s tým, že tentokrát máme dočinenia s komerčne ladeným hororom, ktorý neobsahuje takú myšlienkovú podnetnosť ako Kubrickove dielo.</p>
      <p>Po skončení a s odstupom od premiéry však vo mne <b>prevládajú pozitívne pocity.</b> Doktor Spánok je vydareným hororom, ktorý by fanúšikov <i>Osvietenia </i>nemal ničím uraziť. Je dostatočne svojský, ale zároveň svojmu predchodcovi skladá hold bez toho, aby sa naň príliš spoliehal a neustále ho citoval.</p>
      <figure>
        <img src="https://i.refresher.sk/public/avathar/may/MV5BMTM3MWIyYTUtMTA3ZS00ODM5LTg5MDItMjg1NTllNjk0NzU4XkEyXkFqcGdeQXVyMTkxNjUyNQ._V1_SX1777_CR001777913_AL_.jpg"/>
        <figcaption>
          <cite>Warner Bros.</cite>
        </figcaption>
      </figure>
      <p>Úspešnosť Flanaganovho filmu medzi súčasnými divákmi si ale netrúfame odhadnúť. Pre mnohých bude iste príliš pomalý, iným sa možno nebude pozdávať odklon k fantasy elementom. Za seba mu udeľujem solídnych <b>sedm bodov z desiatich</b> a musím Flanaganovi v úcte zložiť pomyselný klobúk. Ukočírovať tento projekt totiž určite nebolo jednoduché (menej zdatný režisér by si na ňom totálne vylámal zuby a spravil celoživotnú hanbu).</p>
      <p>Nakoniec tak môžeme byť radi za nadpriemerný kúsok, ktorý síce nie je taký dobrý, ako bol jeho celkový potenciál, ale stále je dosť dobrý na to, aby si vyrazil do kina. Ja osobne si ho kedykoľvek rád znovu pustím.</p>
      <h4>Aké hodnotenie by si dal ty?</h4>
      <p><a href="https://refresher.sk/javascript:void(0);">zobraziť výsledky</a><a href="https://refresher.sk/javascript:void(0);">skryť výsledky<br/></a>0/10</p>
      <related>
        <h4>ĎALŠIE ČLÁNKY, KTORÉ BY ŤA MOHLI ZAUJÍMAŤ</h4>
        <a href="https://refresher.sk/71308-Godzilla-vs-Kong-sa-zacalo-natacat-a-George-R-R-Martin-nedokaze-dokoncit-Winds-of-Winter-pretoze-serial-je-nesmierne-popularny"/>
        <a href="https://refresher.sk/71637-V-pokracovani-kultoveho-hororu-Osvietenie-si-hlavnu-rolu-zahra-Ewan-McGregor-Rezie-sa-chopi-tvorca-Geraldovej-hry"/>
        <a href="https://refresher.sk/71519-Novy-Halloween-bude-krvave-a-temne-Rko-a-Andy-Serkis-chysta-pre-Netflix-adaptaciu-kultoveho-romanu-Animal-Farm-od-Georgea-Orwella"/>
        <a href="https://refresher.sk/72305-Reziser-uspesneho-hororu-Geraldova-hra-by-rad-sfilmoval-aj-dalsie-Kingove-knihy-Do-uvahy-prichadza-aj-pokracovanie-kultoveho-Osvietenia"/>
        <a href="https://refresher.sk/51227-Shining-dostane-pokracovanie-Horor-Doctor-Sleep-natoci-reziser-Geraldovej-hry"/>
        <a href="https://refresher.sk/69080-V-pokracovani-hororu-Shining-sa-Ewan-McGregor-vracia-do-hotelu-kde-ho-chcel-zavrazdit-vlastny-otec"/>
        <a href="https://refresher.sk/71609-Serialovu-adaptaciu-kultovej-videohry-Halo-nam-doruci-reziser-Zrodenia-Planety-opic-a-tvorcovia-uz-pripravuju-4-diel-Cloverfieldu"/>
        <a href="https://refresher.sk/66445-Kultovy-horor-Shining-dostava-pokracovanie-V-prvom-traileri-vidime-dospeleho-Dannyho-Torrenca-v-hoteli-Overlook"/>
      </related>
    </article>
  </body>
</html>