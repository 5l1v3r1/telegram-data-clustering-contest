<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://infostart.hu/sport/2019/11/09/van-aki-iden-hosszu-katinkanal-is-jobb-osszetettben"/>
    <meta property="og:site_name" content="infostart"/>
    <meta property="article:published_time" content="2019-11-09T18:02:00+00:00"/>
    <meta property="og:title" content="Van, aki idén Hosszú Katinkánál is jobb összetettben"/>
    <meta property="og:description" content="Nem lesz idén aranyérmes az úszók világkupaévadában az Iron Lady, az ausztrál Cate Campbell ugyanis még számára is legyőzhetetlen volt 2019-ben."/>
  </head>
  <body>
    <article>
      <h1>Van, aki idén Hosszú Katinkánál is jobb összetettben</h1>
      <address><time datetime="2019-11-09T18:02:00+00:00">09 Nov 2019, 18:02</time> by <a rel="author">Infostart / MTI</a></address>
      <h3>Nem lesz idén aranyérmes az úszók világkupaévadában az Iron Lady, az ausztrál Cate Campbell ugyanis még számára is legyőzhetetlen volt 2019-ben.</h3>
      <p>Nem sikerült ledolgoznia hátrányát az ausztrál Cate Campbell-lel szemben, így Hosszú Katinka összetettben a második helyen végzett az úszók világkupa-sorozatában, amely szombaton, Dohában zárult.</p>
      <p>A katari fővárosban rendezett viadal harmadik napján a háromszoros olimpiai bajnok mindent megtett, ugyanis 100 méter pillangón ebben a vk-idényben először nyert aranyérmet (58.19 mp), emellett 200 méter vegyesen "szokásos" győzelmet aratott 2:09.89 perces idővel. Száz pillangón Jakabos Zsuzsanna harmadik lett (59.30).</p>
      <p>Férfi 400 méter vegyesen Holló Balázs diadalmaskodott (4:15.17) Verrasztó Dávid előtt (4:15.46), míg 50 méter pillangón Szabó Szebasztián a második lett (23.34).</p>
      <p>Hosszú az összetett második helyével 100 ezer dollárral gazdagodik. Jakabos negyedikként zárta a sorozatot, mindössze három ponttal maradt le a még 50 ezer dollárt érő harmadik helyről.</p>
      <p>A férfiaknál az orosz Vlagyimir Morozov sikerével zárult a világkupa.</p>
      <p>
        <i>Nyitókép: MTI/EPA/Roman Pilipej</i>
      </p>
    </article>
  </body>
</html>