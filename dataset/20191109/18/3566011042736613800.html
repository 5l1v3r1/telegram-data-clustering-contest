<!DOCTYPE html>
<html>
  <head>
    <meta charset="utf-8"/>
    <meta property="og:url" content="http://www.dana.ir/news/1545993.html/%D8%A8%D8%A7%D8%B2%D8%AF%D8%A7%D8%B4%D8%AA-%D8%AF%D9%84%D8%A7%D9%84-%D9%85%D8%B9%D8%B1%D9%88%D9%81-%D9%81%D9%88%D8%AA%D8%A8%D8%A7%D9%84-%D8%AF%D8%B1-%D8%B3%D8%B9%D8%A7%D8%AF%D8%AA-%D8%A2%D8%A8%D8%A7%D8%AF"/>
    <meta property="og:site_name" content="شبکه اطلاع رسانی راه دانا"/>
    <meta property="article:published_time" content="2019-11-09T18:57:00+00:00"/>
    <meta property="og:title" content="بازداشت دلال معروف فوتبال در سعادت آباد"/>
    <meta property="og:description" content="رئیس پایگاه هشتم پلیس امنیت عمومی تهران بزرگ از بازداشت دلال کلاهبرداری فوتبال خبر داد."/>
  </head>
  <body>
    <article>
      <h1>بازداشت دلال معروف فوتبال در سعادت آباد</h1>
      <address>
        <time datetime="2019-11-09T18:57:00+00:00">09 Nov 2019, 18:57</time>
      </address>
      <p>رئیس پایگاه هشتم پلیس امنیت عمومی تهران بزرگ از بازداشت دلال کلاهبرداری فوتبال خبر داد.</p>
      <p>به گزارش <a href="http://www.dana.ir/">شبکه اطلاع رسانی راه دانا</a>؛ صادق قره باقری رئیس پایگاه هشتم پلیس امنیت عمومی تهران بزرگ گفت: چندی پیش والدین پسر نوجوانی با در دست داشتن دستور قضائی از دادسرای فرهنگ و رسانه به پلیس امنیت عمومی مراجعه کردند و مدعی بودند که شخصی با دریافت مبلغ هنگفتی از آن‌ها، وعده داده که فرزندشان را به یکی از تیم‌های لیگ برتری معرفی کند.</p>
      <p>این مقام انتظامی تصریح کرد: در هنگام تحقیقات پلیسی، پروند‌ه‌های مشابه دیگری به پایگاه هشتم پلیس امنیت عمومی پایتخت ارجاع و شناسایی و دستگیری متهم به صورت ویژه در دستور کار مأموران این پایگاه قرار گرفت.</p>
      <p>رئیس پایگاه هشتم پلیس امنیت عمومی بیان داشت: در اواخر هفته گذشته محل و مخفیگاه متهم در حوالی محله سعادت آباد شناسایی و پس از هماهنگی با مقام قضائی وی در مخفیگاهش دستگیر و برای تحقیقات بیشتر به مقر پایگاه هشتم پلیس امنیت منتقل شد.</p>
      <p>وی در ادامه با اشاره به اینکه تا کنون ۳ تن از مالباختگان متهم را شناسایی کرده‌اند، ادامه داد: یکی از مالباختگان در اظهارات خود مدعی بود، مبلغ ۵۰ میلیون تومان در قالب یک فقره چک رمز دار ۴۰ میلیون تومانی و ۱۰ میلیون تومان به صورت کارت به کارت به حساب متهم در ازای معرفی وی به لیگ دسته یک و برتر واریز کرده است.</p>
      <p>رئیس پایگاه هشتم پلیس امنیت عمومی تهران بزرگ در پایان با بیان اینکه متهم با قرار وثیقه روانه زندان شد، خاطرنشان کرد: شهروندان فریب افراد کلاهبردار که با وعده و وعید‌های بی اساس همچون معرفی فرزندانشان به تیم‌های لیگ برتری و یا سایر لیگ‌های معتبر داخلی و خارجی در ازای دریافت مبالغ هنگفت، از آن‌ها اخاذی و کلاهبرداری می‌کنند را نخورند و در صورت مشاهده موارد این چنینی حتما گزارش‌های خود را از طریق سامانه ۱۱۰ با پلیس در میان بگذارند.</p>
      <p>انتهای پیام/</p>
    </article>
  </body>
</html>