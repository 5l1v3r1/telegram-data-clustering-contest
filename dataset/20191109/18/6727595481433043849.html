<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.doolnews.com/found-santhanpara-murder-case-accused-in-mumbai892.html"/>
    <meta property="og:site_name" content="DoolNews"/>
    <meta property="article:published_time" content="2019-11-09T18:47:00+00:00"/>
    <meta property="og:title" content="ശാന്തന്‍പാറ കൊലക്കേസിലെ മുഖ്യപ്രതിയും കൊല്ലപ്പെട്ടയാളുടെ ഭാര്യയും വിഷം കഴിച്ച നിലയില്‍; രണ്ടരവയസ്സുള്ള കുട്ടി മരിച്ചു"/>
    <meta property="og:description" content="KERALA NEWS Kerala Police Kerala മുംബൈ: ശാന്തന്‍പാറ കൊലപാതകക്കേസിലെ മുഖ്യപ്രതി വസീമിനെയും കൊല്ലപ്പെട്ട റിജോഷിന്റെ ഭാര്യ ലിജിയെയും വിഷം കഴിച്ച നിലയില്‍ കണ്ടെത്തി. ലിജിയുടെ"/>
  </head>
  <body>
    <article>
      <h1>ശാന്തന്‍പാറ കൊലക്കേസിലെ മുഖ്യപ്രതിയും കൊല്ലപ്പെട്ടയാളുടെ ഭാര്യയും വിഷം കഴിച്ച നിലയില്‍; രണ്ടരവയസ്സുള്ള കുട്ടി മരിച്ചു</h1>
      <address><time datetime="2019-11-09T18:47:00+00:00">09 Nov 2019, 18:47</time> by <a rel="author">ന്യൂസ് ഡെസ്‌ക്</a></address>
      <p>മുംബൈ: ശാന്തന്‍പാറ കൊലപാതകക്കേസിലെ മുഖ്യപ്രതി വസീമിനെയും കൊല്ലപ്പെട്ട റിജോഷിന്റെ ഭാര്യ ലിജിയെയും വിഷം കഴിച്ച നിലയില്‍ കണ്ടെത്തി. ലിജിയുടെ രണ്ടരവയസ്സുള്ള കുട്ടിയെ മരിച്ച നിലയിലാണു കണ്ടെത്തിയത്.</p>
      <p>മുംബൈയില്‍ നിന്നാണ് ഇരുവരെയും കണ്ടെത്തിയത്. ഇവരിപ്പോള്‍ ഗുരുതരാവസ്ഥയില്‍ ചികിത്സയിലാണ്. ശാന്തന്‍പാറയില്‍ യുവാവിനെ കൊന്ന് റിസോര്‍ട്ടിനു സമീപം കുഴിച്ചിട്ട കേസില്‍ കുറ്റമേറ്റു പറഞ്ഞു കഴിഞ്ഞദിവസം വസീം രംഗത്തെത്തിയിരുന്നു. ലിജിയുടെ കാമുകനും കൊല്ലപ്പെട്ട റിജോഷിന്റെ സുഹൃത്തുമാണ് വസീം.</p>
      <p>കഴിഞ്ഞ വ്യാഴാഴ്ചയാണ് റിജോഷിനെ കാണാതായത്. സംശയം തോന്നിയ ബന്ധുക്കള്‍, ശാന്തന്‍പാറ പൊലീസ് സ്റ്റേഷനില്‍ പരാതിയുമായി എത്തിയതോടെയാണ് കൊലപാതകം പുറത്തുവന്നത്.</p>
      <p>
        <a href="https://t.me/thedoolnews?fbclid=IwAR09a_MGTr_wHrQ4zHgjD_U2XF_FaM8sFz17TfWG70yFmvZwuQlnPg-_9dw">
          <b>വാര്‍ത്തകള്‍ ടെലഗ്രാമില്‍ ലഭിക്കാന്‍ ഇവിടെ ക്ലിക്ക് ചെയ്യൂ</b>
        </a>
      </p>
      <p>പുത്തടി മഷ്റൂം ഹട്ട് റിസോര്‍ട്ടിന്റെ സമീപത്താണു മൃതദേഹം കുഴിച്ചിട്ടിരുന്നത്. ഇവിടെ മണ്ണിളകി കിടക്കുന്നുണ്ടെന്ന വിവരം ലഭിച്ചതിനെത്തുടര്‍ന്നാണ് പൊലീസ് പരിശോധന നടത്തിയതും കത്തിക്കരിഞ്ഞ നിലയില്‍ മൃതദേഹം കണ്ടെത്തിയതും.</p>
      <related>
        <a href="https://www.doolnews.com/santhanpara-murder-case-video-message-from-the-resort-manager-with-confession343.html?utm_source=doolnews&amp;utm_medium=related"/>
      </related>
      <p>എറണാകുളത്തേക്കെന്നു പറഞ്ഞുപോയ റിജോഷ് പിന്നെ തിരിച്ചുവന്നില്ലെന്നായിരുന്നു ലിജി പൊലീസിനു മൊഴി നല്‍കിയിരുന്നത്. കോഴിക്കോട്ട് വെച്ചും തൃശ്ശൂര്‍ വെച്ചും തന്നെ റിജോഷ് ഫോണില്‍ വിളിച്ചിരുന്നെന്നും മൊഴിയില്‍ പറയുന്നു.</p>
      <p>ഇതിന്റെ അടിസഥാനത്തില്‍ നമ്പരുകളുടെ ഉടമസ്ഥരെ പൊലീസ് കണ്ടെത്തുകയും ലിജിയുടെ മൊഴി വ്യാജമാണെന്നു തിരിച്ചറിയുകയുമായിരുന്നു. ഇതിനു പിന്നാലെയാണു തിങ്കളാഴ്ച മുതല്‍ ലിജിയെയും വസീമിനെയും കാണാതായത്.</p>
      <p>
        <a href="https://goo.gl/jP9ABo">
          <b>ഡൂൾന്യൂസ് യൂട്യൂബ് ചാനൽ സബ്സ്ക്രൈബ് ചെയ്യാനായി ഇവിടെ ക്ലിക്ക് ചെയ്യൂ</b>
        </a>
      </p>
      <p>കഴിഞ്ഞ നാലാം തീയതി കുമളിയില്‍ ഇരുവരും ഉണ്ടായിരുന്നതായി വിവരം ലഭിച്ചിരുന്നു. ഇവര്‍ തമിഴ്നാട്ടിലേക്കു കടന്നിട്ടുണ്ടെന്നായിരുന്നു പൊലീസ് കരുതിയത്. അതിനിടെയാണ് മുംബൈയില്‍ നിന്ന് ഇവരെ കണ്ടെത്തിയത്.</p>
      <figure>
        <iframe src="https://www.youtube.com/embed/9OUbs66OduM" width="500" height="281" data-service="Youtube" scrolling="no"/>
      </figure>
    </article>
  </body>
</html>