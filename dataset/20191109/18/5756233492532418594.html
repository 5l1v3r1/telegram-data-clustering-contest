<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://aftabnews.ir/fa/news/620659/%D8%A7%D9%84%D8%AD%D9%88%D8%AB%DB%8C%D8%AF%D8%B1-%D8%B5%D9%88%D8%B1%D8%AA-%D8%A7%D8%AF%D8%A7%D9%85%D9%87-%D8%AC%D9%86%DA%AF-%D8%B9%D8%B1%D8%A8%D8%B3%D8%AA%D8%A7%D9%86-%D8%A8%D8%A7-%D8%AE%D8%B7%D8%B1%D8%A7%D8%AA%DB%8C-%D8%A8%D8%B2%D8%B1%DA%AF-%D9%85%D9%88%D8%A7%D8%AC%D9%87-%D8%AE%D9%88%D8%A7%D9%87%D8%AF-%D8%B4%D8%AF%D9%85%D8%B1%D8%AF%D9%85-%D9%85%D9%86%D8%B7%D9%82%D9%87-%D9%87%D9%88%D8%B4%DB%8C%D8%A7%D8%B1-%D8%A8%D8%A7%D8%B4%D9%86%D8%AF"/>
    <meta property="og:site_name" content="اخبار روز ایران و جهان | آفتاب نیوز"/>
    <meta property="article:published_time" content="2019-11-09T18:09:00+00:00"/>
    <meta property="og:title" content="الحوثی:در صورت ادامه جنگ، عربستان با خطراتی بزرگ مواجه خواهد شد/مردم منطقه هوشیار باشند"/>
    <meta property="og:description" content="رهبر انصارالله یمن به مناسبت سالروز ولادت پیامبر اکرم(ص) به سخنرانی پرداخت."/>
  </head>
  <body>
    <article>
      <h1>الحوثی:در صورت ادامه جنگ، عربستان با خطراتی بزرگ مواجه خواهد شد/مردم منطقه هوشیار باشند</h1>
      <address>
        <time datetime="2019-11-09T18:09:00+00:00">09 Nov 2019, 18:09</time>
      </address>
      <p>
        <i>رهبر انصارالله یمن به مناسبت سالروز ولادت پیامبر اکرم(ص) به سخنرانی پرداخت.</i>
      </p>
      <p>
        <a href="https://aftabnews.ir/">آفتاب‌‌نیوز :</a>
      </p>
      <p>به نقل از شبکه خبری المسیره، عبدالملک الحوثی، رهبر انصارالله یمن در ابتدای سخنرانی خود به شرکت کنندگان در مراسم، ولادت پیامبر اکرم(ص) را تبریک گفت.</p>
      <p>وی تأکید کرد: مردم ما هر سال در صدر مردمی هستند که میلاد پیامبر اکرم(ص) را جشن می‌گیرند و اهمیت این مناسبت و این فرصت بزرگ را درک می‌کنند.</p>
      <figure>
        <img src="https://aftabnews.ir/files/fa/news/1398/8/18/357115_934.jpg"/>
      </figure>
      <p>عبدالملک الحوثی گفت: کسانی که برای جنگ و محاصره تلاش می‌کنند و می‌خواهند سر ما را در مقابل خود خم کنند باید به آن‌ها گفت که محال است ما در مقابلشان سر خم کنیم. عاقبت این افراد نابودی و خسران است.</p>
      <p>وی گفت: ما دستانمان را به سوی صلح و برادری دراز می‌کنیم و کسانی که با ما دشمنی کنند خود به خاطر انتخاب گزینه اشتباه و تصمیم ظالمانه مسئولیت را برعهده دارند. ادامه تجاوز به این معناست که ما باید به ارتقای توانایی‌های نظامی خود و انجام کوبنده‌ترین حملات ادامه دهیم و این حق مشروع ماست. من از نظام سعودی می‌خواهم جنگ و محاصره را متوقف کند وگرنه با خطرات بزرگی مواجه خواهد بود و پیامدهای آن نیز بزرگ خواهد بود.</p>
      <p>الحوثی گفت: موضع ما در دشمنی با اسرائیل به عنوان یک رژیم غاصب یک موضع اصولی برپایه ارزش‌های انسانی، اخلاقی و تعهدات دینی است.</p>
      <p>وی گفت: من از مردم عزیزمان می‌خواهم همچنان در مسیر آزادی و استقلال و حفظ وحدت و صلح اجتماعی و کمک به مستمندان گام بردارند. از آغاز تجاوز ائتلاف عربستان، بیش از ۱۲۰ بشکه نفت در مناطقی که از سوی متجاوزان اشغال شده به سرقت رفته است.</p>
      <p>الحوثی تأکید کرد: مردم ما در موضع حق و دارای مسئله‌ای عادلانه هستند. عاقبت پایداری و ثبات پیروزی است که خداوند وعده داده است. پایداری مردم ما در طول این همه سال پیروزی از جانب خدا و بشارتی به عاقبت نیک است.</p>
      <p>الحوثی تأکید کرد: خرسندی آمریکا و اسرائیل از رخدادهای عراق و لبنان نشان دهنده موضع آن‌هاست. من از مردم امت اسلام می‌خواهم برای رفع مشکلاتشان با احتیاط برخورد کنند تا مبادا زمینه برای بهره‌برداری دشمنان فراهم شود همانطور که در عراق و لبنان این مسئله رخ داده است.</p>
      <p>وی گفت: من به تقویت استقلال حقیقی در سطوح فرهنگی، فکری، اقتصادی و سیاسی دعوت می‌کنم. مستکبرین تمامی توانایی و امکاناتشان را برای تقویت سیطره بر مردم به کار می‌گیرند و بر گمراهی و از بین بردن ارزش‌ها و اخلاق تکیه می‌کنند.</p>
    </article>
  </body>
</html>