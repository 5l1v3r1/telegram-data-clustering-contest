<!DOCTYPE html>
<html>
  <head>
    <meta charset="utf-8"/>
    <meta property="og:url" content="https://www.livehindustan.com/national/story-shiv-sena-welcomes-governor-decision-to-invite-bjp-to-form-government-in-maharashtra-2841026.html"/>
    <meta property="og:site_name" content="https://www.livehindustan.com"/>
    <meta property="article:published_time" content="2019-11-09T18:12:39+00:00"/>
    <meta property="og:title" content="महाराष्ट्र: राज्यपाल की ओर से BJP को सरकार गठन का न्योता मिलने पर क्या बोली शिवसेना, जानें"/>
    <meta property="og:description" content="शिवसेना के नेता संजय राउत ने शनिवार को कहा कि महाराष्ट्र के राज्यपाल भगत सिंह कोश्यारी द्वारा भाजपा को सरकार बनाने के लिये अपनी इच्छा और क्षमता से अवगत कराने के लिए कहना एक स्वागतयोग्य कदम है। राउत..."/>
  </head>
  <body>
    <article>
      <h1>महाराष्ट्र: राज्यपाल की ओर से BJP को सरकार गठन का न्योता मिलने पर क्या बोली शिवसेना, जानें</h1>
      <address><time datetime="2019-11-09T18:12:39+00:00">09 Nov 2019, 18:12</time> by <a rel="author">एजेंसी,मुंबई</a></address>
      <p>शिवसेना के नेता संजय राउत ने शनिवार को कहा कि महाराष्ट्र के राज्यपाल भगत सिंह कोश्यारी द्वारा भाजपा को सरकार बनाने के लिये अपनी इच्छा और क्षमता से अवगत कराने के लिए कहना एक स्वागतयोग्य कदम है। राउत ने 'पीटीआई-भाषा से कहा कि यह फैसला निर्धारित प्रक्रिया के अनुरूप है। राउत ने कहा, ''कम से कम राज्यपाल ने सरकार गठन के लिए संभावना तलाशने का काम शुरू कर दी है। </p>
      <p>भाजपा सबसे बड़ी पार्टी है और सबसे पहले सरकार बनाने के लिए सही दावेदार है। राज्य में 288 सदस्यीय विधानसभा के लिए 21 अक्टूबर को हुए चुनाव में भाजपा ने 105 सीटें जीती जबकि बहुमत के लिए 145 सीटें चाहिए। भाजपा की सहयोगी शिवसेना के पास 56 सीटें हैं लेकिन मुख्यमंत्री पद को लेकर दोनों दलों के बीच गतिरोध चल रहा है। उधर, राष्ट्रवादी कांग्रेस पार्टी (राकांपा) के मुख्य प्रवक्ता नवाब मलिक ने कहा कि अगर शिवसेना ने भी सदन में भाजपा के खिलाफ वोट किया तो उनकी पार्टी विकल्प के बारे में सोच सकती है। </p>
      <p>मलिक ने अपनी प्रतिक्रिया में कहा , ''राज्यपाल ने देर से प्रक्रिया शुरू की। उन्हें पहले ही यह करना चाहिए। उन्होंने कहा, ''शक्ति परीक्षण हुआ तो राकांपा भाजपा के खिलाफ वोट करेगी। अगर शिवसेना ने सदन पटल पर भाजपा के खिलाफ वोट किया और सरकार गिर गयी तो राकांपा विकल्प के बारे में सोचेगी।</p>
    </article>
  </body>
</html>